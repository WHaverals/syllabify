hi hadde die moetheyt al verloren
diene zeere dwanc te uoren
om haren wille dien hi begart
met beeden nam hi tswart
ende ginc slaen slach in slach
op dien hi vor hem sach
al haddi drievout wapen an
hen besloet hem niet nochtan
hine hadde dar tlijf verloren
die so sondich was dar voren
hi ontfinc so menege wonde
dat hem crankede sine gesonde
het was scire met hem gedaen
die herte besweec hem saen
l hi viel neder al met alle
die erde donrede vanden valle
so swaer was hi ende soe groet
dus bleef hi verslegen doet
dus can die minne werken
ende elken man gesterken
die herde leget an
wat sal nv doen die edel man
sijn ors was gefalgiert
ende sinen helm gefanchiert
so dat hijs nemmermeer begerde
hi lach te stucken op die erde
nv ne heeft hi scilt no spere
dar oc haddi eene dere
bouen an sijn vorhoeft
was hem die huut in tween gecloeft
nalecs tote den beene
hine hadde wonde anders ne geene
danc hebbe cepalus
die hem te siere zuster huus
den goeden halbersch gaf
hen besloet hem niet een caf
diere met swerden op sloech
hen deerde hem niet diene droech
nv ne weet die ridder wat bestaen
no war trecken no war gaen
al gesciede hem dorperheyde
dor te behoudene lijf ende lede
dus waest den ridder comen
als gi mi hir hort nomen
ende dogede menich swaer gepensl
op ende neder hare ende gens
dat sine wonden sijn genesen
die ridder dancte hem van desen
hi hadde van gemake noet
hi ginc dar hem die abt geboet
ende daer men sire wonden plach
hi heelde daer ment soe sach
ende teersten dat hi gevoelt
ende sijn rouwe was vercoelt
ginc hi achter in dat hof
metten monken op ende of
niet te sere sinen sin sal leiden
dor sine groete houesscheide
ende die abt als te voren
haddene wt herte vercoren
dor dat hi was wel geraect
jn alre doeght ende vulmaect
so salne die abt wel ontfaen
ende ginc hem an met daen
ende daer toe mede dat couent
die hem waren omtrent
so lange dat sine monc maken
jc mach verswigen dor welke zaken
om te versierne hor hof
met rechte gauen si hem lof
die gene diene kinden
men soude sijn gelike niet vinden
die ginge dese werelt dore
no soe scone creature
ende wel geraect in sine tale
al dat hi dede sat hem wale
alse hi inden cloester ginc
ende die grise cleeder ontfinc
namen si sine sekerhede
hi swoer bi ridderscepe mede
ende dar toe bi sinen ordinen
dat hise tote sine vriendinnen
houden soude ende niet ne brake
hen ware alleene bi eere zake
of noch crancke auenture
dat hi die scone creature
clarette mochte gewinnen
dat heeft hi besproken binnen
so wildi die couele begeuen
heeft hi gedaen dien eet
dat hi die ordine niene begeeft
vor i mensche die nv left
want hi wert ter doget bekeert
hi was clerc ende hadde geleert
ter stede dar menne vant
dat was te doure in ingelant
hi ginc ter scole x iaer
oec was met hem vonden daer
beede grau ende bond
ende in seluere c pond
dar hi mede was geliert
ende ter doget wart bekiert
sider scaemdi hem das
dat hi vondelinc was
ende vor wech van daer
vt hoer lande viij iaer
om te soekene sinen vader
dat haddi gedort algader
te dar deloet quam hi geraect
dar hi ridder was gemaect
nv draecht hi die couele an
ende es een begeuen man
dat onlange sal gewaren
wille god sin leuen sparen
hi sal noch auenture bestaen
meerre dan hi heeft gedaen
nv was hi inden cloester dar
lettel meer dan i iaer
mijns heer waleways nichte
dor har versuchte in gedichte
hir si waren naest be comen
dat cephalus hadde genomen
die ioncvrouwe teenen wiue
die hi vant in swaren liue
binnen den fellen woude al naect
dar soe sere was mesmaect
biden naen diese verriet
ende die hare niet ane liet
hi hadde hare genomen al reyne
sonder hor hemde alleyne
jc mochte wel seggen hoe
al haddic niet de lange dar toe
ende dattene een ridder versloech
die eene witte mouwe droech
jn eenen swarten stole geweuen
hi hadde hem genomen tleuen
doen wisten si alle gader wel
dat hijt was ende niement el
die die witte mouwe draget
die coninc droeuet ende claget
hi deden soeken menegen dach
alsmen vinden niet en mach
doe bat hi sinen lieden
dat si hem daer toe gerieden
ende side weder quamen
ende sire niet af vernamen
hadde die coninc so swar gewach
dat menne verhegen niet en mach
hoe men best mochte gewinnen
daer ne was niemen binnen
dies hem mochte berechten
no ridders no sciltknechte
sonder alleene die connighine
doe soene soe droeue sach van sinne
was sijs sere tongemake
ende seide here bi eere zake
suldine gecrigen wetic wel
den ridder ende niewet el
doet eenen tornoy gebieden
ende maket cont ven lieden
die drie dage geduren sal
ende dien geuet geval
dat hi op tfelt den prijs beiaget
men sal hem geuen die scone maget
claretten teenen wiue
ende houdense te sinen liue
ende tgoet datter toe behort
doet dese niemare dragen vort
jn allen lande hare ende tare
als hi gevreyschet dese niemare
hi sal ten tornoye comen
deerst dat hijt heeft vernomen
es levende hi ende gesont
want hi heuet lange stont
claretten gemint wetic wel
vele meer dan iemen el
hets mi dicke comen te voren
dat hise met herte heft vercoren
ende pine doget dor hare
als hi gevresschet die niemare
hi sal comen haestelike
hi en liet niet om een conincrike
doe ne was niemen in die zale
sine volgeden alle diere tale
die die coninghine seide
doe ne was dar ne gene beide
deerst dat die coninc verstoet
sendi vut tors ende te voet
boden die waren snel
ende hi beual hem allen wel
dat sire nauwe omme spien
ende of sine connen versien
dat si cortelike wende
hi salre waleweine omme senden
diene bringhen sal te sire beden
ende bi sire groter houesscheden
dat hopic an onsen here
den ridder dien ic begere zeere
doe namen die boden orlof
ende ruumden des conincs hof
si sochten den ridder menech dach
alse verre als men tornoys plach
ende maectent den riddren cont
doe quam i bode teenre stont
jn den cloester te herbergen
die sochte dese bederue
dar die ridder was begeuen
ende dogede i swar leuen
om claretten wille van spangen
walewayns nichte van bartangen
jc wane hi lettel dochte
wat niemare die bode brochte
die droech an sire zide
eenen zegel bosse wide
dar des conincs teken stont an
dat versach die edel man
die dar met sire couele ginc
den bode hi harde wel ontfinc
doe hine comen sach int hof
sijn herte verlichte dar of
hi vragede om niemare
ende wane hi comen ware
