ane die hystorie mach men kinnen
die buten biblen ende binnen
gescreven sijn ende ghedicht
hoe god ghemeine goet bericht
v van der werelt metten heeren
daer bi roepse god ter eeren
dat hise boven dat volc set
om datsi recht na die wet
elken selen doen ghescien
x ende selve alle hoecheit plien
vast gheleide in goeden vrede
ende gaven munte na tslants sede
selen sie houden doen altoes
dit es die sake daers omme coes
xv god ende datsi heeren sijn souden
die ghene sijn sijn vrient diet wale houden
want welke heere daer af keert
als ons der coninc boec leert
hine mach niet langhe staen
xx hine moet vallen sonder waen
dit toent wale die ghelike
van saule ende van sinen rike
dien god coninc maecte ende heere
ende verhoghedene alsoe seere
xxv dat hi sinen viant onder brachte
die wile dat hi bedachte
dat hem dat quam van gode
maer doen hi brac gods gebode
ende hem van hem selven dochte
xxx dat hijt sonder gode vermochte
soe wert god op hem gram
soe dat hi hem sijn rike nam
ende den kinde davite gaf
die hem met oetmoede diende daeraf
xxxv en was saule alleene niet
dien god plaghede ende verstiet
om quaetheit ende om ongevoech
maer dire was noch menich ghenoech
alse inder coninc boec noch bat
xl bescreven es in meneger stat
maer dat soude te seere verlinghen
soudic al dat toebringhen
daer bi latic achter bliven
ende wille voort die materie scriven
xlv maer ic rade wel tierst den heeren
dat si merken ende leeren
dat dese coninc al ontsette
om die boesheit die hem lette
ende hem castien dan daer mede
l want noch doet god alse hi doen dede
alse men alle dage mach sien
grooten heeren vele ghescien
aldus wert ons wel betoent
aen die hystorie hoe god loent
lv den heeren die onrecht sterken
maer die wel te rechte sal merken
tusschen mase enten rijn dat wesen
dat gheeft ghetuuchnesse van desen
alse ghewarich ende alse goet
lx alse eneghe hystorie doet
buten der biblen ochte daer binnen
dat salic toenen ende doen kinnen
met gheliken figueren
die men vint inder scriftueren
lxv want na dat die meesters segghen
die scriftueren ute legghen
die scrift versteet men ende ontbint
na die ghelikenesse die men vint
daer bi mach men dit bedieden
lxx ende biten valschen lieden
want dese yeeste ende dit gescien
es rechte ghelikenesse van dien
nu willic voort openbaren
wie tfolc van israel heeft ghevaren
lxxv binnen egypten ende daer buten
want daerbi salic ontsluten
ende bedieden die yeeste wale
daer op beghonnen es dese tale
die daer te voren es ghetelt
lxxx dat volc van israel wert ghevelt
in egypten alsoe
onder den coninc pharao
dat hise algader eyghen maecte
ende dat si hadden ane hem saecte
lxxxv ende datsi wonnen met haren pinen
dat telde hi al ten sinen
dat volc van israel doet verstaen
die ghene die gode aen gaen
ende comanne die tghemeine goet
xc daer kerstenheit bi leven moet
van enen lande ten anderen vueren
om ghewin ter aventueren
alse in egypten dese gheraken
soe doetse pharao eyghen maken
xcv eest datsi vallen in sine hant
egypten bediedet dat lant
daer in es vroech ende spade
vrese valscheit ende onghenade
alst es tusschen mase enten rijn
c daer die coemanne eyghen sijn
van pharao ende van sinen knechte
boven daer met onrechte
pharao betekent die tyranne
die op gode noch op banne
cv niet en achten vander kerken
maer valscheit roef ende onrecht sterken
alse die heeren sijn ghewoene
tusschen mase enten rijn te doene
valsche munte doen si slaen
cx die herde menich moet ontfaen
dire wert bedroghen bi
coemanne die dore dlant vri
van hongherien ende van spaengen
liden dore wout ende dore montaengen
cxv ende tusschen mase enten rijn comen
datsi daer bringen wert hen ghenomen
sonder ghelt ende sonder pande
dat es die sede daer te lande
hier bi es dat lant ghenoemet
cxx egypten daer pharao doemet
dat volc van israel al binnen
dat sijn die coemanne die winnen
daer ghemeine goet aen leeghet
nu hoort wat die hystorie seeghet
cxxv                  om den noot van onser smerten
roepet tfolc van israel met herten
op gode dat hise door ghenade
verlosse van pharaons dade
god verhoorde hare claghe
cxxx ende sinde in egypten plaghe
beide pharao ende den lande
niet ene maer menegerhande
om dat pharao soude daerbi
dat volc van israel laten vri
cxxxv pharo en woude hem niet maten
noch die van israel vri laten
wat plaghen hi sach gescien
dit es ghelikenesse van dien
dat tusschen mase enten rijn ghesciede
cxl want coemanne ende goede liede
die scade dogheden ende pine
tusschen der masen enten rine
die baden gode door ghenade
dat hi cracht ende roef dade
cxlv tusschen der mase enten rijn af
god verhoorde hare bede ende gaf
dien heeren ende den lande al
plaghe ende groot ongheval
om dat sire hen bi souden maten
cl ende vrede houden op der straten
ende gods mogentheit bekinnen
te coelne ende taken binnen
bleven der heeren een deel doot
dat was plaghe ende iammer groot
clv jesint heeft daer oec int lant
gheweest moort ende brant
te woeronc viel een torre neder
in alden rike voort ende weder
en vant men soe groot en ghenen
clx noch soe sterc ghemaect van stenen
dien werp god in den rijn
anders en mocht ghesciet niet sijn
dit was langhe voor den tijt
dat voor woeronc was den strijt
clxv dit was van gode een seker teeken
beide papen ende leeken
dat hi ter selver stat soude vellen
den bisscop ende sine ghesellen
die met hem plechten ende sweren
clxx datsi den lantvrede souden weren
dit teeken mach men wel merken
dat hi dede van ere kerken
maken een roefhuus
te dire stat bleef hi confuus
clxxv daer te lande bleef verlooren
biden musen dat coren
ende biden keveren die boeme
dat en sijn saghen noch droeme
alle die plaghen sijn ghesciet
clxxx tusschen mase enten rijn maer niet
en castien sire hen mede
want si doen als pharo dede
ende sijn yelanc soe meer verkeert
nu merct wat die ystorie leert
clxxxv doen pharao wert soe fel
op dat volc van israel
doen ontfermede gode des
ende sprac aaron moyses
u hebbic daer toe ghenomen
cxc dat ghi selt voor pharao comen
elc si anders gheselle
ende segt dat hi niet meer en quelle
mijn volc van israel voort ane
dat ict wille ende ics hem mane
cxcv ende hout hijt dan over spot
soe ghevic u dat ghebod
dat ghi selt onder u beiden
mijn volc uut egypten leiden
pharo en dede des om hem niet
cc doen deden si als god hen hiet
ende leidden van pharaons bande
tfolc van israel uten lande
moyses dat was een man
daer dwereleec gerechte stont an
ccv ende aaron was een bisscop
nu mach proeven elc hier op
na recht ghelikenesse keeren
dese ghescienesse van twee heeren
die taken in die stat voeren
ccx ende beide daer ten heyleghen swoeren
in die kerke van onser vrouwen
datsi souden met trouwen
verlossen die stat van aken
van al haren wedersaken
ccxv ende vrede doen houden in al dlant
deen was die hertoge van brabant
dander was die rike vorste
van coelne daer hem en dorste
en gheen man ieghen richten
ccxx dan dese twee te gader plichten
dese twee beteekenen te rechte
aron ende moyses gods knechte
want si wouden alsoe doen
alse moyses ende aaroen
ccxxv die tfolc van israel leidden vri
in egypten daer si
in verdreven waren met wee
alsoe verloesten dese twee
die vrie stat van aken
ccxxx van allen die van deser saken
hen ieghen waren ende onthout
die scenden si al met ghewout
daer waren roveren oec te lande
die hen maecten viande
ccxxxv ende coemanne roefden wanen si quamen
ghelijc of sijt op aken namen
dat moesten si aen haren danc
laten om deser twee bedwanc
aldus wert ghevrijt die strate
ccxl ende diere van aken onmate
afghedaen bi desen heeren
nu salic ter hystorien keeren
want dat dystorie voort seget
dats daer die sake aen leget
ccxlv                 doen moyses uut egypten brachte
tfolc van israel ende hi dachte
dat hise niet en mochte bestieren
ghinc hi te gode ende dede visieren
die wet die hem was ghegeven
ccl in twee tafelen bescreven
om dat hi tfolc door die woestine
te bat soude leiden sonder pine
moyses die de wet dede dichten
daer hi bi soude tfolc berichten
cclv dat was die hertoge van brabant
die borghe herechte ende lant
om dat hi soude moghen daer bi
die straten houden voort ane vri
ende sterken dat gheleide
cclx moyses tafelen beide
daer hi die wet in dede bewerpen
betekent limborch ende kerpen
dat beide die hertoghe daerom cochte
dat hi die roveren dwinghen mochte
cclxv ende cracht ende roef leggen neder
nu keeric op die ystorie weder
die wile dat moyses op ghinc
daer hi van gode die wet ontfinc
die hem god selve screef
cclxx aaron die bi dat volc bleef
om dat hijt soude hebben geleert
bi hen was tfolc soe gheleert
dat si gode anebeden
ende moyses alsoe versmeden
cclxxv datsi aaron dede ghieten
voor moysesse dien si verstieten
enen afgod van goude
die voor hem gaen soude
ende soutse voort ane leiden
cclxxx daertoe moesten si bereiden
gulden ringen ende vingerline broken
daer dede aaron vier op stoken
ende deedse smelten alghereet
ende doen si waren alsoe heet
cclxxxv datsi al in een vloten
quam daer ute een calf gescoten
daer dansten si om met feesten
dits ghelikenesse der feesten
daer dese materie al gheet op
ccxc aaron dat es die bisscop
van coelne die den hertoge ieghen
wert doen hi hadde vercreghen
kerpen ende lemborch mede
om te sterkene lantvrede
ccxcv dat tfolc van aaron liet verkeeren
dat sijn beide liede ende heeren
die recht ende waerheit wederstriden
ende den hertog daerom niden
want hi roef wert ende cracht
ccc alsoe verre als hijs hevet macht
want men pleget tusschen mase enten rijn
dat die heeren alsoe vri sijn
branden roeven ende vaen
ende munte na haren wille slaen
cccv dat sijn die afgode die si hanteren
daerom si den hertoge weren
doen dit volc wert alsoe sot
datsi eischeden enen afgod
doen brachten si tot aron gout
cccx dat betekent ons dat sout
dat die bisscop ontfinc
om te sterkene dese dinc
dat calf dat uten goude quam
dats wassenberghe dat vernam
cccxv datsi om kalf dreven spel
bediet die feeste ende niement el
die men dreef in maselant
doen die bisscop in sijn hant
wassenberghe hadde ontfaen
cccxx want si waenden sonder waen
met hem den hertoge onder driven
ende in haer ghewoente bliven
nu leert die ystorie voort
dat moyses sprac dese woort
cccxxv doen hi tfolc verkeert vant
elk sette met sire hant
sijn sweert op si doen ghereet
want ghy ieghen mi sijt wreet
ende u ieghen god set
cccxxx soe willic dat ghi dat wet
dat god es op u verbolghen
soe dat sciere daer na sal volgen
moort ende iammerlike plage
tusschen vriende ende mage
cccxxxv want die ghene die na bestaen
elc salre anderen om verslaen
dit sal u daer af ghescien
dits ghelikenisse van dien
dat die hertoghe doen dede
cccxl doen hem om den iantvrede
alle die heeren waren ieghen
die over mase sijn ghelegen
doen gaf god den hertoge raet
dat het was al gods daet
cccxlv dat hi daer toe brachte met mieden
dat sine viande scieden
ende soe ieghen een droeghen
dat si hen daerom versloeghen
naghemaghe onderlinghe
cccl dits ghelikenesse van dien dinghe
dat moyses hadde voren gesproken
want en hadde god niet ghewroken
die den hertoghe ieghen waren
sine mochten dus niet sijn vervaren
ccclv op dat poent die ystorie toent
hoe dat van pharo wert gheloent
daer willic nu toe keeren
ende wille thoenen ende leeren
hoe dat den heeren es vergaen
ccclx die den hertoghe wederstaen
wouden met crachte om die saken
dat hi lantvrede woude maken
doen die coninc pharo dachte
dat moyses soude met crachte
ccclxv tfolc uut egypten leiden
doen dede hi haestelike bereiden
alsoe grooten cracht van here
dat hi wel sonder gewere
moysen waende verslaen
ccclxx ende tfolc te sinen wille vaen
moyses die was vore leden
pharo quam nu soe seere ghereden
dat hine ter roder zee verhaelde
ghelijc als ic te voren taelde
ccclxxv pharo dat sijn die heeren
die den lantvrede verkeeren
ende ieghen den hertoghe plichten
om dat hi wilt die straten berichten
want doen die hertoghe van brabant
ccclxxx die moyses es te rechte ghenant
om dat hi roefhuse breken woude
ende die straten open houden
ende die comanne vri gheleiden
soe daden haestelike bereiden
ccclxxxv groote heercrachte van lieden
die heeren die pharo bedieden
ende volgeden na ter rooder zee
die iammerheit bediet ende wee
daer waenden si wel verslaen
cccxc den hertoghe ende sijn volc vaen
maer god hi wrachte daer alsoe
als hi dede met pharao
die ystorie ons toent
hoe dat pharo wert gheloent
cccxcv si sal ons doen verstaen
hoet desen heeren es vergaen
want het loende hen even wale
nu hoort der ystorien tale
doen moyses dit vernam
cccc dat pharo na hem quam
met crachte ende met erren moede
doen hilt moyses op sijn roede
ende sloech in die roode zee
daer voer hi over sonder wee
ccccv ende doen sijn volc na hem voer
doen bleef die zee staende als een moer
pharo woude na volghen
maer god was op hem verbolghen
om sijn groote onghevoech
ccccx dat die zee op hem sloech
soe datsi daer inde namen
pharo entie met hem quamen
god hadse wel ter ierster plagen
in egypten alle verslagen
ccccxv maer hi woude na sinden
daer hise noch meer soude scinden
dan hi thant hadde ghewroken
dese ghelike es wel ghesproken
vanden hertoghe van brabant
ccccxx dien god halp metter hant
want die cracht ende die maniere
van moyses roede die v baniere
des hertoghen want daer onder
wrachte god alsoe groot wonder
ccccxxv alse met moyses roede ghesciede
want die hertoge ende sijn liede
hilden te gadere als een moer
al dat tote hen voer
ende met hen woude striden
ccccxxx dat en mocht niet voorder riden
want het moeste sterven ochte vlien
dit sachmen openbare ghescien
voor woeronc op den rijn
dat wel die roode zee mach sijn
ccccxxxv want bider rooder zee
versteet men iammer ende wee
dat daer gheviel openbaer
want god hi wrac daer
ane hen alsoe sinen toren
ccccxl als hi aen pharo dede te voren
want hi seldene daer inden gront
die meeste scare ende hilt gesont
ende bina altemale te live
diere cume een was ieghen vive
ccccxlv al dit selve altemale
hadde god toebracht te hulpen wale
daer wert ghemeert hare scande
ende deedse midden haren lande
dat hare macht was ondergaen
ccccl om datmen soude daerbi verstaen
dat god dese miracle dede
om wrake vanden lantvrede
aldus heeft ons die yeeste geleert
wie dat god onder keert
cccclv die heeren die recht ende vrede haten
hier met soudic dystorie laten
maer een poent es achter bleven
dat in dystorie es bescreven
dat niet goet en waer vergheten
cccclx god hadde moysesse geheeten
als hi soude uut egypten varen
dat hi den volke dade sonder sparen
ontlenen ende met crachte bringen
al datsi mochten vinden
cccclxv beide van vrienden ende van gebueren
ende met hen uten lande vueren
dit goede heylich ghebod
dat moysesse gaf selve god
dat heeft die hertoge van brabant
cccclxx wel gehouden in maselant
want hets gheroevet altoes
sint dat god den hertoge coes
dat hi lantvrede soude maken
ende dats al bi gods wraken
cccclxxv want alle die ghene die daer sijn
tusschen der mase enten rijn
arme ende rike ionc ende out
dese sijn den hertoghe al onhout
ende plechten metten heeren
cccclxxx die hen ieghen den hertoge keeren
dien god selve ghebenedijt
om dat hi die straten vrijt
dat dit seker waer si
dat machmen merken daer bi
cccclxxxv alle die hem te hulpen comen
die hebben die overhant ghenomen
ende met hen haer viande
bracht in scaden ende in scanden
die ystorie doet gheloeven
ccccxc die de van overmase roeven
ende gheroeft hebben tot hare
op dat sijt doen met selken gare
ende op selke meyninghe
datsi gods ghebod volbringen
ccccxcv dat sijt alsoe wel hebben ghenomen
ocht van aelmoesenen ware comen
ocht van uwen vader bleven
alse ghelikenesse es bescreven
in die ystorie die ic telle
d maer die bose ende die felle
die cloestre roeven ende kerken
maer die en ghene dinc en werken
ieghen den hertoge metten heeren
die moeten thare weder keeren
dv                 soe welc man bescriven sal
beide gheval ende ongeval
van yeesten die sijn gesciet
hine sal in ghere wijs niet
noch om onste noch om gichte
dx die waerheit vlien in sijn ghedichte
want lieghet hi hi slacht den wint
anders en doet hi niet een twint
want woort laten hen seggen wale
maer aen die daet niet aen die tale
dxv machmen die waerheit verstaen
hoe daventueren sijn vergaen
hierbi die ghene die daer om waken
datsi valsche dichte maken
die verliesen al haer pine
dxx dats den ghenen wel in scine
die van hanen dichte makede
daer hi om ieghen spoet wakede
want dien hi een hane hiet
dine gheberde anders niet
dxxv doen hem quam te gemoete
die valken hieten ende blauvoete
dan alse die leeu doet ieghen tpeert
als hi van hongere priden gheert
ende die hinnen ghenoemet waren
dxxx die haveke ende die sparwaren
sijn souden daden si al onder
deus wie sach nie selc wonder
alse dese hane met sinen hinnen
climmende voghele mochten verwinnen
dxxxv soe datsi moesten dore noot
ghevaen sijn ochte bliven doot
ochte vlien achter velde dwasen
alse voor winde doen die hasen
dese hane was herde clauscarp
dxl die de valken onder warp
ende die blaeuvoete makede tam
ende die hinnen waren gram
die die climmende vogele sporden
soe dat hen die velle scorden
dxlv met crachte dat hen die plumen stoven
dat hanen ende hinnen dus doven
datsi dus climmende vogele vueren
dat sijn vremde aventueren
nochtan soe eest dus ghesciet
dl als ghi dese aventuere siet
selen climmende vogele sijn
die heren tusschen mase ende rijn
ende die hertoge van brabant dan
een hane ende hinnen sine man
dlv want dit si seker ende waer
dit sachmen voer woeronc openbaer
hier bi die ghene die waerheit mint
hi versteet wel ende kint
dat valsch es ende baraet
dlx ende die ghelikenesse al quaet
die ghedicht es vanden hane
daer bi nemic des ane
soe wien het si te hoorne leet
ic die vroetheit kinne ende weet
dlxv dat ic dies wille op waerheit bliven
ende bescedenlike scriven
tusschen den hertoge van brabant
ende die heeren die hem dat lant
van limborch wouden onthouden
dlxx datsi diere hebben ontgouden
want si bleven daer om ghevaen
of doot of scandelike ontgaen
als ic hier na seggen sal
maer ic wille eer scriven al
dlxxv die ghescienesse van den tide
dat dit begonste al toten stride
nu latic van aron ende van moyses
ende segge voort hoet comen es
metten hertoge jan
dlxxx tote dat hy limborch ghewan
ende vercreech met grooter eeren
nu soudic weder keeren
op die yeesten die gesciet sijn
tusschen mase enten rijn
dlxxxv alsoe alse van heelu broeder jan
ons heeft bescreven ende doen verstan
oec heet hi broeder jan van leeuwe
die dichte van woeronc ende dieuwe
vanden iersten hertoghe jan
dxc hoe hi van brabant trike ghewan
maer ic wille vrouwe margrieten
dxcii van ingelant noemen tiersten
vrouwe margriete van inghelant
die seker hevet van brabant
tshertoghen jans sone jan
want si dietsche tale niet en can
daer bi willic haer ene gichte
sinden van dietschen gedichte
daer si dietsch in leeren moghe
van haren sweer den hertoghe
sindic haer daer bi beschreven
want en mach niet scoenres geven
van ridderscape groote dade
nu biddic hare op ghenade
der edelre vrouwen margrieten
dat ic hare dogeden moet ghenieten
dat sijt met ootmoede wille ontfaen
want om hare hebbict bestaen
god latet my alsoe volbringen
na die waerheit van den dingen
want ic wille op die waerheit bliven
ende bescedenlike bescriven
die yeesten die ghesciet sijn
tusschen der mase ende den rijn
tusschen den hertoge van brabant
ende die heeren die hem dlant
van limborch ontcrichten wouden
datsi diere hebben ontgouden
want si bleven daer om ghevaen
oft doot oft scandelike ontgaen
alsic hier na wel sal segghen
maer ic sal al ute legghen
des hertoghen ghescienesse te voren
van dire stont dat hi wert gheboren
tote dat hi dlant van limborch cochte
ende hoe dat hi doen sochte
die heeren die den coep weerden
ende daer na hoe dat si hanteerden
dat orloghe doen in elke side
ende na die waerheit vanden stride
ende al die dade die men bedreef
eer dien hertoghe bleef
limborch dat hi nochtan
met crachte in dinde ghewan
met orlogen ende met grooter eeren
ondancs vele grooter heeren
diet hem wouden ontcrichten
ghelijc alsic hier na sal dichten
vanden beghinne al toten inde
recht alsoe alsic vinde
die yeeste ter waerheit ende tbediet
daer en doe ic af noch toe niet
want god es mijn ghetuge dies
dat ic om niemans verlies
noch om niemans ghewin
daer toe en legghe meer noch min
dan daventueren sijn vergaen
want ik hadde sonder waen
hier af des dichtens nu ontboren
maer dese yeeste was te voren
beide in dietsch ende oec in walsch
van vele lieden gedicht valsch
die der waerheit daer misten
want si dystorie niet en wisten
dat dochte my wesen groote scade
want daer sijn in die scoenste dade
die men van ridderscape mach vinden
dat doet mi des gheninden
dat ic die waerheit wille bescriven
die ic hadde achter laten bliven
en hadde gedaen van inghelant
vrouwe margriete alsic thant
int begin sprac overluut
want ic ben van sinne te ruut
te dichtene alsoe hoge saken
want dese ystorie willic maken
op den troest voort mochtan
dat ic die yeeste daer af can
alse wale als mense te rechte mach kinnen
nu hulpe my god ic saels beginnen
want op sijn hulpe hopic seere
want altoes hulpt god onse heere
den ghenen die de waerheit leeren
hier met willic ter yeesten keeren
die hertoge heinric van brabant
die der stadincheren lant
om dat hire bi woude sterken
die gheloeve der heyleger kerken
onder brachte metten cruce
ende na voor coelne ende vore nuse
met hercrachte den bisscop
van coelne sochte daer hi op
diere limborcheren ande wrac
daer hi bonne doen omme brac
ende een deel van dien lande
stoerde met roeve ende met brande
ende daer toe eer hi keerde weder
bandenrode brac ter neder
daer hi van loen den grave jan
grave arnouts sone ute gewan
die daer gheleget te gisele waert
hi was coene ende onvervaert
herle brac ende daelheem wan
dese hertoge dese edele man
die aldus over hoge daet
jeghen den bisscop coenraet
tusschen mase enten rijn wrachte
ende nochtan weder brachte
onbestreden al sijn heer
hi sterf men groeffene te vileer
sir sielen geve god genade
hier met swigic sire dade
doen hi van der werelt sciet
ende sijn sone die heinric hiet
bleef hertoge na hem ende heere
van brabant die oec seere
trecht na sijns vader aert
in allen dogheden want hi wart
coene ende hovesch melde ende wert
ende in allen lande seere vermeert
vromich van tornire spele
dies hi hanteerde herde vele
van lande te lande met grooter eeren
maer owi hi moeste keeren
jonc in die ghemeine vaert
daer die doot af en spaert
noch die arme noch die rike
god moete sijn siele ewelike
om sine ghenade leiden daer
daer die bliscap es ghewaer
want hier es men onlange blide
daer bi te dien tide
moeste hi dese werelt begeven
dat hem soude hebben sijn leven
ter bliscap best ghedogen
van borgonsen tsertogen
dochter hadde hi te wive
die liet hi weduwe na sinen live
met viere iongen weesen
daer brabant bi in vreesen
bleef ende in verdriete groot
want het geviel na sine doot
dat her heinric sijn broeder
van vader ende niet van moeder
die lantgrave van doringen
niet en conste toe bringen
dat hi montbore ware bleven
van brabant doe hijt begeven
moeste ende uten lande keerde
alsoe alse lantrecht leerde
woude op rechten sine gebreke
her heinric van gaesbeke
ende montbore sijn metten rechte
want van geborte ende van geslechte
was hi te dien tide
die naeste vander swert siden
doet die lantgrave begaf
diere montbore soude sijn af
grave otte van gelre ende sijn broeder
bisscop heinric van hare moeder
waren si alse na belanc
den weesen doe van brabant
alse van gaesbeke was haer neve
die rieden hem beide dat hi bleve
van brabant montbore
want hi ware gerechte ore
doen si hem dat hadden gheraden
stonden si daer na met daden
datsi selve wouden bliven
montbore ende verdriven
haren neve daer af met crachte
diere weesen moeder dachte
die hertoghinne alijs
die bedachtich was ende wijs
dat en gheen van alle desen
des lants orboer en soude wesen
daer bi ginc si doen viseren
dat si elken met anderen soude weren
van al dien heeren die doen wouden
die montborscap van brabant houden
nu hoort wat die hertoginne
die vorsienich was van sinne
met desen heeren doen dede
int begin maecte si vrede
metten grave otten van gelre
met bisscop heinrike ende oec elre
met andren heeren na ende bi
daer nae thoenese dat si
heeren heinrike was verbolgen
van gaesbeke ende dede haer volgen
den grave van gelre ende dien bisscop
van ludeke sinen broeder op
dlant van gaesbeke datsi storden
ende daer na cortelinghe worden
die bisscop ende die grave beide
uut brabant met behindicheide
van diere montborescap gedaen
want selve woude sijt onderstaen
die hertoginne vrouwe aleys
heeren godevaerde van parweys
ende heeren wouter berthoude
riep si te rade ende woude
met hare hulpen brabant
selve behouden in hare hant
tote dat haer kinder daer toe dochten
dat sijt selve berechten mochten
her godevaert van parweis starf
daer na sciere ende doe warf
die montborscap van dien lande
in heeren wouter berthouts hande
ende in heeren heinric sijns neven
van boutersheem si twee bleven
van brabant doe al heeren
ende holpen met grooter eeren
der weesen moeder diere vrouwen
brabant vermontboren met trouwen
doent alsoe verre quam
dat van brabant ane nam
die montborscap her berthout
worden hem thant onhout
selke heeren die oec wouden
die montborscap hebben behouden
ende vanden rade sijn alsoo wale
diere was her aernout van wesemale
die maerscalc van brabant een
want van rechte na sijn leen
dat hi hilt woude hi plichten
metten ghenen die berichten
die weesen van brabant souden
des en woude men hem niet houden
noch vore recht oec bekinnen
daer bi trecte hi binnen
die beste stat ene van brabant
te lovene daer hi doen vant
een felle veede ende een harde
die stont tusschen die blanckarde
ende die coelneren twee geslechten
die ieghen een wouden vechten
ende hen dicke ondersloeghen
die coelneren die droeghen
hen van maechscape altemale
aen heeren arnoude van wesemale
dat was wille ende ghevoech
heeren aernouts van wesemale genoech
want hi toech hem doe ende bleef
aen die coelneren ende verdreef
die blanckarde alle uter stat
want si droegen vele bat
die blanckarde metter hertoginnen
dan metter stat van binnen
daer bi was al ghemeyne
te lovene binnen groot ende cleyne
dien blanckarden onhout
alsoe wert her arnout
van wesemale te lovene heere
ende orlogede lange ende seere
jeghen die berthoude sonder sparen
om datsi sonder hem waren
montboren van brabant
ende ieghen alle die hi vant
hulperen der hertoghinnen
bi deser grooter omminnen
stont brabant in swaren tweste
want vanden lande die beste
beide van heeren ende van staden
woude doen elc anderen scaden
waer sijt toe bringen mochten
ende want dese ieghen een vochten
woudemen doen ane striden
brabant in allen siden
daer bi moesten die ionge weesen
van brabant tileec reesen
ghewapent achter lande riden
ghelijc oft si souden striden
om dat beide riken ende armen
te voorder soude ontfarmen
dat mense soude des lants verdriven
maer hen hulpen in haer erve bliven
die bisscop heinric ende van gelre
die grave sijn broeder waren felre
jeghen brabant altoes
om dat mense montbore niet en coes
daer bi die bisscop heinric
hilt over al weder bic
op die van brabant waer hi conste
nu hoort wie hijs ierst begonste
op hen te wrekene sijn vernoy
falais tusschen hanuut ende hoy
behoort ten leene van brabant
dat hadde hi te siere hant
vercregen gherne hadde hi gemogen
daer quam hi vore ghetogen
ende belaeght met herecrachte
dat casteel hadde mure ende grachte
dat een stucke mochte verbeiden
her wouter berthout dede bereiden
al brabant hier en binnen
bi rade der hertoghinnen
ende deedse alle trekken uut
torsse ende te voet eer si te hanuut
quamen met haren here
was gherumet sonder ghewere
ende sonder vrede ende sonder pays
die bisscop weder van falays
want hine dorste niet langer letten
doen hi wiste datten ontsetten
her berthout woude metten lande
van brabant die groote scande
die daer beginc die bisscop
die woude hi wreken weder op
heeren wouter berthoude
dien hi weder doen woude
scande ende sware scade doen
daer hi meneghen baroen
ende daer toe meneghen hoegen man
in siere hulpen om ghewan
van over rijn verre ende wide
ende oec van in dese side
beide graven ende hertogen
ende alle die wapenen geplogen
hadden beide aerm ende rike
sonder heeren diederike
van valkenborch ende die sine
tusschen der mase enten rine
hadde die bisscop alle ieghen
heeren berthoude doe vercreghen
ocht om bede ocht om gichte
daer toe van sinen gheslechte
beide staden ende papen
daer toe ridder ende cnapen
clagede hi dat met ghewout
te mechelen her berthout
van ludeke sinte lambrechte
sijn erve ontcrichte tonrechte
ende bat hen allen dat sijt wraken
si antworden hem ende spraken
dat si ghereet waren daer toe
alsoe vercreech die bisscop doe
een sterc here ende een groot
torsse ende te voet want hi ontboet
te ludeke te hoye en te denant
ende ghemeinlike al sijn lant
aerme ende rike alle die dochten
daer toe datsi striden mochten
dat mense achter niet en liete
die gravinne margriete
van vlaenderen was te hulpen comen
den bisscop met menegen vromen
man die lagen te dire wilen
mechelen na in drie milen
tusschen borcheem ende rupelmonde
al woudic seggen nu en conde
vanden heeren niet tgetal
die de bisscop met hem al
voor mechelen doen brachte
daer hi vore mure ende grachte
noch ander porte en ghene en vant
sonder die van brabant
ende heeren berthouts mage
die hadden soe stercken laghe
voor mechelen soe gheleegt
dat dicwile wert gheseegt
dat men en wiste van stenen
in al dlant muer en ghenen
soe seker ende soe vasten
alse mechelen hadde metten gasten
die hen te hulpen comen waren
ende bereet met haren scaren
hilden torsse ende te voete
den bisscop heinric te ghemoete
soe dat hire door moeste liden
soude hi te mechelen in riden
die bisscop was vermoghen
van sterken here ende quam ghetogen
der stat van mechelen soe bi
dat sine viande ende hi
elc anderen mochten sien
doen en woude hi niet voort tien
maer hi dede sijn volc logeren
ende lietse hen verposeren
ende ghereet maken ten stride
dus lagen si in elke side
ghebattaelgiert drie dage
want her berthout ende sine mage
ende sijn hulpe die en wouden niet
den bisscop sueken dat ment liet
om dat die bisscop was sijn heere
daer dede her berthout aen sijn eere
want hi was des bisscops man
die bisscop hadde gherne nochtan
ghesien datmen hadde ghestreden
maer die heeren woudent vreden
die daer metten bisscop quamen
doen si die brabantsone vernamen
ieghen hen soe starc ghescart
ende soe willich ten stride wart
want die brabantre waren
soe willich met haren scaren
datsi ginghen onderlinghe
om dat vore striden dingen
want doet ten stride soude ghevallen
doen woude elc van hen allen
beide torsse ende te voete
te vorst sijn te ghemoete
dat hadden haestelike vernomen
die metten bisscop waren comen
beide heeren ende baroene
daer beiageden si die soene
want si vreesden van verdriete
die gravinne margriete
van vlaenderen was daer mede
die verwarf doen enen vrede
ende bracht te soenen in dier manieren
dat die bisscop met hen vieren
riden soude met gheleide
te mechelen in aen die ameide
want die bisscop hadde gesworen
bi sinte lambrechte te voren
dat hi te mechelen toe soude
eer hi weder keeren woude
al waert dien van brabant leet
om te volbringhene sinen eet
ghestaede men hem doen dat
hi riden mochte voor die stat
ende aen die ameide slaen sijn hant
want ander borge noch anderen pant
en vercreech hi van sire soenen
alsoe wert hem ende dien baroenen
die hi daer toe hadde verre gehaelt
voor mechelen doen betaelt
daer met moesten si wederkeeren
alsoe bleef in grooter eeren
her wouter berthout van dier reesen
bi hulpe van den iongen weesen
van brabant die met haren roten
den bisscop mechelen vore sloten
sonder veste met hercrachte
dat al die ghene die hi daer brachte
den bisscop niet en consten gheanden
diere scade ende diere grooter scanden
die de bisscop daer af leet
was hi wel weert want hi ane street
waer hi mochte sijn ionge neven
sint datsi verweest bleven
met scalke treeken ende met fellen
te tricht dede hi haer galge vellen
met crachte ieghen haren danc
ende daer toe hare dingebanc
dede hi daer worpen over rugge
te wijc stont bi die brugge
enen torre om dier bruggen hoede
daer trac hi vore met overmoede
die bisscop stormen met sinen heere
op dien torre was ghewere
starc eer men hem opgaf
nochtan wan hi hen dien af
daer waren drie hondert man
van brabant comen eer hine wan
te hulpen heeren diederike
van valkenborch hi ware tote wike
ghereden gherne met ghewout
want hi was dien van brabant hout
ende hadde den toren ontset
maer dat wert alsoe verlet
dat des hertogen liede onder
bleven dat was meer dan wonder
want dat daer si bleven achter
dat was die ierste lachter
ende daer toe oec die leste
dat van orloge of van tweste
dlant van brabant ye ghewan
die wile dat die edele man
her berthout hilt die montborscap
maer al was hi daer soe slap
dat hi den bisscop wijc liet winnen
met hulpe dire hertoghinnen
hilt hi soe eerlijc ende soe wale
den lande van brabant sine pale
tallen staden ende tallen inden
datmen niet en can vinden
dat si stoc ochte steen verlooren
sonder te wijc allene den torre
dien die bisscop breken dede
aldus stont met onvreden
brabant ende met ongemake
van dien heeren sonder sake
die al om waren gheseten
ende brabant ane beten
met orlogen ende met reesen
tallen staden eer die weesen
van brabant quamen te haren dagen
soudic voort nu ghewaghen
sonderlinghe alder stucken
hoe men brabant woude verdrucken
dies was soe vele meer daer toe
dan ic nu ghewach doe
dat verlinghen soude die tale
daer bi latict altemale
ende wille voort scriven hoe johan
van brabant thertogerike ghewan
al hebbic vore gemaket cont
een deel hoe dat met brabant stont
na tshertogen heinrics doot
tote dat sine kinder worden groot
ic ben nu ierst ter yeesten comen
daer ic nu hebbe aen ghenomen
dat icse in dietsche dichten wille
elc doe my een ghestille
die dese ystorie voort begeert
heinric jan godevert
ende daer toe ioncfrouwe marie
dit sijn sonderlinghe die
kinder alle viere bi namen
die van den hertoge heinrike quamen
ende na sine doot verweeset bleven
god die alle dinc mach geven
na sinen wille want hi daer af
gheweldich heere es hi gaf
den oudsten broeder van desen
die hertoge te recht soude wesen
heinrike selke mesquame
beide aen sin ende ane lichame
dat hi daer toe niet en dochte
dat hi hertoghe wesen mochte
dat mercte wel die hertoginne
der kinder moeder dat van sinne
heinric niet en was soe vroet
dat orbor ware ochte goet
den lande dat hi bleve heere
daer bi om dies lants eere
viseerde si om gerechte trouwe
der kinder moeder die edel vrouwe
dat heinric soude des lants vertien
ende openbare dies lyen
voor die stade ende vor die manne
dat hi op droege janne
sinen broeder erve ende leen
des raets droech oec in een
met hare her wouter berthout
want hi was den lande hout
daer bi vorderde hi die sake
dat men janne soude hertoge maken
want hi geraecter was ende vroeder
dan heinric sijn outste broeder
ic corte beide redene ende woort
die raet hier af hi ginc voort
want doen die kinder waren
soe verre comen te hare iaren
datsi selve van rechte souden
haer lant berechten ende houden
wert een parlement genomen
te cortenberge dede men comen
die stade van brabant clein ende groote
ende daer toe ridderen ende genote
ende al die ghene daer macht aen lach
op den voorgenoemden dach
vergaderden dese alle daer
daer gaf heinric openbaer
voor hen op sinen broeder
janne met rade sijnre moeder
thertogherike van brabant
ende woude dat al dlant
janne voor rechten heere kinde
van niemanne die hem versinde
en wert scoenre gichte nie
ghegeven tenen male dan die
heinric sinen broeder gaf
doen hi des hertogerijcs ginc af
nochtan vercoes hi dat beste
na die tale heinrics in t leste
want doen hi hadde opgegeven
brabant leide hi sijn leven
in borgongen daer menne sinde
in ene abdye daer hi inde
alse een monec metten abite
maer hine leidde niet die vite
die de moneke hebben te rechte
want hi hilt seriante ende knechte
ende hadde allene een scoene sale
alse hem betaemde wale
daer men hem diende in eerlike
tote dat hi voer in hemelrike
dat hem god van rechter scout
hadde bereet dus wert hem gout
na sine doot vore dat caf
van eerterike dat hi hier begaf
al scheent ter werelt ramspoet
die wissel was hem goet
daer hi met dat mochte vercrigen
hier willic heinric voort geswigen
want hem wert gheloent
hi es coninc ewelijc ghecroent
nu hebdi wel verstaen
dat parlement es soe vergaen
dat van brabant jan
thertogerike daer ghewan
daer hi niet en was toe gheboren
doen hi daer toe was vercoren
want hi tileec herde seere
verhoget na der werelt eere
want doen hi quam te diere eeren
hilden hem steden ende heeren
ende ghemeinlike al dlant
en was heere riddere noch seriant
verre ende na en geen soe wilt
die van brabant goet hilt
hine versochte doen sijn leen
doen en bleef orloge oec en geen
in brabant staende noch oec clage
en worde versoent te dien dage
beide van steden ende van baroenen
daer quam doen te soenen
die marscalc her aernout
van wesemale dien onthout
hadde gheweest die hertoginne
dus wert alle omminne
in brabant af ghedaen
doen johan hadde ontfaen
thertogerike van sinen broeder
die ghene oec die sire moeder
ende heeren berthoude te voren
hadden gedaen leet ende toren
die moesten hen ghematen
die heeren die alomme saten
ende ieghen brabant waren hart
doen jan hertoge wart
hilden si hen met ghemake
want janne ginc sine sake
ter eeren wert in allen dingen
want hi ghewan cortelinghe
daer na te wive des rijcs
conincs dochter lodewijcs
van vranckerike des groots heeren
daer quam hi te hoger eeren
doen hem verre die hoechste man
die men ter werelt vinden can
sijnre dochter te wive gaf
hoe hogelike dat men daer af
die brulocht dreef entie feeste
dat soude verlingen die yeeste
woudic dat al tellen voort
maer owi sonder gheboort
sterf si daer na cortelinghe
haer siele moete god bringen
in sine ewelike ghenade
want brabant was si groote scade
ter doot die edele vrouwe
beide van scaden ende van rouwen
die groot daer ane gelach
gheswigic ende doe voort gewach
hoe dat die hertoge doen wies
ende woude hem wreken dies
dat brabant was gevreest
die wile dat hi was verweest
sint dat horen ende mamme
die hertoge liet daer ne sijn amme
met op voesterde ende hilt
wert beide helm ende scilt
sinen bal ende sinen dop
daer met die kinder alsi op
wassen hare spel driven
dat spel liet hi achter bliven
die hertoge in sinen kintschen dagen
want hi moeste ionc wapen dragen
om dat hi was verweest bleven
daerbi wert hi al sijn leven
ten wapenen bereeder vele
ende beter dan teneghen spele
dat dede hi in scine wale
want doen hi brabant altemale
ghemeinlike ute brachte
torsse ende te voet met hercrachte
was hi noch doen ionc van iaren
nochtan woude hi wreken varen
met overmoede sinen toren
op die ghene die hen te voren
jeghen hem hadden gekeert
hi ontboot den grave robbeert
sire moyen sone van aertoys
die met meneghen fransoys
hem doen te hulpen quam
doen bisscop heinric vernam
die dicke te voren hadde verdient
dat hem die hertoge was onvrient
dat die hertoge met here
ute quam te ghewere
en bereidder hem iegen niet
die bisscop doen want hi gheliet
dat hi ten stride niet en woude comen
nochtan voer hi met menegen vromen
man doen te sentruden inne
die hertoge was toten vinne
tusschen leeuwe ende sentruden steet
comen doen alsoe bereet
dat hi ints bisscops lant woude tien
maer doen quam die bisscop binnen dien
dat die doot hadde gehaelt
daer al die werelt met betaelt
sijnre moeder der hertoghinnen
daer af die siele moete ghewinnen
vroude in deewelike leven
van hare willic die tale begeven
tien selven tide quam oec taken
die coninc rodolf bi desen saken
liet die hertoge opbreken
sijn here want hi voer spreken
taken binnen den coninc
daer hi doen af ontfinc
sijn leen met grooter eeren
des swigic voort ende sal keeren
op die yeeste daer icse liet
eer tshertogen here sciet
dat voor leeuwe gelogeert lach
alsic vore dede ghewach
die ghene die ute om voeder reden
berneden soe al ombestreden
vrihoutheem in sbisscops lant
alsoe dat men beide roec ende brant
openbare te sentruden sach
daer die bisscop binnen lach
nochtan bleeft ongewroken
daer en wert oec af gesproken
nie sint soene noch vrede
want die paeus van roeme dede
alse men wel heeft hooren seggen
daer na cortelinge leggen
eene consilie te lyoen
daer toe quam menich baroen
van leeken ende van papen beide
want van al kerstenheide
quamen daer al die prelate
daer wert om sine onmate
die bisscop heinric ontset
van sinen bisdome dat belet
met aventuren lichte waer bleven
hadde hi hulde gehadt sijns neven
van brabant des hertogen
maer die droech hi hem onmogen
alsoe wert hi des bisdoms quite
ende voer woenen als een ermite
op ene borch te montfoort
hoe hi sijn leven leidde voort
sint dat hi dat bisdom liet
dan hoort te deser yeesten niet
daer bi swigic nu dies
nu hoort hoe dat hi opwies
die hertoge jan ende toe nam
in grooter eeren waer hi quam
doen die hertoge hadde verlooren
sijn wijf die hi hadde te voren
van vranckerike die edele vrouwe
doen gaf hem na ondertrouwe
sire suster die grave ghi
van vlaenderen noch verre noch bi
en wiste men noch en vant
orberleker brabant
en ghenen huweleec dan dien
daer bi liet ment gescien
want daer met soe en sciet
die vrientschap nochtan niet
tusschen vranckerike ende brabant
want daer quam tusschen na een bant
die vrientscap moeste toe bringhen
want daer na nam cortelinghe
jonc van brabant ioncfrouwe marie
tshertogen suster den hoegen vrie
den coninc philips van vranckerike
dese maecte hi eerlike
ghetroude coninghinne
van vranckerike dus wert die minne
van vranckerike ende van brabant
vernuwet weder want
die coninc philips ghewan
sonderlike lief den hertoge jan
om wijsheit ende om vromicheide
die met hem op wiesen beide
want eer die hertoge ridder waert
voer met here te spaengen waert
van vranckerike die coninc
in die vaert oec ontfinc
die hertoge jan oec groote eere
want hi brachte den grooten heere
van vrankerike een conroet
te hulpen soe goet dat even groot
en geen en was diesghelike
in al there van vranckerike
aldus wert in saveterne
int conincrike van spaengen verre
die hertoge jan vroech bekint
nu hoort hoe hi noch meer sint
doen hi ridders leven leidde
sine eere ende sinen name bereidde
doe die coninc philips sciet
ute spaengen dat en behoort niet
nu te deser yeesten voort
daer bi latic hier die woort
bliven vander spaenscher vaert
ende tellen voort hoe dat ridder waert
die hertoge jan van brabant
dien ridder maecte metter hant
te parijs eerlike
die conine philips van vranckerike
die hem groote eere dede
daer wert doen oec ridder mede
godevaert tsertogen broeder
beide van vader ende van moeder
dese twee worden alle beide
vermeert van vromicheiden
daer na in corten tide
in allen lande verre ende wide
want na die waerheit van dien dingen
eer si ridders name ontfingen
in vranckerike ende in almaengen
in ingelant ende in bartaengen
in poitau ende in gasscoengen
in janpaengen ende in borgoengen
ende in allen lande was worden slap
ten wapenen alt ridderscap
soe dat men van wapenen vierde
daer men wilen meest tornierde
maer doen die hertoge jan
van brabant ridders name gewan
voer hi tornieren ende iosteren
ende die wapene hanteren
eerlike van lande te lande
ende quite dire ridder pande
die van vremden lande waren
want hi en conste niet sparen
groote orsse die hi gaf
ende etentide soe datter af
verwackerden ende ontsprongen
riddere van allen tonghen
die te voren laghen stille
ende om tshertoghen wille
ten wapenen mede quamen
doen si die vromicheit vernamen
want te voren over al
nam hi dat meeste getal
altoes van ridderen op sine side
nochtan verweerde hi hem met stride
dat hi al dickest boven bleef
gheviel oec dat men onder dreef
soe wert hi nochtan toten inde
altoes met gheninde
iewerinc op tfelt vonden
hi woude oec ter tafelronden
altoes sonder vermiden
ende sonder al verdrach riden
jeghen die vroemste die men vant
want hi was selve metter hant
die coenste die doen levede een
dat wel openbare sceen
bi deser selver aventueren
die nu dese yeeste sal voort rueren
her karle die coninc
van cicilien hi ontfinc
jeghen pirse van arragoen
enen camp maer dien okesoen
daer dat af quam latic bliven
ende sal den camp voort bescriven
alsoe verre alst aen den hertoge leget
want om hem es dit geseget
die camp wert alsoe genomen
datsi ten crite souden comen
jeghen een op elke side
met hondert ridderen ten stride
bi borgeaes op die geronde
ende wie dat daer anderen conde
met crachte onder bringen
dat hi soude sonder dingen
sire saken sijn te voren
te desen campe wert ghecoren
die hertoge jan van brabant
ende tien ridders in sijn lant
in sconincs karels side
want en was te dien tide
ridder en geen van sinen dagen
in die werelt daer men met slagen
soude behouden lijf ende eer
van vromicheit vermeert seere
alse die hertoge jan was doe
daer bi coes menne daer toe
dat hi blidelike ontfinc
ende voer metten coninc
van vranckerike toter geronden
daer hi den camp soude hebben vonden
maer dien camp en ginc niet voort
daer bi latic nu die woort
vanden campe bliven hier
daer toe was wijchgier
ende willich die hertoghe jan
want waer dat enich man
met wapenen mochte eere winnen
daer warp hi hem altoes binnen
als hi daer toe comen mochte
want sint dat hi ten wapenen dochte
en sochte hi nie niet el
dan wijch ochte tornier spel
van lande te lande waer hijt vant
int conincrike van ingelant
sochte hi oec tornoy ende feeste
daer men af mochte scoene yeeste
van ridderscape toe bringhen
maer het soude te seere verlinghen
soude men dat algader tellen
want een deel sijnre ghesellen
die met hem quamen ten tornoye
her waelraven van monyoye
ende van lusselenborch sijn neve
waren daer onthouden bleven
metten riken grave van clare
doen was tsertoghen scare
daer bi ghecrenct seere
doen dede hi nochtan als een heere
want ieghen alle die hi vant
int conincrike van ingelant
ende ieghen hare hulperen mede
daer ic thant gewach af dede
woude hi doen met crachte varen
met dien die hem doen bleven waren
van in desside der zee tornieren
doen sinde men sesse banieren
die beste die dlant hadde inne
van ingelant die coninginne
den hertoge te hulpen daer
doen docht den anderen te swaer
jeghen hen ende te groot
tsertoghen jans conroot
daer bi moeste men doen vermaken
dien tornoy soude hi geraken
ende deilen met getale
want si wisten wale
dat men den hertoge weder nieden
niet en mochte met even vele lieden
tallen marchen daer hi quam
doen dien tornoy inde nam
en sprac men anders niet
van dien dat daer was gesciet
van den hertoge van brabant
want in alle ingelant
spraken die ionge ende die oude
daer toe riddere ende giroude
vanden levene dat hi leidde
dus verhogede ende bereidde
die hertoge sinen name soe seere
in ingelant ende oec sijn eere
dat die coninc edewaert
van ingelant inde vaert
sire dochter gaf te wive
waert dat si bleve te live
tshertogen sone janne
van brabant als hi wiese te manne
daer op gaf die coninc
dat die hertoge thant ontfinc
van scatte een groot ghetal
dat bleef te diere feesten al
want die hertoge gout daer af
dat hi verteerde ende henen gaf
soe dat hem dies niet vele en bleef
van dire cost die hi dreef
in allen lande ende vanden gichten
die hi gaf soude men berichten
dat soude die yeeste te seere verlingen
want hi was in allen dingen
daer doegt aen lach ochte eere
te dien tide die milste heere
die men in die werelt vant
aldus sciet doen uut ingelant
die hertoge jan met grooter eeren
als menne altoes sach keeren
van al dien dat hi bestont
daer bi wert sijn name cont
sijn eere ende sijn gheval
daer hi quam over al
dat men sijn vromicheit ontsach
alse voort die yeeste sal doen gewach
van vlaenderen die grave ghi
des hertoghen sweer hi
hadde een orloge bestaen
dat hem te scaden waer vergaen
jeghen dien bisscop jan
van ludicke diet bisdom gewan
na den bisscop heinric
die ontset wert als ic
in die yeeste te voren sprac
dat orloge was alsoe strac
ende soe swaer den grave ghie
dat hi en dorste nie
riden in des bisscops lant
eer hem die hertoge van brabant
te hulpen quam dine doe leide
soe eerlike dat sijns en verbeidde
int bisdom nieman buten vesten
dus quam des orloges af ten lesten
met eeren die grave ghi
doen hem stont die hertoge bi
want na die waerheit sonder blame
die vromichheit ende oec den name
tsertogen ontsach men meere
dan den grave sinen swere
van vlaendren met al sinen here
want sonder ghewere
en hadde hi niet ghemoghen
sonder hulpe des hertoghen
tbesdom van ludeke ane striden
daer af latic die tale nu liden
hier na dede een ander vaert
die hertoge jan te hoesdinne waert
met hercrachte omme dinc
die hem selve ane ginc
want het gheviel een onminne
tusschen den heere van hoesdinne
ende tsertogenbossche soe dat
jan van hoesdinne dire stat
vanden bossche ommate
dede dat die drossate
van brabant dat wreken woude
ende voer als hi te rechte soude
voer hoesdinne daer om logeren
die die van binnen wouden weren
want die grave van hollant
hadde hen selve metter hant
met al sire macht hulpe ontheten
daer bi liet die drossate weten
den hertoge sinen heere
dat hi moeste liggen seere
int lant van hoesdinne met vresen
want hi ontsach van resen
die op hem souden ghescien
ochte hi moeste achter wert tyen
doen dien hertoge wert cont
dat sinen drossate alsoe stont
quam hi selve toe getogen
met selken here soe vermogen
eer hi ende die sine
overleden die capiteine
dat die op die borch boven
te hoesdinne lagen ute stoven
alse musschen voor den sparware
doen si worden gheware
dat die hertoge selve quam
want waer dat men vernam
den hertoge selve met wapenen comen
hi hadde van ridderscape soe vromen
name daer wert men versaget
alst dier es dat die leeu jaget
alse hi tornich es van sinne
dat sceen wel voor hoesdinne
dat die hertoge doen vant
sonder werringhe borch ende lant
dat die ghene nochtan verloren
die ieghen hem te voren
eer hi selve quam waren stout
dit hilt vore met ghewout
die hertoge met overmoede
maer dat quam sint te goede
soe dat die hertoge weder gaf
den heere van hoesdinne daer ic af
bliven late nu die woort
die hertoge jan trecte voort
die mase doen op met sinen here
tote kessele daer op te ghewere
nieman sijns en verbeidde
wat scoenste here dat yeman leidde
volgede hem na even groot
daer bi doen sijn conroot
te tricht over die mase toech
alsoe verre als die mere vloech
vander denouwen tote hier
doen die hertoghe wijchgier
quam waren si in vreesen
alle die heeren van der reesen
die ieghen hem hadden mesdaen
eer men hen dede verstaen
waer die hertoge henen soude
maer die hertoge en woude
niet voorder dan tote int lant
van limborch trecken doen want
het es tsertoghen leen
van limborch dat hi en geen
onrecht noch onmate
en sal doeghen op die strate
tusschen der mase enten rine
daer leden nochtan scade ende pine
tsertoghen liede van brabant
daer bi toech hi int lant
van limborch ende woude dat wreken
ende dede rincberge neder breken
een ridders borch hiet mulrepas
die van den lande van limborch was
gheweldich drossate te dien tide
vanden pongise ende van den stride
daer men met die borch wan
swigic doen die hertoge jan
int lant logeerde met ghewout
en was daer niemen soe stout
daer die hertoge op woude keeren
noch grave van cleve noch ander heeren
sine quamen alle te ghenaden
ende moesten van haren mesdaden
borgen setten ochte pande
want en dorsten daer te lande
gheen heere weder staen
die ieghen hem hadden mesdaen
soe waest al van hem verveert
want die eertsbisscop ziveert
van coelne hi vernam
een parlement daer hi quam
ieghen den hertoge op die rore
daer men sach hoege voere
den hertoge van brabant hanteren
want en haddene niet geweren
mogen alle die heren die sijn
tusschen die mase enten rijn
soe eerlike ende soe vermoghen
quam hi ten parlemente getogen
daer seere wert gheeert
sijn neve die grave robeert
sire moyen sone van artoys
die met menegen fransoys
ten parlemente met hem reet
want doen men die roere leet
daert parlement genomen waert
quam iegen menich man gescaert
die daer anders niet en sochte
dan hi den grave van artoys mochte
sien want sine gelike
en was doen niet in vranckerike
want hi was over al weert
ende van daden soe seere vermeert
dat al die werelt van hem sprac
des swigic voort maer eer opbrac
dat parlement dar ic af telle
wert die bisscop ziveert geselle
des hertogen van brabant
soe datsi swoeren metter hant
op die heylegen daer beide
datsi vrede ende vast gheleide
voort ane met crachte souden
tusschen mase enten rijn houden
hier met keerde te lande waert
die hertoge jan want die vaert
hadde hi bestaen om lantvrede
dien hi altoes houden dede
alsoe verre als hijt mochte volbringen
oec dede hi na van grooten dingen
daer te lande twist vellen
alse voort die yeeste nu sal tellen
een iaer eer dese reyse gesciede
bleven vele goeder liede
metten grave van guulcke verslagen
dat men wel te rechte sal clagen
in die vrie stat van aken
dat die limborcheeren wraken
waer sise mochten ane vechten
ende daer toe vele ander geslechten
verre die mogenste die sijn
tusschen der masen enten rijn
die oec haer vriende verloren daer
dat orloge was soe swaer
der stat van aken ende soe hert
dat sire om bedervet wert
soe seere dat si ware gegaen
altemale in gront en hadde gedaen
die hertoge jan van brabant
die hem doen onder want
des orloges metter stat
want si clagede hem dat
die stat van aken onder ginc
ende want hi naest den coninc
haer voget ware ende haer heere
dat hi dade aen hen sijn eere
baden si hem op ghenade
ende die stat bescermen dade
die hertoghe jan dede doe
alse hem van rechte hoorde toe
want hi ende al sine vordre ye
hilden taken die voghedye
vanden roemschen rike te leene
daer bi en liet hi en ghene
cracht der stat van aken doen
daer menich hoge baroen
op stichte sware veede
die hen allen dede leede
ende daer toe menich stout geslechte
maer nochtan hilt te rechte
die hertoge jan die stat van aken
ieghen dese wedersaken
soe stoutelike dat hise met crachte
eerlike ende wel te soenen brachte
daer met was tsertoghen eere
tusschen mase enten rijn soe seere
dat voort ane van diere tijt
op den hertoge droegen nijt
die heeren tusschen mase ende rijn
ende boven al die ghene die sijn
van limborch uten geslechte
dat niemen en conste te rechte
gehouden noch met crachte gedwingen
daer bi hadden si sonderlinge
om die soene grooten toren
want si van limborch sijn geboren
van lutsenborch die grave
ende sijn broeder her waelrave
ende her waelraven van monyoyen
soe datsi hen ten tornoyen
van diere tijt voort ane namen
over al daer si quamen
datsi ieghen den hertoge keeren
wouden diese met grooter eeren
hadde ghevoert te menegen stonden
te tornoyen ende te tafelronden
met paruren costelike
iegen die heeren van vranckerike
daer si groote eere vercreghen
nochtan waren si ieghen
dien hertoge in alle saken
sint dat hi soenen dede dien van aken
dat sceen wel aen hare werken
want tusschen halen ende herke
wert een tornoy ghenomen
te dien tornoye daden si comen
alle die ghene die si mochten
vercrighen ende ten wapenen dochten
niet die ridders alleene
maer die seriante al ghemeene
met gaderinghen van gheslechten
oft si volcwijch wouden vechten
van over rijn al tote daer
quamen si soe openbaer
op tfelt soe ghescaert
dat men wel gheware waert
dat haer gaderinge was fel
ende want die hertoge niet el
en begheerde dan tornieren
daer bi doen hi haer manieren
ende haer gaderinge hoorde
brac hi dien tornoy ende stoorde
niet om dat hi ontsach
dat hem selven daer ane gelach
weder scade ochte ongeval
maer want elc vorste sal
die vroet es van sinne
twist breken ende onminne
te feesten waer hi can
daer bi dede die hertoge jan
die gaderinge doen daer sceden
want daer waren vele veeden
daer vrese om was van stride
want daer was in elke side
hoverde groot ende overmoet
aldus moestemen om goet
des tornoys daer ontberen
heeren coenen werneren
van overlant enen vromen
riddere die daer was comen
quite die hertoge sine pande
ende anderen die van vremden lande
quamen ende thare hadden verteert
doemen daer sciet wert ghecrieert
enen tornoy over rijn
daer die hertoge dede in scijn
dat hi was sonder hoede
te halen want met hogen moede
quam hi te dien tornoye ghereden
dien si te siberge roepen deden
daer die yeeste sal af rueren
hoort nu die avontueren
die hertoge van brabant bereidde
hem te dien tornoy ende leidde
met hem een deel brabantsoene
die vromich waren ende coene
ende die wel ten wapenen consten
doen dese te porne begonsten
te siberge wert over rijn
daer dien tornoy doe soude sijn
dochte dat menegen man wonder
dat die hertoge dorste onder
die heeren die hem scenen fel
soe verre soeken tornierspel
nochtan en achte hijs niet een twint
alsoe maecte hi hem bekint
alt dietsche lant daer ment vernam
want doen hi ten tornoye quam
dede hi recht sinen dinghe
ende onthilt westvalinghe
ende overlandere ende woude keeren
met hen iegen die heeren
die tusschen herke ende halen
ten tornoye wouden betalen
dat velt met ghewout
diere was een die grave reynout
van gelre ende her waelrave
van monyoyen entie grave
van lutsenborch ende sijn broeder
her waelrave van vader ende van moeder
ende daer toe die grave van cleve
ende menich heere daer ic begeve
te vertellene af die namen
die al te dien tornoye quamen
die sterc waren ende goet
want cracht ende overmoet
was daer groot in beiden siden
daer sach men sonder vermiden
beide ridderen ende heeren
tornieren ende met grooter eeren
van ridderscape betalen
maer die van westvalen
ende oec die van overlant
al waren si metter hant
vromich ende van herten stout
si worden nochtan met gewout
al sciere af gheset
en hadt die hertoge niet belet
van brabant ende die sine
die van in desside den rine
haddense gedaen onder
dan sal men tellen niet voor wonder
want dien dietschen rike
waren sonder ghelike
die beste die limborcheeren
ende oec riddere ende heeren
tusschen mase ende rijn ye
daer ieghen hilt die edele vrie
van brabant met ghewelt
te siberge ten tornoye dat velt
dat hem soe eerlike stonden bi
die brabantre soe dat si
op hare side met gheninde
die porsse droegen toten inde
van dien tornoye bina al
dies ic nu voort swigen sal
want men conste niet bedieden
die vromege daden die daer gescieden
met wapenen in beiden siden
daer bi latic nu liden
van den tornoye maer doen hi sciet
en sprac men anders niet
over al tdietsche lant
dan vanden hertoge van brabant
ende vanden levene dat hi leidde
ende hoe dat hi bereidde
sinen name ende sijn eere
in allen conincriken seere
want allen heeren verre ende wide
die doen bi sinen tide
tornierden ende te wapenen voeren
die wecte hi al ende maecte in roeren
met sinen tornierspele
dies hanteerde hi soe vele
dat te seere soude verlinghen
soude men dat al toe bringen
dat men die stonde soude bescriven
daer bi latict nu bliven
van dien tornoyen die woort
ende telle van den anderen yeesten voort
die hertoge gaf tallen tide
beide cleder ende gesmide
heeren godevaerde sinen broeder
beide van vader ende van moeder
ghelijc dat hi hem selven dede
want hi voer te wapenen mede
van lande te lande overal
daer hi oec selc gheval
ende selc eere van vromicheiden
vercreech dat alle die werelt seide
dat men in geen lant
twee gebroeder nye en vant
van vromicheiden haer gelike
dat sceen wel in vranckerike
dat si vromich ende weert
waren ende soe vermeert
dat een dat vremste wonder
dat ye mochte gevallen onder
die sonne brachte die hertoge toe
in vranckerike nu hoort hoe
diere aventuren raet liet
ghescien dat een die pirs hiet
vander brochen soe hoge clam
dat die coninc philips nam
aen hem sinen hogesten raet
dese pirs hadde ondaet
ghetracht op die conincginne
daer hi met mecte onminne
tusschen hare ende haren man
dat torende den hertoge jan
der coninghinnen broeder
van vader ende van moeder
op pirse alsoe seere
dat hi aenden grooten heere
van vranckerike den coninc
vercreech dat men pirse hinc
aen die galge te parijs
hoe mochte men meeren prijs
ochte meer eeren ghedincken
hoe die hertoge woude crincken
pirse dat hi mochte verlangen
dat hine doen dede verhangen
te parijs te wederlone
te dier tijt dat die crone
aen hem stont van vranckerike
wie sach ye des ghelike
want doen men pirse hinc
was hi metten coninc
noch doen vele bat dan enich man
nochtan quam die hertoge jan
dies toe met sinen magen
daert alle die ghene toe sagen
die wouden ende te parijs waren
dat hi pirse dede varen
op ene kerre tote monfacon
daer hem menich hoge baron
hertogen ende graven beide
tote der galgen daden gheleide
daer hi op verhangen waert
pirs hadde in die uutvaert
sinen caproen over sijn ogen
doen en woude men niet geloven
dat pirs selve ware dat
maer een ander in sijn stat
dies wert tsertogen knape een erre
ende sprac tote pirse op die kerre
ende toech hem den caproen af
soe dat hi sekerheide gaf
alder werelt openbare
dat pirs vander brochen ware
die men ter galgen wert dede vueren
aldus vergingen die aventueren
den hertoge eerlike hier mede
alst van allen dingen dede
daer men eere aen mochte vercrigen
maer dies willic voort al swigen
want dat en es algader niet
iegen dat na hem es gesciet
doen hi dat lant van limborch cochte
dat hi met orlogen sochte
ende eerlike met stride wan
hoe dat dorloghe began
ende hoe dat ten inde es vergaen
dat sal nu die yeeste doen verstaen
scadelijc fel ende swaer
gheduerde bina vijf jaer
dat orloge sonder soene
tusschen den hertoge ende die baroene
die hem met crachte limborch namen
tote datsi voor woeronc quamen
datsi met swerden ende met kniven
becorten wient voort soude bliven
hoet daer verginc salic hier na
vertellen alsoe als ict versta
na die waerheit die ic sach
maer ic sal vore doen gewach
hoet daer toequam van beginne
van gelre die gravinne
was eneghe dochter tsertoghen
van limborch god die vermogen
es wel van allen dingen
hi woude dies van haer gehingen
datsi vander werelt sciet
ende na haer geen kint en liet
daer bi na hare doot thant
was limborch ende daer toe dlant
gheheellike met rechte gevallen
den naesten erve van allen
diere geboren waren ave
dat was vanden berge die grave
adolf op hem moestet comen
daer bi hadde hijt gherne genomen
die grave van gelre was daer binnen
ende en wouts hem niet bekinnen
vanden berge die edele man
die noode orloge began
bat doen al sinen geslechte
datsi hem holpen te rechte
dat hi sijn erve mochte behouden
si antwerden datsi en wouden
die grave van gelre ware te rike
maer woude hi van hen yegeliken
deilinghe daer aen bekinnen
si soudent hem hulpen winnen
doen die grave adolf sach
dat sine mage daden ghewach
datsi deilinge hebben wouden
die hem te rechte hulpen souden
te sinen rechte sonder goet
doen dochte hem al ieghen spoet
dat hi hem op hen verliet
ende hine was selve soe mechtig niet
dat hijt winnen mochte met crachte
doen sochte hi wege daer hi mochte
ane den hertoge van brabant
dien hi willich daer toe vant
hem droech hi doen op sijn recht
vanden lande van limborch slecht
met alden rechte dat hem was bleven
dit wert ghevorwaert ende bescreven
ende soe vaste onder cnocht
soe met huwelike soe gecocht
dat niemen en mochte af quiten
hine woude den hertoge onrecht witen
noch van maechscape daer toe spreken
daer die vorwaerde bi mochte breken
doen dese vorwaerde was verbonden
gheviel ten selven stonden
dat dlant van limborch was gesceden
in tween partyen van veeden
want daer waren in geslechten
die ieghen een wouden vechten
die scavedriesche ende molrepas
een ridder die geboren was
vanden geslechte van geilekerken
wanneer soe deene partye sterken
ende ophouden wouden die heeren
dat torende den anderen seere
ende want te dien tide in hare hant
hadden beide eere ende lant
die scavedriesche ende haer mage
daer af quam doen die plage
want doen was haer molrepas
die drossate te voren was
vanden ambachte ghedaen
want dat hadde her coene ontfaen
snabbe sijn wedersake
dat na seere tongemake
al den scavedrieschen quam
want hare mage van witham
ginghen hen daer met ave
want van gelre die grave
hadde hen gedaen onmate
want hare een was oec drossate
van limborch die grave scout
schuldich bleef die hi hem niet en gout
noch gelden en woude daer bi
wert her molrepas ende si
met vrienscapen vergadert soe
datsi beide worden vroe
dat die hertoge jan cochte
dlant van limborch dat hem dochte
ware hen die hertoge hout
datsi mochten met gewout
den grave van gelre wederstaen
ende hare viande onder slaen
ende om dat hen dat soude mogen
gescien worden si tsertoghen
hulperen doen ende rieden
den hertoge dat hi met lieden
int lant van limborch quame
ende hem des ane name
en soude niemen weren mogen
doen quam die hertoge getogen
met haren rade tote int lant
van limborch ende stichte brant
alse richtere ende alse heere
dien overmoet beneden seere
alle die heeren die daer sijn
tusschen der mase enten rijn
want alle den heeren dochte
waert dat die hertoge hebben mochte
limborch hi soudse verdrucken
ende onder doen van allen stucken
dies waren si alle te vernoye
ende sonderlinge van monyoye
her walraven ende sijn neven
van luthsenborch die doen toe dreven
dat metten grave van gelre keeren
souden gemeinlike alle die heeren
tusschen mase ende rijn ende sweren
datsi den hertoge souden weren
ende vore helpen houden ewelike
van limborch dat hertogerike
daer toe oec brachten si
den bisscop van coelne dat hi
dat selve oec ghelovede mede
daer hi groot ongevoech aen dede
want hi hadde openbare te voren
metten hertoge janne gesworen
dat hi soude sijn hulpere sijn
ende hulpen tusschen mase ende rijn
onrecht ende roef weren
daer bi en hoedde hem voor sijn deren
doen die coep was ghesciet
die hertoge van brabant niet
nochtan ginc hem die bisscop af
om wassenberge dat men hem gaf
over acht dusent marc te pande
doen dochte den heeren vanden lande
alse hen die bisscop hulpen woude
dat die hertoge voort en soude
daer nemmermeer dorren liden
ieghen hen over mase om striden
dan quam niet na haer viseren
want die hertoge woude doen weren
sine ondervenesse met crachte
nu hoort hoe hi dat toe brachte
van gelre die grave reinout
die limborch doen hilt met ghewout
daer dat orloge om began
hi was maech ende man
des hertoghen van brabant
daer bi doen die hertoge vant
sinen neve den grave in dien
dat hi hem limborch woude ontien
riet die hertoge sinen neve
den grave op trouwe dat hi bleve
ter goeder waerheit sire saken
ende liete enen dach maken
ende dade sine vorwaerde daer vertrecken
van sinen huweleke sonder decken
want hi in satheren hadde beschreven
dat woude die hertoge al hem geven
sonder alle onghevoech
ende en dochte hem dat niet genoech
soe boet die hertoge dat gelof
dat hi quame in sconincs hof
wat daer voor vonnesse worde gesproken
dat soude die hertoge ongebroken
den grave van gelre laten volgen
maer die grave was verbolgen
op den hertoge van brabant
om dat hi hadde gecocht dat lant
daer die grave in was te voren
doen bleef om desen toren
tusschen hen tween die soene
die grave hilt hem aen die baroene
die hem met crachte souden
dlant van limborch hulpen houden
dat hem ende sinen lieden
ende hen allen doet verbieden
dat na te grooter scaden quam
want doen die hertoge vernam
dat hi met doegde noch met minnen
aen die heeren niet en mochte winnen
datsi hem lieten sijn goet
doen hadde hi des leeus moet
want hi dede doen sonder beiden
torsse ende te voet bereiden
al sijn volc ende quam gevaren
over mase sonder sparen
rechte als een leeu die dovet
ende sochte die heeren die gelovet
hadden dat si weren souden
ende limborch met crachte houden
die ierste viande die hi vant
over mase dat was int lant
van valkenborch want daer stont binnen
enen torre dien dede hi winnen
want daer waren binnen liede
daer sinen here af messciede
dat woude die hertoge wreken
ende dede dien torre af breken
dit casteel wert met crachte
door broec ende door diepe grachte
aen stormet ende toe gheronnen
alse eerlike alse ye wart ghewonnen
casteel met scilde ende met spere
want si daden sterc ghewere
die van binnen op dien toren
nochtan bleef hi thant verloren
dese casteel hiet limale
daer af latic nu die tale
ende telle hoe dat die dinc
met deser reysen voort verginc
doen die hertoge van brabant
ghelogeert lach int lant
van limborch met sinen here
bereidden hen te ghewere
ghemeinlike al sine wedersaken
tusschen tricht ende aken
brachten si alle doe
hare heer algader toe
dat sterc was ende vermogen
want daer quam toe ghetogen
uut vremden lande menich heere
ende menich riddere die om eere
ende om gewin quam ten stride
ende over rijn verre ende wide
ende oec quam met hen ghemeinlike
beide aerm ende rike
dat tusschen mase ende rijn was
sonder allene her molrepas
ende oec die heere van witham
doen die hertoge jan vernam
dat al dese groote heeren quamen
ende hen des ane namen
dat sine met overmoede
wouden verdriven vanden goede
dat hi te rechte hadde vercreghen
brac hi op ende voer hen ieghen
int lant van limborch tote gulpen
daer quam sijn swager hem te hulpen
van ludeke die bisscop jan
tsertoghen oem die edele man
die lantgrave heinric van hessen
was daer maer boven hen sessen
en hadde hi niet vele liede bi dien
dat hi was comen onversien
ander hulpe en hadde en ghene
die hertoge dan sijn lant allene
daer hi doen met grooter eeren
mede verbeidde alle dire heeren
die ieghen hem vergadert waren
nu hoort hoe dat si hen scaren
ende hen in elke side
saten ieghen een ten stride
dies hertoghen viande
waren binnen haren lande
ende daer toe hadde si
soe vele liede daer bi
hen allen sekerlike dochte
dat hen verweren niet en mochte
die hertoge ende die sine
dat daden si wel in scine
eer si die brabantre sagen
want over die gule daer si op lagen
trecten si doen al ghescaert
dapperlike ten hertoge waert
bi een bosch met hoegen moede
ghelijc als liede die sonder hoede
ende sonder vreese varen striden
want si waenden wel dorriden
hare viande sonder wederstaen
maer dan ginc niet na haren waen
want doen die hertoge hadde vernomen
dat die vianden souden comen
doen hadde hi al sijn here ghescart
soe vaste in een ende soe hart
den vianden te ghemoete
dat men torsse ende te voete
noyt en sach liede ghelaten
soe coenlike noch hen bat saten
dan si daden te dien stride
doen die heeren in dander side
vernamen hoe dat hen ghelieten
die brabantre metten spiete
haesten si hen vele min
dan si daden int beghin
ten stride wert want hen dochte
dat die strijt niet en mochte
sonder groote scade inden
bi dien ghingens hen onderwinden
minderbroedere die doen reden
tusschen beide ende deden
dat men tusschen hen doen sprac
een soene daer den strijt met brac
want sint dat elc anderen sach
en was daer op dien dach
riddere ne gheen noch heere
soe stout dat hi hem seere
vore haeste ten stride
soe hert sceent in elcke side
maer die ghemeinte van brabant
die wile dat men den raet vant
dat men die soene soude viseren
moeste men met ghewout weren
soe coenlike wouden si striden gaen
datse moeste weder slaen
die hertoge selve met crachte
eer hise stille staende brachte
tote dat die soene was ghesproken
dat orloge was doen te broken
metter soenen die ghesciede
keerde die hertoge ende sine liede
te brabant wert met gemake
dat was ene die scoenste sake
die ye te voren wert vernomen
dat die hertoge dorste comen
int lant van limborch metten swerde
soeken sijn recht doene werde
van coelne die eertsbisscop
die hem daer woude lopen op
met al dien limborcheeren
ende met al dien grooten heeren
van gelre van cleve van gulke van senne
ende tybaude van lorenne
ende assowe van spaenhem van nuenaren
van solmese van salmen dese graven waren
met hen daer alle doe
ende menich hoge baroen daer toe
daer ic nu af gheswige
die alle quamen daer ten wige
jeghen den hertoge van brabant
nochtan hilt hi ende sijn lant
ghebattaelgeert met grooter eeren
ieghen alle die groote heeren
dit was sine ierste reese
om limborch daer menege weese
ende meneghe weduwe na om wert
want dat orloge bleef alsoe hert
ende soe fel ende alsoe swaer
doen si scieden van daer
alst ye was te voren
die riddere daer af moegdi horen
doen die soene wert gedaen
en conste my niemen doen verstaen
maer op den grave waren si bleven
van vlaenderen dat hi soude geven
elker partyen sonder striden
met vrienscape in beide siden
dat hare behoorde metten rechte
maer die grave was dien geslechte
van limborch houder meer
al was hi tsertoghen sweer
dan den hertoge in dien saken
daer bi doen hi soude maken
die soene eer hijt woude inden
dede hi van sinen wege sinden
viere ridderen te limborch binnen
die sake en canic niet bekinnen
waer bi dat wert ghedaen
maer si bleven daer gevaen
vore gisele die moeste hi
alst wel recht was die grave ghi
van vlaenderen weder ute quiten
maer dat en conste hi niet ghewiten
den hertoge van brabant
want doen die hertoge sciet te hant
van gulpen waende hi gewinnen
sijn recht van limborch al met minnen
maer dat en mochte hem niet gescien
alsoe bleef dat orloghe bi dien
voort staende sonder soene
drossate van limborch was her coene
snabbe doen die hart
ende fel was ten hertoge wart
daer bi reet hi int lant
van dalheem ende woude brant
ende roef doen openbare
doen dies wert gheware
van wegeseten her reynier
een stout riddere ende een fier
die doen was castelleen
vander borch te dalheem
reet hine coenlike bestaen
dat her coene bleef daer gevaen
ende daer toe sire mage vele
dat was dat ierste vanden spele
daer dat orloge met began
want en was en geen man
te limborch in al dlant
daer men aen hadde soe goeden pant
want aen heeren coenen stont
longi herle ende spremont
ende lybois huus dat waren viere
goede borge ende diere
ende ter core alle vaste
daer bi warent lieve gaste
her coene snabbe met sinen magen
te genapie daer si lagen
ghevaen te haren onwille
hier af swigic voort al stille
tote dat die yeeste weder seget
dat aen heeren coenen leget
nu hebdi wel verstaen
dat orloghe es op gegaen
op dat lant van limborch weder
want men const geleggen neder
noch om clene noch om groot
want dat men den hertoge boot
men hadde hem limborch gegeven
dat hem om sterven noch om leven
sine viande niet en wouden laten
alsoe ginghen si hen saten
ten orloge wert in beiden siden
daer af hadde dat vore riden
van monyoye her waelrave
daer hi ende sijn lant ave
dicke hadden groot verlies
nochtan getroeste hi hem dies
want bi wilen waest ghewin
want hi reet int begin
vore tricht daer hi dede
een huus onsteken daer hi mede
die ghemeinte ute brachte
want tfolc van ambachte
doen daer op ginc die brant
liep hem wapenen al te hant
ende ran met spieten ende met staven
leghen heeren waelraven
die buten hilt wijchgier
die voget van tricht her ogier
van haren ende ander liede
die torsse waren doen dit ghesciede
hilden si voor die porte binnen
ende lieten die ghemeinte rinnen
buten sonder leidsman
maer hen volgede na jan
van mille des bisscops scouthede
ende andere seriante mede
die die ghemeinte voort leidden
her waelrave ende die sine bereiden
want si kinden thant wale
dat die stat altemale
ieghen hen niet en was gescart
dat ontmoet wert nochtan hart
want jan ende sine ghesellen
reden ane met soe fellen
joesten daer den vianden
datsi braken toten handen
hare gelavien datsi vlogen
ende na worden swerde getogen
daer si met vochten met eeren
want sine wouden niet keeren
op tfelt bleven si gevaen
doen waest haestelike gedaen
metter ghemeinten die ran
striden sonder leidsman
want die bleef al meest gevaen
sonder groot wederstaen
alsoe vielen daer pande
in heeren waelravens hande
daer hi af hadde groot gheniet
nu hoort wat hem daer af gesciet
doen her waelraven hadde ghevaen
tsertoghen liede dede saen
die hertoge sire liede varen
soe vele te tricht datsi waren
met dien van tricht ende van aken
starc genoech haren wedersaken
datsi hen wel cont deden
eer die kerstdage leden
want si toghen doe
van enen inde ten anderen toe
in heeren walravens lant
van valkenborch ende stichten brant
al dlant doer met crachte
daer toe logeerden si met nachte
in sijn lant sonder ghewere
alsoe worden met dien here
eerlike ende wel betaelt
alle die pande die hadde gehaelt
her walraven voor tricht te voren
daer bi hadde hijs bat ontboren
met eere vromen ende oec eeren
doen dat heer soude wederkeeren
ende dat lant al was gestoort
van valkenborch als ghi nu hoort
keerden selke te tricht waert
ende dandere trecten al ongespaert
vore rode datsi winnen
wouden met storme maer die van binnen
si waren soe versien daer ieghen
datsi ten planken boven creghen
ende weerden hen soe lange wile
dat in theer buten met enen pile
ghescoten wert her wenemaer
van gemelingen die aldaer
voor die stat al thant bleef doot
dat was scade ende jammer groot
want hi was vromich ende vroet
ende oec over al goet
die beste een die men vant
in vranckerike of in ingelant
ochte int rike van almaengen
ende weder om al tote spaengen
daer bi was sine doot scade
den lande van brabant ghenade
moet sine siele vinden met gode
om sine doot keerden van rode
die brabantre ende die van aken
nu hoort voort van dire wraken
die weder na ghesciede hier op
van coelne die eertsbisscop
hilt te nuse ten selven tide
hof daer menich man was blide
die weder droeve wert ende gram
doen hem die boetscap quam
dat die hertoge van brabant
in heeren walravens lant
met crachte hem hadde ghewroken
met banieren al ontploken
hoverdichlike ende openbaer
want die grave was al daer
van luthsenborch ende her waelrave
sijn broeder ende die grave
van gelre ende al die heeren
die hen met crachte wouden keeren
om limborch met ghemeinder hant
ieghen den hertoge van brabant
die ginghen hen doen beraden
hoe datsi met grooten daden
te wraken weder mochten comen
doen wert die raet genomen
dat daer na wert cortelinge
te valkenborch een gaderinge
daer dese heeren al quamen
die ghi nu hoort met namen
ende alle die ghene daer toe
die si vercrighen mochten doe
ende doen si alle vergadert waren
te valkeborch deedse met scaren
her waelrave al ute riden
ghelijc oft si souden striden
met grooter feesten alsoe blide
dat men hoorde verre ende wide
hare singen ende haer ruten
want met tamburen ende met fluten
reden si doen tot vore wijc
daer bereidde hem yegelijc
met targen ende met swerden
te storme te gane ende gheberden
ocht sijt thant souden winnen
maer tricht was doe binnen
van alrehande dinghen
dat behoort ter weringhen
te dire tijt sonder breke
want her heinric van gaesbeke
ende van diest her aernout
ende daer toe menich ridder stout
ende menich vrome seriant
was daer doen in van brabant
die ten storme wert waren vlugge
nochtan was ontwee die brugge
tusschen tricht ende wijc doe
maer nochtan ronnen si toe
over boeme sonder vieren
ende volgeden thant den banieren
van gaesbeke ende van diest mede
daer men doen onder dede
soe groot gheweer op dien dach
dats ewelike sal sijn gewach
want si behilden met crachte
beide planken ende grachte
die niet en waren alsoe vaste
ieghen die sterke gaste
die men int dietsche rike vant
die weerden selve metter hant
van gaesbeke ende van diest die heeren
beide met soe grooter eeren
datsi scenen wel die beste
op dien dach die men wiste
met storme sach bewaren
want si leidden sonder sparen
te storme soe coenlike die van binnen
dat dire van buten ane rinnen
al waest fel ende hert
alsoe weder staen wert
datsi door noot moesten keeren
alsoe datsi met meere eeren
te valkenborch waren bleven
nochtan die dade die daer gedreven
worden beide buten ende binnen
en mocht men niemen doen bekinnen
hine hadt metten ogen selve gesien
daer bi swigic nu van dien
ende telle voort van diere dinc
die her waelraven ane ginc
doen ute wijc her waelrave
ende sijn heer weder ave
worden ghedreven met ghewout
was hi overmoedich ende stout
ende en liet doen die heeren
die met hem quamen daer niet keeren
hine hadde sijn scade ende sinen toren
ghewroken eerlike te voren
op den hertoge van brabant
daer bi leidde hise int lant
van daelheem met hoverden
ende dede tsertoghen onwerden
storen al dat lant doe
met brande al toter borch toe
met banieren al ontploken
hier bi soe wert ghewroken
her waelrave weder daer
aldus wert dat orloge swaer
je lanc soe meer in beiden siden
soe dat haer bernen ende haer striden
datsi ieghen een dreven
al niet en mach sijn bescreven
alsoe alst hen ghesciede
want dies hertoghen liede
lagen te tricht ende taken
die achter lande voren braken
daer si die viande scaden mochten
dlant van daelheem wert aen vochten
van lieden die te herne lagen
diet altoes te rovene plagen
dies was die hertoghe jan soe gram
dat hi selve voor herne quam
ende wan op hen met crachte
eiken tune ende diepe grachte
met storme alsoe dat die van binnen
dore noot moesten rinnen
alle op enen kerctoren
alsoe wert herne doen verloren
ende verbernt al inden gront
aldus voer te meneger stont
die hertoge jan van brabant
in sire viande lant
alst hem bestac met overmoede
maer altoes bleven op haer hoede
soe seere sine viande
datsi buten haren lande
die mase te hen wert niet en leden
sonder teere tijt soe reden
her walrave ende die sine
te lomelle op die campine
ende bernden torp al ave
maer daer en hadde her waelrave
en ghene eere af nochtan
want dat hi die reise began
dat was stolinge met machte
ghedaen vele meer dan met crachte
maer daer af latic bliven
die tale ende sal voort scriven
een scoene reyse ende een groote
die van brabant die ghenote
met ridderen ende met cnapen reden
sonder den hertoge datsi deden
met tsertoghen gebode al
alse voort die yeeste nu tellen sal
alle des hertoghen viande
roveden ende namen pande
op die van aken buten
ende daden hen die wege versluten
alsoe dat men taken binnen
en ghene spise en mochte gewinnen
daer bi waenden si die stat
van aken maken alsoe mat
datsi den hertoge souden begeven
maer die van aken bleven
aenden hertoge daer sie vonden
hulpe ende trouwe tallen stonden
want doen den hertoge wert cont
hoe dat die van aken stont
dede hi te tricht binnen bringen
vele ende ghenoech van allen dingen
dies taken was ghebreke
her heinric van gaesbeke
volghede diere spisen na
ende die heere van breda
her arnout die sijn broeder
was van vader ende van moeder
ende van diest her arnout
ende die vromeghe berthout
beide sone ende vader
ende dese heeren allegader
van kuec ende van berlaer
van hoesdenne van rotselaer
van walheem ende van wesemale
dese hadden te tricht wale
met helmen torsse xiic man
die daer sinde die hertoge jan
datsi die spise souden gheleiden
want sertogen viande seiden
ende daden mere daer af lopen
datsi die spise moesten vercopen
sonder gelt int swerts oort
quamen si over mase voort
om die hoverdege tale
laghen si te tricht wale
openbaer met haer scouwen
soe lange men ware vander denouwen
toter masen wel te tide
comen ieghen hen te stride
doen si gebeet waren met staden
daden si die spise laden
die si gheleidden al ghescaert
ende voeren taken waert
met ontplokenen banieren
die rechte strate sonder vieren
soe verre dat die van aken quamen
ieghen hen die doen namen
die spise ende voerdense in die stat
doen waren alle die heeren mat
die hen te voren utermaten
dat die van aken moesten laten
den hertoge eer yet lanc door noot
want den honger daer bi was groot
die bliscap van ouden ende van iongen
taken die doen alle songen
ende riepen in allen straten
coenlike mogen wi ons verlaten
op den hertoge van brabant
want en es ander heere int lant
doen men die spise taken brachte
hier af swigic die met crachte
die spise gheleidt hadden tote daer
keerden te tricht openbaer
die strate die si quamen weder
doen si den berch souden neder
riden onverre van gulpen
doen seide men dat met sire hulpen
her waelraven daer bi ware
doen bleef diere brabantre scare
stille houdende langen tijt
ende beidden na dien strijt
dien si gherne hadden gesien
maer wat men hadde geseget van dien
dan was anders niet dan woort
daer met reden si doen voort
te tricht in sonder vreese
dat was ene die scoenste rese
die men te rechte mach viseren
doent alle die heeren wouden weren
die den hertoghe onhout
waren dat met ghewout
aken nochtan wert ghespijst
maer die yeeste voort wijst
dat die van aken niet en gouden
dien dienst alsi te rechte souden
eer dat iaer inde nam
nu hoort hoe dat toe quam
verre die scoenste ende die meeste
aventure die heeft die yeeste
ocht die in dorloghe ghesciede
hadden tsertoghen liede
taken binnen diere stat
want het gheviel alsoe dat
ene partye taken sloech
ieghen den hertoge daer met droech
dies conincs scouthede
die dire stat verstaen dede
dat logene was ende baraet
want hi seide hi brachte hen raet
ende hulpe vanden coninc
dien torre daer die clocke op hinc
besloten diene dede hi saen
met ghewout doen op slaen
ende dede metter banclocken
die ghemeinte te gader locken
dat was daer bi al ghedaen
datsi wouden doen verslaen
in die stat tsertoghen liede
die coenste daet die ye gesciede
verre ochte bi in enich lant
daden die daer van brabant
die doen taken waren binnen
want doen si saghen rinnen
die ghemeinte ter plaetsen waert
daer ieghen hen was ghescaert
die scouthete ende sine partye
nochtan en twivelden si nye
datsi daer omme vlien souden
maer si viseerden datsi wouden
als men woude op hen lopen
hen soe eerlike vercopen
ende soe diere eer mense vellen
soude dat men na mochte tellen
van hare stouter aventuren
alsoe lange als soude die werelt duren
op dien troest gingen si staen
doen si die clocke hoorden slaen
op enen hornec van ere straten
soe coenlike hen ghelaten
ochte si alle waren lyoene
nochtan was doen te doene
iegen al die stat die strijt
daer bi aventuerden sijt
onverdinckelike seere
daer si mede soe groote eere
van vromicheiden ontfingen
datmen moet toebringen
hare namen met rechte wale
daer was die heere van wesemale
die marscalc van brabant
die men int orloge vant
altoes coene ende stout
sijn name was her arnout
heeren arnouts broeder sone
die tymplere was ene lange doene
die yeeste noemt te meneger stont
den marscalc hier bi es cont
hoe hi es van wesemale
daer af blive nu die tale
daer was oec her arnout
van ysche ende her berthout
die voorsienich was ende wijs
ende van boutersheem her lonijs
ende her jan van rotselaer
ende oec waren seriante daer
van brabant met hen een deel
hen quam te hulpen oec screveel
die in die stat was van magen
doen die brabantre dat sagen
dat hen soe vele hulpen quam
die hoechste daet die men vernam
in die werelt ye ghedaen
ghinghen si daer doen bestaen
want her leonijs
van boutersheem dies prijs
datmen niet en mochte vertellen
liep ghenendelike vellen
daer die stat vergadert was
van aken al in enen tas
den leidsman van hen allen
doen die was ghevallen
liepen met crachte doe
die brabantere alle toe
soe coenlike datsi thant
behilden daer die overhant
want doen daer her tielman
van lenke viel doen ran
die ghemeinte al meest neder
een strate al om ende quam weder
ten brabantren ende gheliet
ocht bi hen niet en ware ghesciet
aldus bleef her tielman
van lenke die dit began
ende sire dochter man doot
ende die scoutheet vloe door noot
in die kerke sijn lijf behouden
ende met hem alle die wouden
plichten in die partye
waer wert in die werelt ye
soe scoene aventure vernomen
als op dien dach dien vromen
ridderen daer versceen
diere onna daer was een
ieghen dusent in dander side
daer ieghen met stride
nochtan haer leven ontdroegen
ende daer toe datsi versloegen
soe eerlike haer wedersaken
datsi met crachte aken
behilden in die hant
haren heere den hertoge van brabant
ende dien scoutheet verdreven
want die van aken bleven
voort ane den hertoge hout
dat hi hen met trouwen gout
alse sijs noot hadden overal
alse voort die yeeste toenen sal
dien bisscope ziverde
van coelne was dat orloge herde
want hi dede die borch te kerpen
inden grond neder werpen
daer hi mede dat orloge
tusschen hem enten hertoge
makede fel ende hart
dat kerpen verloren waert
eert vanden hertoge wert ontsettet
dat wert daer bi verlettet
want en hadde doen bewaert
ende ghemant her sceifaert
ende her woutre van winde
soe wel dat sijt met gheninde
waenden hebben met stride
gehouden tote dien tide
dat hen die hertoge ware comen
te hulpen hadde hijt vernomen
dat ment soude hebben verloren
hi hadt ontset emmer te voren
coenlike met overmoede
maer si waren sonder hoede
altoes in die borch binnen
dat mense hen mochte afwinnen
sine souden wel langen tijt
ieghen storm ende ieghen strijt
tsertoghen daer op verbeiden
maer si hadden doen bereiden
buten soe eyselike een were
daer die van binnen haren merc
aen en leiden cleine noch groot
daer men vier met in scoot
ende verbranden die van binnen
datsi ute moesten rinnen
aldus wert kerpen te broken
dat seere na wert ghewroken
eer dat orloge inde nam
dus swigic thant doen quam
die somer dat men mochte logeren
te velde gingen si viseren
die bisscop ende sine gesellen
daer ghi vore af hooret tellen
datsi den hertoge van brabant
souden doen comen in haer lant
over mase weder te stride
want si waenden te tien tide
vele mechteger sijn dan hi
op dat soe gaderden si
alle die si mochten bringen
ende waenden varen dwingen
met ghewout die stat van aken
daer vielen si doen vore ende braken
buten enen kerctoren
te berge ende oec te horen
dat ghevest was ende bewaert
doen si aldus ghescaert
ende gelogeert voor aken lagen
voerent die van binnen wagen
ten pongise buten den grachten
soe datsi die van buten brachten
bi wilen in scade groot
van sulken die daer bleven doot
maer dit logeren ende desen strijt
en duerde niet langen tijt
want die hertoge jan
van brabant hi ghewan
menegen grooten heere te hulpen
die met hem niet en was te gulpen
te voren in dander iaer
want met hem quam nu daer
al van borgoengen her ave
her ottelet een rike grave
ende oec quam met hem doe
tsertogen broeder toe
van borgoengen eerlike
ende daer toe menich rike
grave ende menich hoge baroen
vander marchen van sessoen
van sympoel van vendome
van jastelioen ende van crome
van nouille van momorasi
ende daer toe verre ende bi
menich ander hoege man
die ic genoemen niet en can
pickaerde ende fransoyse
henewire ende jampenoyse
borgengone ende poitevine
vlaminge ende artesine
haspegouwere ende hollandre
ende daer toe soe vele andre
doen hise al te gader brachte
dat hi over mase met crachte
trecte soe mechtich dat hi
die stat van aken daer bi
verledichde met grooter eeren
van al den grooten heeren
diere vore met haren lieden
logeren hoe datsi scieden
alsoe van diere stat van aken
sal voort die yeeste cont maken
al dies hertogen viande
hadden hen in allen lande
versien verre ende wide
van hulpen datsi bat te stride
bereet waren nu daer
dan si vore in dander iaer
ieghen hen te gulpen quamen
nochtan doen si vernamen
dien hertoge over comen
te tricht met soe meneghen vromen
baroen als met hem doen was
toghen si voor enen pas
tusschen tricht ende aken houden
bi gulpen weder daer si wouden
des hertoghen op verbeiden
die hertoge dede sijn heer bereiden
ende woude sine viande soeken
doen makeden van witten doeken
alle die metten hertoge waren
boven alle hare wapene baren
dat elc anderen kinnen mochte
bi dien tekene als menne sochte
men waende nochtan sonder waen
seker den strijt hebben bestaen
want die hertoge hadde doe
sijn vriende ende sijn mage daer toe
met hem daer bracht datsi met swerden
becorten woude wien dat werden
dat lant van limborch soude te deele
een groot heere her rau van neele
die den grave reinout
van gelre was siere saken hout
want hi was alsic versta
des graven maech na
daer bi sinden die coninc
van vranckerike daer om dese dinc
dat hise te soenen bringen soude
want die coninc philips woude
den hertoge janne van brabant
met hem leiden dore int lant
van arragoen als hi dede
want die hertoge woude oec mede
ende liet die soene te voorder maken
ende oec een deel bi dien saken
dat op die selve wile die doot
daer mede cleine ende groot
emmer inden moet sijn lijf
ghenomen hadde sijn wijf
die hertoge van brabant
dies graven gies van vlaendren lant
dochter die goet was ende wijs
god geve haer sijn paradijs
hier sal die tale van haer bliven
die dedemen alsoe bescriven
ende besegelen dat si
weder op den grave ghi
van vlaenderen bleven
dat hi elken soude gheven
sijn recht ende voort verclaren
hoe datsi ghesceden waren
te gulpen vore in dander iaer
op die vorwaerde keerde daer
hare alre heer in beiden siden
weder te lande wert sonder striden
alsoe worden die van aken
quite van hare wedersaken
diese met crachte hebben beleget
alse die yeeste te voren seget
doen dat heer al was ghesceden
en bleef die soene vander veden
ghestadich niet dat was daer bi
van vlaenderen die grave ghi
al was hi tsertogen sweer
hi hilt in ander siden meer
want hi wanet soe inden
dat hi limborch soude ontwinden
den hertoge diet met rechte cochte
dat vordeel dat hi daer in sochte
ende sijn viseren ende sijn driven
latic nu wel achter bliven
want daer en was niet ane bewant
want die hertoge van brabant
noch om sterven noch om leven
en woude hi den coep begeven
van limborch in ghere wijs
si hilden daer af te parijs
beide die partyen dadinge
voor twee hoge coninge
van vranckerike ende van ingelant
daer wert die hertoge van brabant
van diere saken int recht vonden
openbare nochtan en conden
die twee coninge niet gemaken
dat hem si wedersake
dlant van limborch wouden laten
daer bi en conste men niet gesaten
den twist noch geleggen neder
alsoe begonsten si doen weder
dat orloge ye lanc soe felre
dat sceen wel den grave van gelre
want in dat selve iaer
wert dat orloge soe swaer
in beiden siden ende soe herde
dat van veemle tot bomelwerde
en geen huus ints graven lant
van gelre en bleef sonder brant
dat die brabanters al deden
des graven liede van gelre reden
te weenle over die mase daer ieghen
daer die brabantre vercreghen
gheluc doen ende grooten prijs
want daer gheviel een pongijs
daer die van brabant niet en brachten
enen man ieghen hen achten
nochtan doen die strijt ghesciede
ghingen onder des graven liede
van gelre bi alsoe
datter daer een deel vloe
ende oec een deel gevaen bleef
die groote dade die men daer dreef
en conste men niet vertellen al
nu hoort hoe dat ongeval
daer kerpen met wert gebroken
opden bisscop wert ghewroken
niet stolinge met nachte
maer openbare met heercrachte
want die hertoge van brabant
reet tote ints bisscops lant
met banieren al ontploken
ende dede vier ane stoken
dat die roec op ghinc
alom ende om voor loggelinc
al dat lant op ende neder
van vrisheem tot blaetseem weder
wert ghestoert met hoverden
des bisscops lant met onwerden
soe coenlike dat die daet sceen
wale der meester wonder een
dat men daer sach ye gesciet
dat en es nochtan al niet
iegen die scade ende die scande
die al binnen sinen lande
die bisscop na daer om leet
doene oec die hertoge ane reet
soe scadelike dat hi vergout
kerpen meer dan dusentfout
alse die yeeste te dien tide
dat si telt van dien stride
na die waerheit toent wale
hier af latic nu die tale
ende doe die waerheit nu verstaen
hoe voort dat orloge es vergaen
hier telt die yeeste groot wonder
vanden hertoge die sonder
vrede liet ende sonder soene
sijn lant ieghen die hoge baroene
die hem fel waren ende hart
ende voer te arragoen waert
metten coninc van vranckerike
waer sachmen nie desgelike
van wondre dat daer ane dede
die hertoge want hi leidde mede
ute sinen lande verre te voren
almeest die beste al ute vercoren
baenrotse riddere ende cnapen
nochtan was ghescapen
doen hi uten lande reet
dat orloge alsoe wreet
dat ye lanc soe meer wijch es
maer nochtan alle des
ghetroeste hem die hertoge
ende beval land ende orloge
heeren wouter berthoude
dat hijt verhueden soude
ieghen alle sine viande
alsoe keerde uten lande
die hertoge jan van brabant
doen hi gherumet was na thant
dede die grave zonder beiden
van lutsenborch sijn heer ghereiden
ende trecte voor freppont
dat in tsertoghen hulpe stont
want het hilt die casteleen
die doen was te daelheem
her reynier van wegeseten
die hem dies hadde vermeten
hulpe hem her berthout
dat hi freppont met ghewout
met stride ontsetten soude
maer heeren wouter berthoude
en dochte die raet niet goet
dat men om overmoet
daer niet vele ane en lach
brabant op enen dach
altemale soude aventuren
daer bi liet men doen gheduren
van lutsenborch den edelen man
vore freppont soe lange dat hijt wan
aldus wert freppont verloren
maer beter vele dant was te voren
wert daer na weder sciere
dien casteel heeren reyniere
want hi deden weder winnen ave
met behindicheit den grave
van lutsenborch dus bleef dat leet
in beiden siden even heet
al die mase op ende neder
van oesselinc tot hollant weder
van op die mase hilt te stride
dat orloge in tsertogen side
die heere van cuyct doen her jan
die sint dat dorloge began
selden liet hi des graven lant
van gelre sonder roef ochte brant
want hi dede daer bi stichten
ende vaste planken ende grichten
eene stat die hiet ten grave
daer groote scade ave
des graven lant van gelre quam
daer bi bereidde hem ende quam
die grave van gelre ghetogen
vore den grave soe vermoghen
dat hijt woude breken met ghewout
maer doen sinde her wouter berthout
die montbore was van brabant
den heere van kuuct te hulpen thant
sinen sone heeren berthoude
dat hi den heere van kuuct soude
helpen verweren sijn lant
een groot heere ute brabant
her arnout van gaesbeke
quam oec met grooten ghetreke
van here dat hem volgede na
want hi was heere van breda
heeren janne van kuuct te hulpen mede
maer van soenen noch van vrede
en woude hi hem niet ane winden
maer hi wout helpen inden
metten swerde woude men striden
die grave van gelre en woude niet liden
die mase doen met sinen lieden
dus bleef die strijt maer doen si scieden
bleef in des graven heer doot
die men van binnen uutwert scoot
her tielman van scinne
die beste riddere een die inne
al dies graven lant was doe
ochte in al dat lant daer toe
tusschen der masen enten rine
sonder van borne heeren goeswine
maer daer af latic die tale
want en hadde nu niet wale
te deser wilen sinen tijt
reysen orloge ende strijt
ghevielen daer te lande
soe dicke ende soe menegerhande
dat te seere soude verlinghen
soudement al toe bringen
daer bi cortic die woort
nu hoort vanden hertoge voort
hoe dat die weder quam
van arragoen daer hi nam
in die vaert scade groot
want op die vaert bleven doot
sonder slach ende sonder steke
her heinric van gaesbeke
een baenrots ende een groot heere
die wel was te clagen seere
god geve hen dewelike paradijs
die vromeghe her leonijs
van boutersheem bleef oec daer
ende her jan van rotselaer
ende her jan vanden wale
van wavere dire men wale
met rechte ghedincken sal
in die werelt over al
ewelike om haer vromege dade
daer storven oec dat was scade
vander hutten her jan
ende sijn sone twee vromege man
ende van den bossche her jan
ende van brusteme her herman
ende van versene her pinkaert
dese riddere bleven in die vaert
metten hertoghe alle doot
die hertoghe selve hadde noot
soe groot van siecheiden
dat al die werelt seide
dat hi ware doot ochte sonder waen
niet der doot en soude ontgaen
want dien fisicinen dochte
dat hi ghenesen niet en mochte
maer god die wel mach geven
den dooden weder haer leven
hi gaf den hertoge janne
van brabant den edelen manne
dat hi soe verre ghenas
vander siecheit daer hi in was
dat men te lande weder brachte
wat men in arragoen wrachte
noch van orloge noch van heeren
en sal die yeeste voort leeren
meer dans ane den hertoge leget
daer dese yeeste om es gheseget
die openbaer nu heeft gheleert
hoe die hertoge es ghekeert
weder ute arragoen
daer menich hoge baroen
in die vaert die doot ontfinc
want daer bleef selve die coninc
phylips doot van vranckerike
sijn siele hebbe god ewelike
hier met latic altemale
van arragoen bliven die tale
ende wille u bescriven voort
dat ghi nog niet en hebt gehoort
doen die hertoge van brabant
weder comen was int lant
wert dat orloghe dat hi liet
noch felre dan hire af sciet
want vander rochen her waelraven
was doen soe wel metten grave
van gelre dat hi hem beval
limborch ende dat lant al
maer doen hadde in sine hande
heinric snabbe van dien lande
die borge bina algader
voor heeren coenen sinen vader
dien de hertoge hadde ghevaen
men hadde dien ute ghedaen
soe dat hi quite ware bleven
soen woude heinric op geven
diere borge en geen des wert verbolgen
her waelrave ende dede hem volgen
alle die hi mochte ghewinnen
ende toech voor lonsies daer hi binnen
heinricke beligghen woude
soe dat hi hem die borge soude
op gheven altemale
hier af cortic u die tale
doen lonsies was beleghen
sprac her coene alsoe ieghen
tsertoghen raet dat hi toe
brachte want die hertoge doe
selve was te parijs waert
dat men lonsies soude ter vaert
ontsetten met ghewout
dat onderstont her berthout
maer eer quam tote lonsijs
keerde weder van parijs
die hertoge selve ende volgede mede
te lonsies waert daer hi oec dede
heeren coenen snabben vueren
doen en dorste niet langer dueren
voor lonsies her waelrave
vander rochen ende toech ave
met haesten herde groot
want het dede hem die noot
doen hi den hertoge comen sach
want die hertoge reet voort ende lach
vore lonsies met sinen lieden
soe langhe eer si scieden
dat die hertoge ende her coene
tusschen hen daer ene soene
stadeghen in diere wijs
dat her coene longijs
herne ende spremont
lybois huus ende al dat stont
in heeren coenen hant
dien hertoge van brabant
altemale moeste op geven
her coene ende sijn sone bleven
hulperen oec dies hertogen
doen die hertoge hadde ghetogen
dese borge alle in sine hant
doen hadde hi half dat lant
van limborch ende oec meer
want heinenberge hadde hi eer
ende rincberge ende witham
doen die hertoge aldus quam
ane die borge vanden lande
worden alle sine viande
soe seere weder slagen
datsi toe ghinghen iaghen
dat dien grave reinoude
van gelre sire dochter soude
gheven te wive den grave ghi
van vlaendren want daer bi
waenden si soe sterc werden
datsi den hertoghe verherden
souden van scatte ende van machte
daer men die brulocht toe brachte
wert groote feeste ghedreven
die vele bat ware achter bleven
want bi dien huweleke wart
dat orloge weder alsoe verhart
ende soe hoverdich in beiden siden
dat ment niet sonder striden
in ghere wijs en conste ghevellen
alse die yeeste na sal tellen
doen dat orloge ierst began
wert tusschen den hertoge jan
ende sinen neve van hollant
van vrientscape gemaect een bant
soe datsi te gader souden
ieghen alle mannen houden
nochtan en quam metter hant
selve die grave van hollant
dien hertoge niet te hulpen
hi was op dien wech te gulpen
maer hine volquam niet tote daer
te somere om in dander iaer
bestont weder die hertoghe
van dien selven orloghe
een stoute reyse ende een harde
daer sinde heeren wolfarde
ende van renisse heeren janne
die grave van hollant ende sine manne
tote tricht een deel daer mede
die grave van hollant nochtan dede
al en quam hire selve niet
te menegher stont verdriet
den lande van gelre ende scade groot
met sinen lieden want hi ontboot
die coggen alle van zeelant
soe wel bewaert ende ghemant
datsi royden voort ende weder
alle die mase op ende neder
ende al dien wale ende oec elre
dore dies graven lant van gelre
datsi bernen ende scatten
voren waer sijt matten
mochten beide verre ende bi
daer toe oec braken si
dies bochuys doen van mere
dat hem hilt te ghewere
ieghen den hertoge met ghewout
aldus leet die grave reynout
van gelre ende sine liede
dicke scade die hen ghesciede
van den grave van hollant
die hertoge selve van brabant
dede daer vesten ende plinken
tielle daer hi soude crinken
des graven lant van gelre mede
doen dat ghevest was soe dede
die grave van gelre maken
eene gaderinghe bi dien saken
dat hi tielle woude doen winnen
te tielle was doen binnen
die heere van kuyct her jan
ende met hem menege vrome man
van dien lande al die beste
nochtan en dorste hem op die veste
her jan van kuyct niet verlaten
maer hi ginc hem daer toe saten
doen men tielle soeken soude
dat hi buten vesten woude
den strijt vele eer waghen
te senne daer vergadert lagen
dies graven liede te dien tide
daer sochtse coenlike met stride
her jan van kuyct ende sine ghesellen
daer men wonder af mach tellen
soe eerlike ende soe seere
waegden sijt daer was die heere
van hoesdinne met ende her jan
van hesbinne een vromich man
ende vander sluys her arnout
een coene ridder ende een stout
ende van hoesdinne her diederic
ende andere riddere daer ic
diere namen af gheswige
daer ghevielen te dien wighe
alsoe die aventueren
dat daer her otte van bueren
ende van drielle her alaert
eerlike ghevaen waert
her wouter van sole her roelof van haegt
die alle waren onversaegt
her heinric ende her roelof die coc
maer menegen wapenroc
ende menegen helm mocht men scouwen
seere ghescoort ende dor houwen
eer die sege ghewonnen wart
want die strijt was soe hart
eer si wouden sijn ghevaen
dat selve onder was ghedaen
her jan van kuyct bi na
maer uten lande van breda
brachte her jan uten houte
ene sterke scare ende een stoute
den heere van kuyct na toe
daer mede soe wert doe
eerlike die sege ghewonnen
sint dat dorloge wert begonnen
en wert in negeen pongijs
meere eere noch meere prijs
dan daer gheviel verdient nye
ende boven alle die partye
die daer den strijt verwan
doen van kuyct her jan
tielle hadde bescudt met eeren
doen woude hire ute keeren
ende en bleef daer na niet lange
doen quam daer in her vranke van wange
hoe dat hem ende sine ghesellen
verginc sal na die yeeste vertellen
die grave van gelre was man
tsertoghen doen men began
dat orloge maer hi hadde gegeven
sine manscap op ende was bleven
in dat selve goet nochtan
daer hi te voren af was man
ende onthilt met ghewout
die hertoge jan die stout
ende hoverdich uter maten
was ginc hem daer toe saten
dat hijt hem woude winnen ave
hier toe hadde gheloeft die grave
van hollant den hertoge janne
beide scepe ende manne
ende selve te hulpen metter hant
dat hi vercrighen soude dat lant
daer die grave van gelre af
sine manscap op gaf
op dit gelof soe bereidde
hem die hertoghe ende beidde
met sijnen here te hoesterwijc
want men conste dien dijc
daer dat lant lach binnen
torsse noch te voet ghewinnen
men hadde scepe daer toe niet wale
hier af cortic u die tale
doen die hertoge vernam
dat die grave niet en quam
van hollant alse hijt onthiet
daer om nochtan en woude hi niet
die hertoge doen weder keeren
maer hi toech voort met grooter eeren
want doen dede den raet
van gissene her vastraet
dat men scepe genoech ghewan
aldus brac die hertoge jan
met sinen here ter vaert
ende voer te bomelwerde waert
doen hi scepe hadde vercregen
daer vant die hertoge ieghen
hem meneghen geboer
ten dike daer men over voer
met clupplen al ghescaert
die daer her gheraert
van rothem vergadert brachte
want die woude met crachte
den hertoge weren ten dike
dat hi bestont coenlike
maer die brabantre waren
soe tanger ane dat over varen
datsi den dijc met crachte wonnen
ende die gheboren dore ronnen
soe fellike datsi vlowen saen
ende her gheraert bleef ghevaen
alsoe wan doen bomelwerde
die hertoge jan metten swerde
eerlike op des graven liede
van gelre doen dit ghesciede
lach nochtan die grave reinout
van gelre metter ghewout
van alle sinen hulperen
diet hem wouden hulpen weren
ieghen dien hertoge te stride
gescaert alle in dander side
nochtan moeste die grave gedogen
van gelre dat hi metten oghen
sach den hertoge van brabant
ghelogert doen in sijn lant
maer dat es emmer waer
tfergaderen dat was daer swaer
want tusschen hen beiden vloet
diep water maer doen boet
die hertoge jan bi dien
sinen vianden dat si tien
wouden soe verre achter waert
dat hi ende sijn volc ghescaert
ghemackeleec mochten dwater liden
hi soude over tote hen riden
ende inden metten swerde die saken
ochte hi soude plaetse maken
datsi mochten tote hen comen
waer wert ye ridder vernomen
die dorste met vele min lieden
dan sine viande hadde bieden
dat daer boot die hertoge jan
die sonder strijt nochtan
weder sciet van bomelwerde
maer hem wert die hoverde
eer hi keerde weder geloent
te tielle dat voort die yeeste telt
doen die grave van gelre sach
dat daer ghelogeert lach
alsoe vaste in sijn lant
die hertoge jan van brabant
dat hine niet en conste verherden
doen liet daer die grave ghewerden
ende toech te tielle waert
met sinen lieden al ghescaert
die doen tielle aenronnen
soe coenlike dat sijt wonnen
met scilde ende met spere
van stride noch van gewere
dat daer te storme es gesciet
en constic u berechten niet
maer die van buten wraken
hen daer eerlike want si staken
vier ane ende berndent al
dit was scade ende ongeval
dien hertoge want hi sach
den roec opgaen daer hi lach
maer dat en conste hi niet gheanden
want hine hadde niet mogen landen
om dwater dat te diep
tusschen hen ende tielle liep
alsoe ghesciede scade groot
te tielle want gevaen oft doot
bleven si alle sonder sparen
die te tielle binnen waren
daer bleven oec sonderlinge
eerlike ende weringhe
ghevaen riddere vive
die drie betaelden metten live
want si waren soe lange
ghevaen dat her vranke van wanghe
her jan die coc ende her jan
uten houte drie vromege man
int ghevancnesse bedorven
ende alle drie daer in storven
her pauwels van drongen waert
ende heer gielys die bastaert
tsertoghen oem van brabant
ende daertoe menich vrome seriant
op borgen ute gegeven
die daer alle doot bleven
ghereimert van haren goede
alsoe wert met hoegen moede
die grave van gelre ghewroken
doen tielle was te broken
want die scade die daer ghesciede
beide aen goet ende aen liede
die en mochte men niet wale
al bi bringen te getale
daer bi latic dat al bliven
nu hoort wat si vorwaert driven
doen verloren was tielle
dede die hertoge te drielle
in bomelwerde een borch stichten
daer hi dlant met dede vercrichten
soe dat moeste in sijn bedwanc
bliven iegen des graven danc
van gelre ende alle sire hulperen
want sine constent niet gheweren
alsoe liet hi bomelwerde
den hertoge ende toech sire verde
met sinen here die mase op
daer was met hen die bisscop
van coelne ende die grave
van luthsenborch ende her waelrave
van rochen sijn broeder
beide van vader ende van moeder
ende menich hoge man daer toe
diere ic gheswige want hen was doe
die grave ghi van vlaendren comen
te hulpen met menegen vromen
man dien hi daer met hem brachte
want met goede ende met machte
woude hi hen helpen dat orloge
houden iegen den hertoghe
daer met worden si soe seere
ghesterct dat men en geen heere
en vant te dien tide
sine hadden in scine met stride
ieghen hem gestaen wale
hier af cortic u die tale
doen dese alle vergadert waren
waren si gherne ghevaren
hadden sijt connen gheviseren
daer si hadden mogen deren
den hertoge alre meest met daden
doen worden si dies beraden
datsi die mase over reden
waerom datsi dat deden
dat en canic niet bedieden
maer alsoe dochte vele lieden
datsi wouden te tricht waert
want si trecten al ghescaert
tricht na in ere milen
maer tricht was te diere wilen
daer ieghen ghemant wale
daer waren die van wesemale
binnen ende her arnout
van walheem ende menich stout
riddere ende oec seriant
van haspegouwe ende van brabant
ende daertoe oec hadt vernomen
die hertoge ende was comen
ute bomelwerde met sinen lieden
ende dede al sijn lant ontbieden
tote hem op die campine
want daer lach hi entie sine
tusschen molle ende merhout
soe wijchgier ende soe stout
waren di viande in sijn lant
ghetogen dat hise thant
ghewout hadde in swerts oort
alsoe en trecten doen niet voort
sine viande te dien tide
want si keerden in ander side
ter masen weder daer si
vonden dien grave ghi
van vlaendren die met quam
toghen si alle voor witham
want dat hadde ghemant
die hertoge doen van brabant
daer bi wouden sijt winnen
doen keerden hen die van binnen
soe coenlike te ghewere
dat ic en weet wat den here
van buten daer mesquam
maer si lieten witham
ende braken alle weder op
van coelne die bisscop
die grave van vlaendren ende die limborcheeren
die grave van gelre ende al die heeren
die hen daer te hulpen quamen
soude mense noemen alle bi namen
het soude verlingen al te seere
daer was met hen soe menich heere
die alle doen voeren logeren
voor lonsies datsi asselgeren
daden seere ende ane striden
met ewenhoden ende met bliden
ende waendent al thant winnen
maer die borch was doen binnen
wel ghemant ende bewaert
daer was op her gheraert
borchgrave van mueslinge
een ridder die sinen dingen
wel ende eerlike recht dede
want sonder soene ende sonder vrede
hilt hi coenlike lonsies
iegen storm ende iegen pongies
xl dage ende meer daer toe
eer hem hulpe quam nu hoort hoe
dat men alle die groote heeren
weder sach van lonsies keeren
alle die yeesten die nu sijn
in dietsche in walsce in latijn
die en maken niet cont
dat ye riddere bestont
onder dies hemels troene
soe stoute rese ende soe scoene
alse die hertoge jan dede
daer hi ontsette mede
lonsies doet was belegen
van allen den heeren die hem ieghen
waren dat sine mochten letten
eer die hertoge quam ontsetten
lonsies al dat was gesciet
te voren dat en was al niet
leghen dat hier wert ghedaen
want men sach sonder waen
in dese reyse den hertoge vueren
drie poente van sleeus natueren
die hi hadde tallen stonden
te tornoye ende te tafelronden
ende in orloge ende in stride
maer nu te desen tide
sach mense meer ende bat
dant ye dede op ene stat
kinlike aen hem openbare
nu hoort welc dese poente waren
dats een poent van den lyoene
dat hi natuerlike es coene
als menne iagen wilt oft vaen
ocht met crachte wederstaen
dat hi liever bleve doot
dan hi weke door enegen noot
dat poent ende die eewe
hadde aen hem vanden leewe
die hertoge jan openbare
doen voer lonsies die sware
gaste soe langhe laghen
dat die van binnen ontsaghen
dat ment hen soude afwinnen
want doen mochte men bekinnen
ane den hertoge des leeus aert
want hi bereidde hem ter vaert
coenlike met sinen lieden
ende met vrienden die hi ontbieden
mochte daer toe haestelike
hem quamen ute vranckerike
van simpoel sijn neven
die selden achter bleven
ende oec quam daer met
van borgoengen her ostelet
ende overlendere oec een deel
her zivert van ronkeel
der walbode ende haer cracht
van grifensteine met hare macht
ende die grave van wilnouwe
quamen ten hertoge op trouwe
ende ander vele dier ic gheswige
aldus bereidde hem te wige
ghenendichlike die hertoge jan
van brabant recht als een man
die liever woude die doot kiesen
dan hi lonsies soude verliesen
dat dede hi wel in scine
want hi ende die sine
toghen alle ter vaert
coenlike te longies waert
alse liede diet met stride wouden
ieghen hare viande behouden
doen die hertoge van brabant
ute bracht hadde sijn lant
eer hi ende sine liede
tote tricht quamen soe gesciede
dat men openbare aen sach
dat aenden hertoge gelach
vanden poenten van leeus manire
dat es datten allen diere
ontsien alse hi es erre
soe seere waren si bi ochte verre
ende hoorden si den leeu brieschen
alsoe verre alsijt ghevreischen
waren si op tfelt of opt wout
dat elc vlouwe in sire ghewout
rechte aldus sach men keeren
van lonsies alle die groote heeren
die ghelogeert daer vore lagen
want eer si den hertoge sagen
doen si vernamen dat hi quam
tornich te hen wert doe nam
elc sinen wech ende vloe
in sine veste rechte alsoe
alsoe die diere den leeu vlien
daer sine hooren eer sine sien
die vorste van coelne die bisscop
hi vloe te wassenberge op
die grave van vlaendren te namen
ende die van luthsenborch quamen
weder in te limborch mat
die grave van gelre ter nuwer stat
alsoe sochte elc sine veste
nochtan waren si die beste
ende van al den roemschen rike
die mogenste sonder gelike
doen si alle te gader waren
daer bi doen die hertoge varen
dorste daer hise altemale
ieghen hem vant toende hi wale
dat hi hadde des leeus aert
want doen hi bestont die vaert
waest noch doen onghesien
datsi van lonsies souden vlien
al hadde hem des aen ghenomen
dat hi ieghen ware comen
die coninc selve van vranckerike
nochtan bestont soe coenlike
die hertoge jan dese rese
datsi vlouwen al om vrese
als alder werelt wel es cont
nu hoort wat doen voort bestont
die hertoge jan van brabant
doen hi lonsies vri vant
volgde hi eerlike ende wale
ende voer te rimersdale
int lant van limborch logeren
daer stonden werhuse die deren
wouden dicwile den lande
van daelhem die dede met brande
die hertoge storen altemale
te sineke ende te rimersdale
ten woude ende te wilgenru
ende andere vele die ic nu
alle ghenoemen niet en can
dies swigic die hertoge jan
dede batalgeren sine scaren
ende voer hem openbaren
met ontplokenen banieren
voor limborch dien fieren
heeren diere op lagen
van luthsenborch ende toe sagen
dat die hertoge van brabant
al dat hi buten mure vant
op dede gaen metten viere
tusschen die borch ende die riviere
stonden huse ende hameiden
daer sloegen toe sonder beide
door die riviere op groote orsse
brabantre di daer porsse
leden eer sijt mochten winnen
want daer quamen die van binnen
soe coenlike ute ende staken
ieghen hen datsi braken
hare gelavien toter hant
maer die van brabant
dadense in hare porten weder
soe dat vander borch neder
nieman sint en quam wreken
alsoe wert al ontsteken
vander borch tot buten verre
moelne ende huus dies worden erre
van luthsenborch die groote heeren
datsi niet en consten gekeeren
dien hertoge doen met stride
want daer was te dien tide
met hem te limborch binnen
hare suster dochter die gravinne
van vlaendren die op hare vaert
was ten grave van ghelre waert
ende want si doen was comen uut
met feesten alse bruut
dies waest hen te leder vele
want met alselken spele
heeftmen selden vernomen
ieghen brude ute comen
want die roec vanden viere
maket daer soe doncker sciere
datmen en sach borch noch stat
alsoe makede doen mat
die hertoge alle sine viande
ende keerde weder doen te lande
met grooter eeren want soe bi
was doen die winter dat hi
niet langer en mochte logeren
met here buten sonder deren
in dese reyse hadde een stout
conroet doen her arnout
die heere was van breda
die sterf cortelinghe na
sijnre sielen si god hout
her woutre berthout
moeste in dat iaer oec keeren
vander werelt die met eeren
alse die yeeste voort sprac
doen des hertoghen gebrac
brabant lange bewaerde
twee vromeghe standaerde
verloes brabant hier ane
dat ic haers nu vermane
der sielen hebbe god genade
dat es om dat hare dade
men ewelike ghedincken sal
in die werelt over al
daer men sal die yeeste lesen
hier swigic voort van desen
doen dese reyse was gedaen
toende die hertoge sonder waen
dat hi dat derde poent droech
vanden leeuwe dats als hi genoech
beiaget heeft soe es hi blide
ende deilt soe meldelike sijn pride
dat hire den dieren laet aen winnen
die op ghenade tote hem rinnen
dit poent hadde die hertoghe
vanden leeuwe int orloghe
want die hem te hulpen quamen
van verren eer si orlof namen
hen gaf hi orsse ende ander goet
mildelike als die leeu doet
want alsoe spraken die heeren
van overlant doen si keeren
te lande wert weder souden
dat hen die hertoge gegouden
hadde ende geloent soe seere
datsi met rechte bleven eere
den hertoge sculdich ende trouwe
want die grave van wilnouwe
doen hi uut brabant keerde
daer menne binnen seere eerde
sprac hi te sinen ghesellen
ghi heeren men mach wonder tellen
vanden hertoge van brabant
hi es vromich metter hant
coene van herten ende melde mede
want meere eeren dan hi ons dede
en hadde hi mogen doen niet wale
want hadde hi lovene altemale
ende bruesele ons gegeven
dat ware al achter ons bleven
wine haddent connen henen bringen
daer bi gaf hi ons van dingen
soe vele die wi mochten vueren
alsoe lange als dat orloge dueren
sal wil ic sijn ridder wesen
alsoe toende doen in desen
die hertoge des leeus nature wale
hier af cortic u die tale
ende keere op die yeeste weder
te dien selven tide wert neder
in gelderlant oec ghedreven
dat nog ongetelt es bleven
dat die yeeste met corter talen
weder nu hier sal verhalen
doen die grave van hollant sach
dat sijn neve die hertoge lach
int lant van limborch gelogeert
ende sijn viande gescoffeert
ende ghevlouwen voor hem waren
dede hi in gelrelant varen
coggen vele met grooten here
ende dede doen alse hulpere
tsertoghen lant vercrichten
die hertoge van gelre hadde doen stichten
een borch hiet ten nuwen grave
die wonnen ende braken ave
die zelandre met stride
drielle was oec ten selven tide
ondergaen dies hertogen
lieden daer was vore ghetogen
met crachte doen her jan
van kuyct diet weder wan
ende soe vaste maken dede
dat die hertoge daer mede
bomelwerde hilt ende bedwanc
iegen des graven reinouts danc
aldus hadden ongeval
vanden orloge over al
dies hertoghen viande
ende daer toe scade ende scande
meer dan si te voren leden
eer si den huweleec deden
tusschen gelre ende vlaendren maken
nochtan met dien saken
waenden sijt algader winnen
maer dat becochtense ierst daer binnen
soe verre dat hen allen
swaerlike moeste mesvallen
eer dat orloge inde nam
maer hoe dat daer toe quam
des swigic al tote dien tide
dat die yeeste telt vanden stride
doen in allen lande liep
die mere dat al die werelt riep
dat hen alle die groote heeren
ende boven al die limborcheeren
die te vliene niet en plaghen
van lonsies lieten iaghen
woude die mere ende dat spreken
die grave van luthsenborch wreken
ende neder leggen met anderen werken
ende dede doen vander kerken
van spremont ene borch maken
die hi dede mannen hi dien saken
dat hi die borch daer met woude dwingen
van spremont datmen daer op bringen
en soude en ghene spise mogen
want men vresede tsertogen
comste daer niet van brabant
want daer was doen dat lant
woeste ende vol van sceeuwe
maer die nature vanden leeuwe
die in sijn herte die hertoge droech
dine conste en geen ongevoech
noch ghene cracht over liden
ieghen hare sonder weder striden
dat wert doen wel openbare
want soe stoute reyse ende soe sware
alse die hertoge doen bestont
om te ontsettene spremont
en wert van riddere nie bestaen
in en geen lant sonder waen
daer men ye af vernam
want doen die hertoge quam
met ridderen ende met knapen
te dalheem doen was gescapen
beide tijt ende land soe scarp
dat daer elc man warp
beide spise ende ors coren
op sinen somere te voren
ochte ane sijn ghereide hine
alsoe reet in oesseninc
int wilste lant van almaengen
dore wout ende door montaengen
daer hi enghene spise en vant
die hertoge jan van brabant
op vorst ende op sceeu
alsoe alse vore den leeu
van vresen alle dieren vlien
alsine tornich comen sien
alsoe geviel doen daer int lant
want die kerke die ghemant
ende ghevest hadde die grave
van luthsenborch daer vloen ave
twee hondert manne ende meer
met wapenen nochtan eer
die hertoge toter kerke quam
want al dat daer int lant vernam
den hertoge comen dat vloe
uten lande van staveloe
ende oec van elre hadde daer liede
vele bracht doen dit ghesciede
van luthsenborch een dire bastaerde
die hi ieghen den hertoge scaerde
vore hawelge op enen pas
die soe swaer te lidene was
dat onmogelike sceen
al en lage daer maer een
man gestaen te ghewere
datten met sinen here
alexander te sinen tide
hadde gewonnen met stride
want die orte was fel ende diep
die onder die montaenge liep
daer was die brugge af te broken
daer bi moeste men steen roken
ende hoege montaengen liden
bi die brugge in beiden siden
eer men ten vianden mochte comen
vore den pas sachmen den vromen
brabantren van haren vluggen
orsen maken nochtan bruggen
daer si die orte met leden
ende die montaengen op reden
coenlike met soe grooten roten
dat den ghenen die besloten
hadden den pas met haren spieten
en geen gheweer en conste bescieten
ieghen den hertoge entie sine
nochtan leden daer pine
ende daden weringe soe groot
die oesseninghe eer si dore noot
vloen daer men den pas wan
dat daer doot hondert man
bleven van den oesselingen
die ander alle die ontgingen
ende volgden na ter vaert
van luthsenborch dien standaert
weder tote hawelge binnen
daer liet die hertoge ute rinnen
vore alleene dore dat wout
ende riep ane menichfout
sinen vianden keert u
want u mach gevallen nu
beide ghelucke ende eere
want bi gode onsen heere
ic ben die hertoge selve
mi en volgen niet si twelve
van minen lande ende oec min
die weten waer ic ben
daer bi verbeidt ende wreect u ande
tsertoghen viande
verstonden doen wale
dat hijt selve was aen sijn tale
nochtan en dorsten si niet merren
want si vreesden dat van verren
andre na volgden gescaert
daer bi vloen si voorwaert
ende die hertoge volgde doe
alsoe tote hawelge toe
daer hi met banieren vant
een deel diere van brabant
die hem na quamen gevaren
die viande alle waren
door hawelge gevloen voort
hawelge wert ghestoort
ende die kerke van spremont
wert gebroken te diere stont
aldus wert die borch gespijst
van spremont als die yeeste wijst
ende vri gemaect van allen vresen
verre ute metter stoutster resen
die ye te voren wert gehoort
hier af latic nu die woort
ende wille u seggen voort
ende ontbinden die woort
in den somer na ginc op
dorloge tusschen dien bisscop
van messe ende den grave van baren
daer tsertogen viande waren
alle comen dien bisscop
van messe te hulpen daer op
dat hi hen weder hulpen soude
die hertoge jan van brabant woude
thoenen doen openbare
dat hi wijchgier ware
te stridene ieghen sine viande
ende oec dat in enghenen lande
die strijt aen hem en bleve
daer bi quam hi sinen neve
te hulpen doen den grave van baren
daer sine viande ieghen waren
comen met soe grooter macht
dat over dach ende over nacht
die hertoge jan om hulpe ontboet
doen volghde hem na een conroet
van ridderen ende van cnapen
verre die beste die men rapen
mochte ute al brabant
dese leden dore der vianden lant
openbare sonder vieren
met ontplokenen banieren
haestelike nacht ende dach
doen men int lant van baren sach
comen die van brabant
door hare viande lant
met haren banieren al ontwonden
ende met helmen op gebonden
reet ieghen hen die hertoge jan
ende daer toe menich vremt man
diese van wondre voer bescouwen
want van diere grooter trouwen
ende vanden daden die si deden
doen si door oesseninc leden
om dien hertoge haren heere
verwonderde hen allen seere
want riddere ende seriante
ghelieten alle als gygante
die liever sterven wouden
dan si in vremden lande souden
haren heere in noode laten
doen dit conroet quam ginc hem saten
daer toe die hertoge van brabant
doen hi soude des graven lant
van baren eerlike verweren
hi ende sine liede voeren logeren
te sinte michiels ghereet ten stride
die viande in ander side
hadde meer liede nochtan
daer bi woude die vromege man
van luthsenborch selve die grave
ende sijn broeder her waelrave
want men iegen hen daer vant
den hertoge jan van brabant
dat men strede sonder sparen
nochtan was die grave van baren
hare oem hare moeder broeder
die bisscop hadde vele vroeder
liede met hem doen daer
die weder rieden openbaer
dat hen niet goet en dochte
dat men soe haestelike vochte
want daer sprac een henewier
van linge her woutier
een vromich ridder ende een vroet
mi en dunct orborlijc noch goet
her grave van luthsenborch heere
dat ghi den strijt haest soe seere
want ware den strijt begonnen
hine worde lichte niet gewonnen
alsoe sciere alsmen acht
want die hertoge heeft hier bracht
ieghen u met getale
dusent man met helmen wale
ghemonteert op groote orsse
waer men dragen sal porsse
sijn si oec van diere natueren
gheproevet dicke datsi dueren
bi haren heere toter doot
daer toe es soe groot
tsertogen overmoet
wedert hem quaet es of goet
hi sal ons vore ane riden
ende als men dien siet striden
ende recht doen sinen dingen
metten sinen sonderlinge
diere daer vele es comen
van goeden liede ende van vromen
selen met toe varen
ende selve die grave van baren
al hebben wijt beter nu in scijn
ende selen oec vaster sijn
dan si sijn int beginnen
hier es ter aventueren dwinnen
met desen woorde waert belettet
die strijt ende een dach ghesettet
van parlemente daer men vrede
ende soene maecte alsoe dede
die hertoge jan van brabant
den grave van baren sijn lant
behouden ende sijn eere
ieghen menegen grooten heere
die in sijn lant ghelogeert
lach soe vaste en hadt gheweert
die hertoge niet van brabant
dat in sijns graven lant
van brabant waren ghereden
met crachte onbestreden
want men ontsach op die side
den hertoge ende sine liede
vele meer dan dandere alle
van aventueren ende van ghevalle
dat ane den hertoge niet en lach
des swigic al ende doe gewach
voort van den orloge dat began
om limborch die hertoge jan
alsoe alse die yeeste leert
is die hertoge jan ghekeert
van baren weder sonder strijt
maer thant in dien winter tijt
voer hi een ander rese
daer ane gelach groote vrese
beide hem ende sinen lande
want alle sine viande
waren vergadert op den rijn
bi nusen ende wouden sijn
ghereden ints graven lant
vanden berge bernen want
hi was tsertogen hulpere
doen dien hertoge quam die mere
woude hi in staden staen den grave
vanden berge waelrave
van gulke die proefst van aken
onder droech sire saken
metten hertoge alsoe doe
dat die hertoge rechte toe
te gulke binnen al ghescaert
van daer woude hi ten bisscop waert
doen die bisscop vernam
dat met heercrachte quam
die hertoge van brabant
liet hi des graven lant
vanden berge daer hi op was
ghegadert ende voer doen den pas
vander arfenen versien
dat menre niet en soude over tien
doen die hertoge dat sach
dat die bisscop soe verlach
die arfene dat mense niet en mochte liden
doen woude hise al om riden
ende toech om doen tote duren
om te suekene avontueren
die hem eerlike daer ghescieden
want hi reet met sinen lieden
voort tote ints bisscops lant
ende dede aensteken brant
voort lachmen soe bi
den bisscop siverde dat hi
den roec sach slaen op
want doen quam die bisscop
ende die grave reynout
van gelre met ghewout
al die arfene op ghetoghen
te leggenich in soe vermogen
dat men seker waende striden
want te dien tiden
was van luthsenborch die grave
ende van monyoye her waelrave
die een te berge dander te rode
alsoe bereet als een bode
quame vanden bisscop
datsi alle souden op
dien hertoge met crachte
ende met coenen gedachte
wat hem daer af mochte gescien
die hertoge en was om vlien
niet comen daer int lant
want hi sochte dat hi niet en vant
dat was al aventure van stride
daer bi was hi blide
dat hi den bisscop comen sach
ende dat achter hem doen lach
van luthsenborch die grave
ende van monyoye her waelrave
diene woude om ringhen
want daer bi waende hi bringen
dat orloghe met gheninde
eerlike met wige tenen inde
hi hadde doen met hem nochtan
min dan twee dusent man
met helmen ende met platen
hier met ginc hi hem saten
ten stride wert want in scijn
waende men dies seker sijn
dat die strijt moeste comen toe
daer bi dede al bereet doe
die hertoge drie bataelgen maken
waelraven van gulcke die proefst van aken
hi was met den hertoge hier
ute comen wijchgier
ghebattaelgiert met sinen banieren
daer liet hi cume hen vieren
ende keerde weder in te dueren
want doense woude die hertoge vueren
te negfele over ints bisscops lant
doen keerdense weder alle thant
die des bisscops manne waren
alsoe hilt sonder sparen
ghescaert ints bisscops lant
die hertoge jan van brabant
allene met sinen lieden
en mochte nieman bedieden
wie coenlike dat hem die sciepen
te stride wert nochtan riepen
alle die daer int lant waren
die hertoge en mach niet ontfaren
dies hi doen ende die sine
sonder vrese waren in scine
dat sceen wel bi haren werken
want boven hoekerken
hilden si lanc ende breet
ghebattaelgeert al ghereet
ende beidden na den strijt
maer het was doen winter tijt
dat men niet met ghemake
en mochte logeren buten dake
daer om moesten si
doent ten avonde was comen bi
weder in varen te dueren
daer dies nachts bi aventueren
een strijt wert bestaen
daer in een ridder her jordaen
van stocheem bleef doot
daer die veede af wert soe groot
dats hen vele liede aen namen
die daer metten hertoge quamen
ende daer toe was openbaer
beide weder ende tijt soe swaer
dat men niet en mochte logeren
te velde noch orloge hanteren
daer bi keerde doen ter vaert
weder om te lande waert
die hertoge jan van brabant
die doen te tricht vergadert vant
van ludeke den bisscop jan
nu hoort wies men daer began
het was een orloge gehaven
tusschen heeren waelraven
van monyoye ende dien bisscop
van ludeke daer op
woude die bisscop te tien tide
int lant van valkenborch riden
met hulpen dies hertogen
her waelrave quam soe vermogen
ieghen met sinen ghesellen
daer ghi vore af horet tellen
die ieghen dien hertoghe
te gader hilden dat orloghe
dat hijt waende hebben gheweert
hem quam die bisscop ziveert
van coelne ende die grave reinout
van gelre met hare gewout
ende die van valkenborch mede
die her waelrave alle dede
met hem in sijn lant logeren
om dat sijt souden helpen weren
dat hem te cleinder vromen quam
want her herman van witham
reet op ene aventstonde
ute tricht ende begonde
bi mersene int lant
van valkenborch te stekene brant
datmen den roec daer af wale
op sach gaen tote voren dale
daer her waelrave ende sine liede
lagen doen dit ghesciede
waende men wel openbare
dat die hertoge comen ware
ende die bisscop met crachte
alle die heeren die daer brachte
her waelrave om sijn lant
te verwerne die vloen thant
doen die roec op ginc
ende scieden alle dus ontfinc
die hertoge vander resen
groote eere want buten vresen
hadde hi doen dat ghesciede
den grave adolf ende sine liede
eerlike bracht ende gedaen
daer dese reyse om was bestaen
daer ghesciede dicke int lant
roef moort ende brant
dat ongetelt es bleven
wat dat ieghen een dreven
die scavedriesche ende her mulrepas
die wile dat dorloge stont dies was
soe vele dat ment niet ghewoorden
en conste haer bernen noch haer moorden
hier af latic die tale liden
diere reysen was in beiden siden
soe vele hen allen mochts vernoyen
het sceen dat orloge van troyen
want het gheduerde even swaer
niet vele min dan vijf iaer
dat nieman en conste bringen
te soenen noch te goeden dingen
daer bi woude die hertoge
teenen inde waer dat orloge
met soenen of met stride keeren
dat dede hi metter meester eeren
die men ter werelt mochte viseren
want doen men mochte te velde logeren
ten naesten somere die doen quam
dat scoenste inde dat men vernam
van orloge of van enegen saken
in die werelt ye maken
dat maecte die hertoge jan
van brabant die vromege man
van desen orloge sonder waen
alse nu die yeeste doet verstaen
der edelre machabese yeeste
dat es die hoegheste ende die meeste
die men van ridderscape mach tellen
hoe roelant ende sine ghesellen
te ronchevale verslagen bleven
dat vint men al bescreven
van den tornoye ende van den stride
van troyen weet menich herde wide
van waleweyne ende van perchevale
kent men die aventure wale
hoe alexander hem dede wiken
met crachte alle riken
ende staen aen sine ghenade
in dese yeeste vint men dade
groot van ridderscape gesciet
maer nochtan en vint men niet
in enghene yeeste van alle desen
noch in ghene die men mach lesen
soe groote daet op enen dach
als men voor woeronc vallen sach
van gerechten ridderscape
want daer en was ridder noch cnape
onder al die brabantsoene
hine toende nature van den lyoene
die bi naturen bosch ende hagen
verscuwet ende vliet als men wilt iagen
ende alsmen wilt bestaen met stride
verfiert hi hem ende es blide
ende trekt te velde daer hijt vint bloot
daer kiest hi voor dat vlien die doot
recht als dese selve ghelike
sachmen aen arme ende rike
onder al der brabantre here
dat toende wel haer ghewere
ende die dade die si deden
doen die viande tote hen reden
daer si bleven af verweert
dit en es logene noch gheviseert
als menich man heeft wel vernomen
nu hoort hoet es ten stride comen
het viel op enen sinxen dach
dat een parlement gelach
te valkenborch daer men soude maken
soene ende vrede van allen saken
tusschen den hertoge van brabant
ende die heeren die hem dat lant
van limborch wouden ontkeeren
te dien parlemente quamen die heeren
die vorste van coelne ende die grave
van gelre ende her waelrave
van monyoye ende die gravinne
van vlaendren quam mede inne
te valkenborch met geleide
van luthsenborch haer broedere beide
ende die hertoge van lansi
dese warenre alle bi
ende waren ten parlemente comen
doen parlement wert ghenomen
dedemen den hertoge verstaen
dat men die soene soude ane gaen
ende elcken sijn recht laten
dies si loeslike vergaten
want doen si alle vergadert waren
lieten si tparlement varen
ende dat spreken om die soene
ende daden alsoe si waren ghewoene
ende ginghen dichten ende viseren
hoe si den hertoge mochten weren
ende dlant van limborch onthouden
doen vonden si raet dat si souden
met coepe toe driven
dat lant van limborch soude bliven
den grave van luthsenborch te male
want daerbi waenden si wale
dat den hertoge soude ontverren
die coep ginc voort al sonder merren
die grave van gelre gaf daer thant
bi coepe limborch ende al dlant
den grave van luthsenborch op
van coelne die eertsbisscop
van gelre selve die grave reinout
ende al die heeren die onhout
den hertoge waren van brabant
swoeren daer doen metter hant
datsi ewelike souden
dlant van limborch helpen houden
den grave van luthsenborch met crachte
die hertoge te tricht lach ende dachte
dat sine dicke hadden bedrogen
dat hi hem aen haer geloven
niet en soude houden soe vaste
hine soude te tricht soe vele gaste
van ridderen ende van cnapen bringen
of si die soene niet aen en gingen
dat hi soude sonder sparen
daer si alle vergadert waren
met crachte in haer lant trecken
hier binnen moeste hem ontdecken
hare comescap ende hare raet
die scadelijc was ende quaet
die si te valkenborch dreven
die noch ware beter achter bleven
want die raet cochten ende vercochten
dat lant van limborch si sochten
daer iammer af quam ende scade
want doen den hertoge hare dade
ende hare comescap wert cont
wert hi tornich ende bestont
die coenste daet ende die meeste
die men vint in enege yeeste
bescreven van enen man
nu hoort hoe dese daet began
dies naestes andages die gelach
na den selven sinxen dach
daer men parlement op dreef
dat scadeleec daer achter bleef
bereidde hem vore den dage
die hertoge jan ende leide lage
ghemeenlike alle dien heeren
die limborch hem wouden ontkeeren
vore valkenborch hebben geleegt
dese meere wert soe vroech geseegt
te valkenborch ende vernomen
eer die hertoge daer mochte comen
dat die vorste van coelne ontquam
doen die hertoge dat vernam
datti gherumet was over waer
doene merde hi niet langer daer
maer daer si alle toesagen
die te valkenborch op lagen
toech hi voort ten selven stonden
met banieren onghewonden
op groote orsse ghemonteert wale
volgeden hem met ghetale
si xvc na minen sin
en wasser niet vele meer no min
die wapene consten alle hanteren
dus voer hi in hare lant logeren
sonder veste te velde buten
die vorste van coelne dede hem sluten
te heimsberge daer hi was gevlouwen
om dat hi moeste den hertoge scouwen
daer volgeden hem na die heeren
daer hi door noot moeste af keeren
te valkenborch daer men stoorde
doen die hertoge dat hoorde
dat hise te heimsberge soude vinden
doen woude hise noch meer scinden
ende volgde hen na tot int lant
van wassenberge ende stichte brant
soe na hen sonder liegen
dat hen over thoeft vliegen
mochte die roec van den brande
dese cracht ende dese scande
moesten si al daer ghedogen
van daer voer hi vore hare ogen
tote op den rijn met ghewout
en leeft nieman nu soe out
dien des ghedincken conne
dat tusschen coelne ende bonne
enich vorste soe lange lach stille
ieghen des ertbisscops wille
alsoe die hertoge doen daer lach
om datmen des sal doen gewach
ende ewelike daer bi ghedincken
voer hi daer sijn ors drinken
met hoegen moede in den rijn
dat men niet en waende dat mochte sijn
ieghen des bisscops wille gesciet
nochtan en keerde hi aldus niet
want hi voer voort ter selver vaert
tote voor bonne in den wijngaert
des dede hi houwen een deel ende slichten
dat hi woude bernen ende vercrichten
daer te lande dat ginge al onder
noch dede noch vremder wonder
om dat hi driven woude op sceren
den bisscop ende sine hulperen
ten brule inden dire gaert
daer in bevrijt sijn ende bewaert
des eerstbisscops wilde beesten
daer woude die hertoge in met feesten
jaghen met bracken ende met winden
daer dede hi haestelike om sinden
die wile dat hire om sinden dede
doen spraken om den lantvrede
die beste van den coelneren
ende met hen een deel dire heeren
die den lantvrede wouden sterken
die grave vander marken
ende adolf vanden berge die grave
die oec die rovere woude doen ave
waelrave van gulke die proefst van aken
onderwant hem oec der saken
ende woude hem met hen gesellen
van dat hi woude den bisscop vellen
dese keerden met ghemeinder hant
toten hertoge van brabant
met beden ende met sware clagen
daer bi wert gheverst dat iagen
si clageden over die onmare
die de roveren daden openbare
ende baden hulpe des hertogen
want men ye hadde geplogen
die te limborch heere soude sijn
dat hi tusschen mase ende rijn
dede over die rovere richten
die hertoge antwerde ic wille plichten
met u ghi heeren wildi wreken
roef ende roefhuse breken
want dat hebbic lange begheert
doen si den hertoge onverveert
ende willich in haer hulpe vonden
nu hoort wat si doen bestonden
doen spraken si hertoge heere
over woeronc clagen wi seere
want dat es dire rovere nest
daer bi dunct ons alre best
dat wise thant ane striden
want sine laten niemanne liden
noch bi dage noch bi nachte
si rovent al met crachte
daer bi laetse ons alsoe bestaen
dat wise ontliven alle of vaen
ende die borch breken inden gront
alsoe verre als dat sal wesen cont
sal men u mogentheit ontsien
ende voort ane voor u vlien
ende daer bi sal gestadich sijn
die vrede tusschen mase ende rijn
die hertoge hadde corten raet
om af te leggene ondaet
ende die strate te makene vri
ende antwerde wildi
ghi heeren woeronc hebben af
ghi weet die antworde die ic gaf
bereit u trect daer vore nu
ic ende die mine bliven bi u
wildi yeman daer vore deren
dat selen wi soe helpen weren
dat ghi u niet en dorvet ontsien
dat wi yet van u vlien
dies derric my wel vermeten
aldus wert woeronc beseten
van den heeren die daer wouden
met crachte den lantvrede houden
bi des romeschs conincs wille
die hertoge lach bi coelne stille
maer doen hi hoorde van hen allen
datsi voor woeronc wouden vallen
doen brac hi op al te hant
die coene leeu van brabant
ende trecte vore met hoegen moede
te woeronc dat hem quam te goede
daer lach hi vore seven nacht
allene met sire macht
eer sine hulperen quamen
alle de ghene die dit vernamen
seiden dat nie en wert gesien
soe groote condicheit ghescien
alsmen mochte voor woeronc scouwen
van den rine toter denouwen
ende wederom toter geronden
die hertoge dede ter selver stonden
daer bi breken enen toren
daer die riddere af te voren
den proefst van gulken dede lede
des ridders name es die wrede
dies dicke wel hadde verdient
dus worden dies hertogen vrient
met sire ghewout daer te lande
ghewroken over hare viande
opden rijn in elke side
met hoverde ende met nide
doen dat wonder daer gesciede
dat die hertoge ende sijn liede
voor woeronc gelogeert lagen
sinde te vriende ende te magen
die eertsbisscop die groote heere
datsi hen bereidden seere
want daer ware int lant comen
een walvisch die hen soude vromen
want daer soude al dlant bi worden rike
hi ware soe verre binnen dike
men mochter over worpen dat net
maer hi ware groot ende vet
dat hine mochte verweldegen niet geheel
dat elc quame om sijn deel
want dat ware al sijn ontsien
dat hi met machte soude ontvlien
en quamen si hem niet te tide
daer worden vele liede om blide
die hen bereidden derwaert
dien iammerlike berau die vaert
eer si van den walvissche scieden
aldus ontboet hi al den lieden
daer hi hulpe aen waende vinden
nochtan dat hi dus dede sinden
voer hi selve nacht ende dach
soe dat hi selden stille lach
van borge te borge voort ende weder
al den rijn op ende neder
al van straesborch hier ave
en liet hi baenruts noch grave
noch seriant hine brachte hem mere
vanden walvissche die comen were
soe verre verseilt in sijn lant
dat hi moeste bliven op dat sant
ende bat hen allen dat si quamen
ende haer deel daer ave namen
hine mochten allene niet verplegen
doen bereidden hem daer ieghen
menich riddere menich seriant
die den bisscop ute overlant
na volgden met bliden sinne
op den troest van ghewinne
dies si alle wel vergaten
daer si den walvisch souden vaten
want doen sine waenden ontginnen
die hem doen niet en mochten ontrinnen
bleven daer van hem verslonden
ochte gevaen ten selven stonden
alse ghi namaels selt verstaen
nu hoort hoe sijt voort aen gaen
die gaderinghe wert daer groot
si quamen alle die hi ontboot
die vorste van coelne van over al
want si hopeden groot ende smal
te crighene dat ghewin
si en dachten anders meer no min
daer trecten toe die limborcheeren
van luthsenborch die groote heeren
van monyoye her waelrave
van gelre die mechtege grave
torsse ende te voete met al den lieden
die hi mochte bidden oft ontbieden
dese gaderden bi nuse algader
daer was haer geestelike vader
die bisscop met menegen hoegen man
die ic ghenoemen niet en can
daer lagen si alse wijchgiere
op die erfene dats een riviere
met grooter hercracht een wile
van daer trecten si op die mile
van woeronc daer die hertoge lach
doen vielt op enen saterdach
dat si ten hertoge souden keeren
doen woude die bisscop gode eeren
vore met sinen goeden werken
ende voer te bruenwilre ter kerken
daer sanc hi den heeren messe
ende na predecte hi ene lesse
van goeden troeste ende van rade
aldus begonste hi sijn predecade
hoort ghi heeren overal
ons es heden groot geval
hier op desen dach bedaget
want dat wi lange hebben geiaget
dat heeft ons god nu toe gewijst
den walvisch die ic hebbe geprijst
dat es die hertoge van brabant
die ons es comen in die hant
met menegen hoogen man
die ons ontvlien niet en can
wine moeten hebben sinen scat
want si sijn nu in dat ghewat
soe verre dat si niet en mogen keeren
daerbi radic dat ghi heeren
haer goet ende haer groote peert
dat ghi lange hebt begheert
onder u deilt met minnen
want en wille niet anders winnen
dan ic den hertoge hebbe ghevaen
die limborcheren antwerden saen
die hertoge moet emmer sterven
want hi woude ons geslechte onterven
al mochte hi al brabant geven
hine mochte den dach niet verleven
van ghevancnesse swiget al stille
die bisscop sprac doet uwen wille
ghi heeren als ghi comt ten stride
ende bereit u ende sijt blide
want die hertoge ende die sine
die sijn onse al sonder pine
ware onser een ieghen hen drien
mochten si si souden vlien
maer neen si niet het es te spade
si sijn nu in onse ghenade
des selen si seere mesnieten
want met cluppele ende met spieten
hebben wi gebueren meer dan si
torsse hebben wi nochtan daer bi
xiic helme meer dan si doen
hier met gaf hi sijn pardoen
ende dede hen allen aflaet
soe groot van hare mesdaet
ochte daer yeman bleve doot
dat hi voere in abrahams scoot
menich die daer pardoen ontfinc
eer die sonne onder ginc
leet hire om groot ongemac
hi hads bat thuus vol enen sac
vercreghen ieghen hantepas
vele beteren coep dans daer was
selve die bisscop om die none
ontfinc daer van sinen pardone
als wel recht was sinen loen
doen gheint was dat sermoen
dede die bisscop inden ban
den hertoge ende alle sine man
ende daer toe alle sijn hulperen
doen en sach men liede noit geberen
soe blidelike alsi daden alle
van dies hertogen mesvalle
ende vanden ghewinne daer hen af
die bisscop goeden troest gaf
doen dat gedaen was ende gesproken
was haer here sciere op gebroken
ende gewapent out ende ionc
ende trecten tote vore woeronc
met grooter bliscap sonder merren
beide op waghene ende op kerren
loeden si een groot deel
veteren vingerline ende seel
daer si die ghene met wouden binden
die si voer woeronc souden vinden
doen wert daer onderlinge
om die gevangene groot gedinge
hoe daer af soude hebben core
die vorste van coelne trecte vore
met sire bataelgen al gescaert
houden bi sinen standaert
onverre van woeronc naest den rine
alsoe mechtich in scine
ochte men niet en mochte vellen
met hercrachte soudie tellen
hoe menich baenrots hoe menich grave
bi hem hilt in quaems niet ave
daer bi latic dit nu varen
nu hoort vander ander scaren
die limborcheren ende haer conroet
dat mechtich was ende groot
daer toe hoverdich ende fier
doen quamen na soe wijchgier
ghelijc oft al vor hen moeste vlien
dit was die ander scare van dien
die grave van gelre quam getogen
te ors ende te voet alsoe vermogen
na metter derder scaren
dat hi in scine mochte sijn gevaren
met sinen volke sonder vermiden
ieghen al sine viande striden
aldus hilden si ghescaert
in drie bataelgen alsoe haert
dat si toenden die ghelike
al waert ieghen dat roemsche rike
dat sijt wel hadden gheweert
soe sterc warense gebattaelgeert
aldus hilden si op tfelt bereet
nu hoort hoet metten hertoge steet
doen die hertoge hadde vernomen
dat die viande souden comen
overmits sine warders lieden
die dat wachten ende spieden
dat ierste dat hi ane vinc
des morgens eer die dach op ginc
dede hi sine bosinen blasen
die priestere die die messe lasen
waren bereet inder dageraet
doen sochte menich man raet
doen te tide ende sdaegs te voren
ochte haer lijf bleve verloren
hoe si die siele mochten berechten
datsi met gode mochten plechten
want daer en was noch clene noch groot
van hen hine dachte te bliven doot
ochte winnen sege met eeren
knapen ridderen ende heeren
daden daer als die vroede
ende ontfingen met oetmoede
al meest als kerstene liede
dat hoege sacrament met niede
daer ghewaerlike es binnen
den heere daer ane steet tverwinnen
daer met wouden si hen bereiden
om dat si alse coenlike souden beiden
der viande of si souden riden
om dat heilige graf striden
metten cruce op sarrasine
want alsoe salich es die pine
roefhuse te brekene af
alse te striden om theilege graf
aldus was al haer meyninge
ende haer sake in allen dingen
rechte orberlijc ende goet
daer bi gaf hen god den spoet
want judas machabeus seegt
dat aen die menige niet en leegt
die verwinnesse van den stride
het steet aen gode in allen tide
dat bekinden daer wale
die brabantre altemale
dat al steet aen gods gebode
daer bi bevalen si gode
met goeder herten al haer sake
want hadde die hertoge met ghemake
sijn recht moghen vercrighen
noch om bernen noch om wigen
en ware hi op den rijn comen
maer want hem wert sijn goet genomen
met crachte te sinen onwerden
wouden sijt winnen metten swerde
eer sijt achter wouden laten
nu hoort hoe si ten wige hen saten
doen ute waren die messen bracht
ende der sielen orber ghewracht
doen dede die hertoge met staden
sijn heer op breken ende laden
ende deedse over dwater varen
op tfelt daer gelogeert waren
die vanden berge ende die coelneren
want dat was al sijn begheren
alst viele dat men souden striden
dat hi voer hen woude liden
ende te vorst den strijt bestaen
daer bi waert al gedaen
dat hi sijn heer dede over comen
doen hare plaetse was ghenomen
eer si waren al ghelogeert
soe wert haestelike ghecrieert
wapent u wapent u ghi heeren
die viande selen tote ons keeren
si comen herwert al gescaert
alsoe sciere als dit gesproken waert
doen dede die hertoge van brabant
sine bosinen blasen thant
doen wapende hem al dat here
als te trekene te ghewere
die hertoge was cortelinge
bereet ende dede een ors bringen
ende daer toe twee orsse bereiden
die hi voor hem dede leiden
overdect met covertueren
ende sine baniere daer bi vueren
ontploken als ten striden bereet
doen die hertoge daer bescreet
sijn ors en sachmen nye dier
in scine soe wijchgier
noch ten striden wert ghelaten
soe coenlike utermaten
alse die hertoge doen gheliet
sine lieden en merden niet
want si waren bereet sciere
ende volgeden na sine baniere
int velt daer sise sagen houden
alse die ghene die bliven wouden
bi hem levende ende doot
vore dies hertogen conroot
en hilt banieren en ghene
van sinen tekene meer dan ene
daer was sijn lichame altoes bi
daer die baniere voer daer was hi
toten inde van dat began
al dat die hertoge hadde an
wapenroc helm ende britsieren
dat hadde al teken van sire banieren
alst te rechte hebben soude
van sabele metten leeuwe van goude
dit teeken voerde hi al geheel
sijn broeder daer op dat palesteel
ende die bare sijn oem bastaert
anders en was daer in die vaert
nieman die des ghelike droech
daer bi was die hertoge genoech
kinlike hen allen diene sochten
want sine seker vinden mochten
want hi ware liever bleven doot
dan hi gedragen hadde door noot
vremde wapene daer menne binnen
niet en hadde mogen kinnen
ochte yemanne doen sine wapene dragen
dien men daer mede hadde verslagen
soe stout was hi ende soe fier
aldus hilden si wijchgier
tote dat die strijt gheint waert
nu hoort hoe si sijn gescaert
metten hertoge in sine side
die vorste battaelge hadde daer ten stride
die hertoge ende die brabantsoene
dit sijn die banieren ende die baroene
die met hem in sine scare bleven
sijns selfs broeder ende sijn twee neven
van simpoel die doen tien tide
hen niet en vermoedden vanden stride
si waren ten parlemente comen
dat te tricht wert ghenomen
daer bi hadden si cume hen tienen
die hen met wapenen mochten dienen
van haren lande met hen doe
maer die hertoge setter toe
om hen te hulpen ende te hoeden
enen vromen ridder ende enen vroeden
die here was alsict versta
van liedekerke ende van breda
bi hem hilden in ene rie
vromege banrotse drie
van antonse van scors van berlaer
die met hem waren alle daer
daer bi hilt om die selve sake
dies baelius baniere van geldenaken
dese hadde die hertoge al gegeven
te behoedene sine twee neven
want si alsoe van lande scieden
datsi van ridderen ende van lieden
onversien daer comen waren
daer hilden inder selver scaren
diere men te rechte sal vermanen
die grave godevaert van vianen
van mechelen her berthout
van diest van cuyct twee helde stout
assche ercle hoesdinne
die waren daer mede inne
waelhem waelcort rotselaer
dese hadden alle banieren daer
daer toe si twee van wesemale
dit sijn die baenrotse altemale
die proefst van nivele was daer mede
die daer oec als baenrots dede
want hi hilt leen ende lant
daer hi af baniere bant
alse heere ende alse vrie
daer waren sonder alle die
banieren meer nochtan
van bruessele die amman
ende die daer sijn in sine stede
van antwerpen die scouthede
ende die meyer van thienen
van den ambachte daer si af dienen
dede elc ene baniere binden
daer daden oec twee heren sinden
van adegheem ende van gaesbeke
want haers selfs was daer breke
hare man ende hare banieren
mi dochte na mijn viseren
dat diere banieren niet meer en was
sonder wittham ende mulrepas
waer die hilden ende hoe si daden
dat sal ic seggen na met staden
te diere stat daert bat ghevelt
dese heren die hier sijn ghetelt
dit was die scare die vore steet
die ander scare die daer na reet
die daden dese heeren maken
die grave van loen die proefst van aken
rifersceis wildenberge geraert
van gulke ende her sceivaert
die drossate van gulke ende her jan
van betbuer ende her herman
van toneborch ende her gerlach
van dolendorp ende men sach
daer houden heeren ute overlant
daer die hertoge ane vant
beide hulpe ende trouwe
van grifensteine van wilnouwe
van verrenborch her robbrecht
dese waren in dander scare slecht
daer was oec van dolheen
met ere banieren die casteleen
niet en weet ic over waer
in wat battaelgen hi was daer
al sagict my en gedinckes niet
maer ic wane dat hi niet en sciet
van der brabantre scare
achter dien hertoge openbare
lilden daer met coenen ghelate
nederwert over die strate
torsse ende te voet biden rine
die grave vanden berge ende die sine
die stat van coelne niet geheel
maer der coelneren een groot deel
hilden daer neder ghescaert
onder haren standaert
coene ghelaet toenden si
daer hilden dese heeren bi
vanden berge des graven broeder
beide van vader ende van moeder
daer toe dese graven alle viere
ende onder sine baniere
met stouten lieden ende met starken
van ketelborch ende vander marken
van waldegge ende van segenage
dat ic deser heeren gewage
die daer metten hertoge quamen
in sire hulpen met namen
daerbi salic openbaren
die ghene die ieghen hem waren
want alle die hier niet en sijn getelt
die waren in dander side gheselt
aenden bisscop ende aen die sine
vander moeselen toten rine
op ende neder in elke side
ende daer toe verre ende wide
ute overlant ende ute westvalen
alsoe verre alse sise mochten halen
ochte met beden of met gichten
sach mense daer met hem plichten
met hen varen al ghemene
sonder den grave van cleve allene
ende sonder die hier ghenoemet sijn
die woenen tusschen mase ende rijn
al van loren her neder
tote vrieslant waren si weder
dien hertoge in dander side
alle vergadert daer ten stride
daerom en mochte men niet sciere
vertellen hoe menege baniere
dat met hem was of hoe menich here
daer bi eest goet dat ic keere
op die yeeste daer icse liet
want seidic hoe elc heere hiet
met namen het soude te seere verlingen
daerom willic vanden dingen
cortelike die waerheit leeren
maer nieman en sal verkeeren
dat ic dat in den strijt
daer gheviel te ere tijt
tallen staden ende tallen inden
tenen male niet en can ontbinden
want menege aventure
gheviel daer op een ure
die men onder ene tale
niet en can tellen altemale
daerom soe moetic dichten
salic van allen wel berechten
dat een vore ende dander na
na dat ic sach ende versta
want dat ic niet en hebbe gesien
soe hebbic emmer van dien
seker kinnesse ende weten
des derric mij wel vermeten
dat ic niet en sal openbaren
nu keeric op die drie scaren
die daer hadde elke partye
drie ghescaert ieghen drie
rechte alsoe gheordineert
als ghi nu hoort gheviseert
daer die hertoge jan
van brabant hadde nochtan
sine menege ende sijn getal
van sinen lieden cleine ende smal
ieghen dat was in dander side
nochtan was hi van herten blide
dat hi was soe verre getogen
dat hi soude die ghene mogen
ieghen hem sien op tfelt
die met crachte ende met gewelt
roefhuse ende roef stichten
ende hem daer toe sijn goet ontcrichten
dat hi met crachte hadde vercreghen
die hertoge reet hen coenlike ieghen
verre van woeronc daer hi lach
alsoe sciere als hise comen sach
sine viande ieghen hem te stride
doen dede hem in elke side
menich man ridder maken
maer doent daer soude ten stride naken
sloegen nochtan ute vore
bruedere riddere commendore
die vander dietscher ordenen waren
ende voeren in elke ten scaren
beide om vrede ende om soene
als hen wel behoort te doene
maer om vrede ende om tparlement
ende achte men daer niet een twint
want daer dachte elc metten swerde
te voldoene des anders hoverde
eer si vanden velde scieden
die hertoge sprac toe sinen lieden
ende gaf hen troest ten stride waert
ende seide na den coenen aert
van uwen vordren seldi dinken
die men nie en sach winken
noch van haren heere vlien
wildi nu daer na tien
soe sal ons grote eere gevallen
ic belove my van u allen
dat ghi my dicke hebt wel gedient
ghi heeren ende lieve vrient
maer nu gheet ierst ane die noot
want ic dincke hier te bliven doot
of ic sal tfelt met eeren winnen
want dat moete god bekinnen
dat ic quam in dese saken
dat ic lantvrede woude maken
daer bi sal ons god bewaren
ic sal selve te vorst varen
want ic ben bat dan ghi
ghemonteert blijft bi my
beide arme ende rike
soe vaste ende soe vromelike
dat my van achter noch van besiden
nieman en moge toeriden
die ons van vore willen deren
die salic alsoe verweren
dat ons sal eere daer af gescien
siedi my gaen in hant of vlien
ic wille dat ghi my selve verslaet
sijn woort ende sijn coene ghelaet
makede menegen daer soe stout
ende ten wige wert soe bout
dat hen dochte eer sijs begonnen
dat die sege ware ghewonnen
want alle die sijn gelaet merken
vercoenden daer bi ende sterken
soe coenlike sach menne ghelaten
ende soe wel ten wige saten
want hi toende eens leeus moet
daer bi was ridderlijc ende goet
ten stride wert al sine maniere
biden riddere die sijn baniere
ghegeven was in die hant
hilt in elke side een seriant
die daer toe geset waren
datsi daer souden bewaren
die baniere ochte si onderquame
ic geswige van haren name
tote na dat ghevelt die stade
want des hertoghen dade
moetic vore maken cont
eer men daer den strijt bestont
beval die hertoge in hoeden
tween vromen ridderen ende tween goeden
op trouwe sinen lichame
her wouter hiet des eens name
van warfengeis was hi geboren
tote hem wert ghecoren
van wesemale die bastaert
van hen tween woude sijn bewaert
die hertoge daer ten stride
dese hilden bi hem in elke side
maer hine liet riddere noch seriant
aen sinen breidel slaen die hant
noch hine liet nieman voor hem riden
si hielden stille in beiden siden
een stuc eer si vergaderen wouden
die hertoge was varen houden
op een hogede voer een broec
sine vianden trecten in enen hoec
tusschen twee straten die daer lagen
soe dat die ghene moesten wagen
die vore ten anderen souden riden
want si moesten grachte liden
maer dat en wiste die hertoge niet
ende vragede dicke wats hen geschiet
ochte wat mach hen nu werren
datsi soe lange merren
dat velt es effene ende wijt
en comense niet sueke wi den strijt
den hertoge wert geantwert weder
hets hier hoege ende daer neder
heere wi houden bider straten
het scijnt dat sijt daerom laten
die strate heeft grachte in beiden siden
hier en mach nieman ten anderen riden
daer en si ane vordeel seere
want ane vergaderen liggen keere
daer bi tien si ten rine waert
die grave hilt ghescaert
vanden berge ende die coelneren
want op hen woude die bisscop keren
want hi was den rine te naesten
doen men dat sach quam met haesten
een riddere toe gheslagen thant
toten hertoge van brabant
ende sprac her hertoge heere
u bidden ende begheren seere
die vanden berge ende die coelneren
ende die bi hen sijn al die heeren
dat ghi hen naket ende staet bi
die viande toenen dat si
tiersten tote hen selen slaen
si vreesen datsi ondergaen
eest dat ghi bi hen niet en sijt
daer bi naket hen hets tijt
eer si comen in die noot
die grave van verenborch reet bloot
ende was versienre vanden stride
in des hertoghen side
die riet den hertoge doen dat
dat hi bleve houdende op die stat
ende die viande voort liete riden
ende alsi die strate souden liden
ende voor trecken die grachte
dat hi tote hen sloege met crachte
want si moesten hare scaren
breken alle int overvaren
quame hi dan op hen geheel
daer lage ane sijn voordeel
die hertoge die die eewe
ende die nature hadde van den leeuwe
broec straten ende grave
ende al daer quam besculnesse ave
dat was hem al ontweert
sonder platen helme ende sweert
daer met woude hi hem verweren
ende sprac sonder ververen
dat en wille god nemmermeer geven
dat wi om sterven noch om leven
houden voor grachte oft vor straten
ende onse hulperen laten
daer wi toe sien verwinnen
porre wi laet ons den strijt beginnen
ondanc hebbe die hem ontsiet
hilden wi nu hier langer yet
dat ware bloetheit ende onmate
doen sloech die hertoge over die strate
die coenste daet die ye gesciede
bestont die hertoge ende sijn liede
doen si grachten ende straten leden
daer hen die viande ieghen reden
torsse ende te voet gescaert in drien
alse breet als mense mochte over sien
want diere scaren alle drie
verbeiddens allene nu hoort wie
die bisscop metter ierster scaren
was over een strate gevaren
die daer lach ten rinewaert neder
maer hi keerde thant weder
over straten ende over grachte
ende sloech ten hertoge wert met crachte
doen hi sach straten ende grachte liden
den hertoge daer menne mochte beriden
sonder vordeel buten sloten
die limborcheren met haren roten
hilden si in midden tfelt gescaert
ende sloegen oec ten hertoge waert
metten bisscop sonder sparen
ter selver plaetsen metter derder scaren
die achter quam die grave van gelre
dus woude elc here daer snelre
vore anderen ten hertoge slaen
want weder doot ochte gevaen
waenden si in danerinnen
den hertoge sekerlike gewinnen
welc dien hertoge van dien
ter aventuren soude gescien
des woude elc heere ten naesten
sijn te doene bi diere haesten
want si sijns gierich waren
braken si doen hare drie scaren
ende quamen alle in een geslagen
met orlove willic des ghewagen
dat nochtan daer selken dochte
doen die hertoge wijch sochte
over grachte ende over straten
ende hem soe coenlike ginc saten
ende bereiden te ghewere
dat doen quam van sire viande here
ende ghene scare van den drien
al ten hertoge en dorste tien
ende datsi braken daer bi
al hare scaren welc si
die rechte waerheit van desen
dies willic onbegrepen wesen
want dat een van beiden was waer
want het geviel alsoe daer
doen si ten hertoge souden varen
datsi van haren drien scaren
alle maecten een conroot
dat soe sterc sceen ende soe groot
ocht sijt al mochten verslinden
dat si vore hen souden vinden
daer met waenden si doen wale
sonder enege wedertale
ende sonder vrese ende sonder pine
den hertoge ende alle die sine
te haren wille hebben vercregen
daer elc anderen dus voer ieghen
ginghen si nochtan hare sake
soe gestadelike ane met gemake
int comen in beiden siden
ghelikerwijs als liede die riden
ende een bruut voor hen vueren
hier mogedi die aventueren
hooren eer si ten stride quamen
doen die brabantre vernamen
datsi hare drie scaren braken
doen riep lude met hoge spraken
die bastaert van wesemale
ghi heeren nu sie ic wale
datsi des strijts niet en connen
sla wi te hen si sijn verwonnen
want hare scaren sijn te broken
doen dit die bastaert hadde gesproken
ent hem vast ten stride wert sciep
doen sprac tangerlike ende riep
her rase die heere van liedekerke
ic sie aen haer scare ende merke
datsi breet es ende lanc
si mogen ons aen onsen danc
eer wijt weten om ringen
daer bi doet dunnen ende lingen
onse scare eer si ons comen iegen
alsoe doen die tornirens plegen
si comen dunne ende wide
maer dat en es niet goet te stride
die ridder nochtan die dat riep
al vielt dat hi hem verliep
van woorden hi metter hant
was een die vroemste van brabant
ende van vlaenderen daer toe
dat toenden wale doe
in den strijt sijn groote dade
al miste hi vanden rade
dan lette siere vromicheit niet
want dat es dicwile ghesciet
van dien die wapene hanteren
doen hi dunne hoorde crieren
ten stride battaelgen enen wale
her libbrecht van dormale
een coene ridder ute brabant
ende daer toe vromich metter hant
waer men wapene soude hanteren
doen hi dunne hoorde crieren
behagede hem cranckelike die mere
ende riep ocht hi verwoet were
dicke ende inghe dicke ende inge
dapperlijc elc dringhe
den anderen soe hi naest mach
soe sal ons op desen dach
eere ghescien sekerlike
doen riepen beide arme ende rike
hoort te gader dick dicke
een seriant riep elc micke
als hi comt tote enegen here
dat hi van hem niet en keere
hine hebbene emmer tierst doot
want al ware hare alsoe groot
datsi ware tote coelne wijt
si verliesen den strijt
wanneer dat die heren vallen
aldus gaf elc van hen allen
den anderen troest soe goet
dat men nie hogeren moet
dan daer was en sach ten stride
inder brabantre side
hoe verdichlike ende openbare
reden doen vore al hare scare
van luthsenborch die vromege heren
ende gaven troest van grooter eeren
ende van goede dat hen allen
vanden stride soude ghevallen
aldus troesten si ende rieden
vore den strijt al hare lieden
datsi blidelike streden
doen si dus vore die scare reden
een vrome riddere een goet man
van haddemale her herman
hilt daer mede doen in de scare
doen sijns die grave wert geware
van lutsenborch sprac hi hem ane
ende seide her herman ic mane
dat ghi segt na u viseren
oft hen die viande mogen weren
na dat gijt ghescepen siet
her herman sprac here neen si niet
maer ic woude wi noch waren
ghebattaelgeert in onse scaren
alsi wi hilden heden eer
doen sprac die grave secht mi meer
her herman bi uwer trouwen
na dien dat gijt moget scouwen
selen wi den sege hebben gewonnen
her herman sprac god moets ons onnen
heere dat wine moeten winnen
want na dat ic mach bekinnen
die vorste scare gebaert alsoe
ochtsi des strijts waren vroe
want waer ic nye gequam
en sagic liede noch en vernam
nie soe coenlike geberen
ende hen min van stride ververen
beide in ghelate ende in scine
daer sal aen liggen scade ende pine
eer si door noot in hant gaen
ende al mogedise alle verslaen
dat seere ter aventueren steet
nochtan houden bi hen bereet
twee ander battaelgen al gescaert
daer wi ieghen sijn onbewaert
want al onse scaren sijn een conroot
doen dat hoorde her berroot
van halloes sprac hi
ay mi dan ay mi
hoe hebben wi aldus ghevaren
dat te broken sijn onse scaren
wi toenen dat wi haers niet en roeken
si sijn die beste die wi soeken
van kerstenheit sijt seker des
van even vele dat hare es
dat toenen si wel in hare comen
want en wert nye vernomen
dat liede buten haren lande
soe coenlike beidden hare viande
daer si nochtan vermenicht sijn
alse si hier beidden op den rijn
in al die macht dire grooter heeren
die alle nu hier op hen keeren
daer si nochtan gelaten alsoe
leghen ocht si waren vroe
hen dunct wine hebbens niet te voren
die grave van luthsenborch hadde toren
dat sire toe soe vele spraken
nochtan om vrese vanden saken
want hi van hen hoorde dat
voer hi houden op sine stat
daer hi op was vore gescaert
ende sprac ane den bastaert
douche ferre herri
penst om eere ende siet dat ghi
eerlike onse baniere doet vueren
die saken staen ter aventueren
meer dan si te voren scenen
dat vernemic van den ghenen
diere vroet sijn ane ende wijs
herris van hoffelijs
die bastaert antwerde heere
u sal noch heden groote eere
hier ghevallen laet u clagen
want men sach hen nie versagen
die ute limborch sijn geboren
port coenlike ende slaet met sporen
ende vaert den strijt beginnen
wi selen sege met eeren winnen
die coene grave heinric
van luthsenborch antwerde ic
ben broeder onversaegt
al hebbic u gheclaegt
om dat onse scaren sijn te broken
want daer hebben toe gesproken
her berroet ende her herman
fellik genoech maer nochtan
hoe dat daer met nu steet
ic hope dat wi onse leet
hier selen wreken met eeren
ende en mach oec niet soe keeren
wine selen laten sonder blame
na ons der limborcheren name
alsoe alse wine heere bringen
die helme die in die ketenen hingen
dede die grave sonder beiden
alsoe haestelike bereiden
dat sise thant in thooft stieten
hoe coenlike datsi doen gelieten
dat en mochte nieman anderen seggen
want men mochte niet ute leggen
hoe hoege gelaet dat si daer dreven
het sceen dat deerde mochte beven
vore hen daer si den hertoge sochten
coenliker noch bat en mochten
hen oec liede nye gelaten
dan hen daer ieghen gingen saten
die hertoge ende die brabantsoene
een vrome ridder ende een coene
die gerne prijs hadde ghenomen
was daer metten hertoge comen
nochtan was hi rimer geboren
die sloech vore ute met sporen
ende voer den iersten slach slaen
doen men soude den strijt bestaen
sijn name was her franbach
alse haestelike alse dit versach
een vrome ridder ende een stout
van ysche mijn her arnout
liet hi met ute rinnen
ende voer coenlike vore beginnen
met heren franbage den strijt
ghenendichlike ter selver tijt
sloech met hen vore inne
dies heeren broeder van hoesdinne
arnout hiet hi ende was clerc
maer ridderlike was sijn werc
van groote persse ende meswinde
leet hi daer bleef oec een inde
van sinen nase dat hi vercochte
eerlike daer hi den strijt sochte
aldus begonsten dese drie
in diere brabantre partye
die maleye van den stride
nu hoort van in die ander side
die scavedriessche ende haer geslechte
onder ridderen ende knechten
quamen den limborcheren dienen
met hondert helmen ende met tienen
doen men soude den strijt bestaen
quamen die allegader saen
ten grave van luthsenborch ende baden
dat hi hen des woude gestaden
datsi vore moesten riden
ieghen hare viande striden
dien si van veeden waren gram
dat waren die van witham
ende met sinen magen mulrepas
dien die grave selve was
van luthsenborch seere gehat
daer bi antwerde hi hen dat
hi hen dies wel woude onnen
aldus wert die strijt begonnen
si sloegen daer sise waenden vinden
maer si hilden buten tinden
ghebattaelgeert ute haren swerde
doen sloegen si te heren godeverde
ten ioncsten broeder van brabant
die hem met willeger hant
weder te ghewere warp
daer wert die strijt herde scarp
want bi hem hilden walen
die settense weder soe in talen
datsi van hen moesten keeren
maer si bleven bi hare heeren
al toten inde inden strijt
daer was hoverde groot ende nijt
doen si worden weder staen
want doen sloegen met hen in saen
die limborcheren ende hare ghetuc
ende riepen alle adhuc adhuc
dats laet ons allen ten hertoge slaen
diet in dietsche wille verstaen
des bisscops volc ende gelderlant
riep al ten hertoge van brabant
laet ons dien ane ons slaen
soe hebben wi dandere alle gevaen
want wi hebbense alle beloken
dat was lichter vele gesproken
dan die werke waren gedaen
want doent daer ginc aen dwederstaen
doen vonden si alle over vol
te selker merct alsulken tol
want doent daer ginc aen den noot
wert die weringe alsoe groot
dat men wonder mochte scouwen
van coenheden ende van trouwen
die die brabanters hanteerden
daer si dat volc met verweerden
ende des strijts bleven boven
wel te rechte sal mense loven
want men sachse nye soe mat
sine toenden altoes dat
datsi nature hebben van dien
datsi eer sterven eer si vlien
daer si bi haren heere sijn
dat daden si daer wel in scijn
want si gheberden allegader
och si sagen haren vader
voor haer oghen verslaen
doen die hertoge was bestaen
ende si alle ghebruedere waren
ende sijt wouden wreken varen
en mochten tellen en ghene tongen
hoe coenlike dat si voort drongen
hoe getrouwelike datsi te gader bleven
hoe vromelike dat si haer leven
ieghen hare viande verweerden
die int vergaderen ghebeerden
ocht valke waren ende blauvoete
die vliegen souden te gemoete
enen hane met sinen hinnen
daer si prijs aen wouden winnen
want hen dochte na haer viseren
al connen brabantre tornieren
datsi niet van stride en connen
daer bi achten sijt gewonnen
maer doen si soe verre waren voort
reden dat haer hoege woort
ende haer hoverdich gelaet
comen moeste toter daet
die hen te voren hoendre dochten
die vonden si leeuwe daer sise sochten
aldus wert daer in beiden siden
dat vreselijcste toe riden
dat ye te voren wert vernomen
want die daer ieghen een comen
moesten hen der doot gheninden
dat waren die beste die men vinden
hadde moghen in enich lant
van ridderscape metter hant
daer god die sonne op scinen doet
daer bi was daer dat ontmoet
alsoe fel ende alsoe hart
alst ye ghedaen waert
met grooter cracht ende met nide
vander zee in elke side
dat gheduerde over waer
aldus fel ende aldus swaer
rivelike alsoe lange wile
alsmen riden soude een mile
eer yeman mochte bekinnen
wie den sege daer af soude winnen
maer nochtan dochte desen heeren
den bisscop ende den limborcheren
den grave van gelre ende hen allen
datsi in dierste ane vallen
die overhant verre namen
int vergaderen daer si quamen
drongen si met sterker vaert
die brabantre achterwaert
maer dat en was geen wonder
in hare bataelge waren sonder
die ghene die te voet streden
ende die mate waren gereden
die men daer toe niet en telde nochtan
met helmen meer dan mc man
dat die scaren alle drie
hadden in tsertoghen partye
die sterke bataelge al ghemene
sloech toten hertoge daer allene
die brabantre bi waren
die doen met hare cleinder scaren
alsoe hert drongen ieghen
al was die strijt onghewegen
datsi noch hare heere
die hertoge vanden achter keere
nie twint en worden ghescoffiert
want alsoe sterc gebattaelgiert
bleven si altoes in een
wat mense dranc ochte ghereen
dat nieman tote hen en voer
hine hadde te coelne dor den moer
alsoe wel met crachte mogen riden
alse dor hen met gemake liden
maer dats waer dat was soe groot
die perse daer mense achter croot
dat dese heeren in dien beginne
van cuyct van ercle van hoesdinne
onder waenden sijn gegaen
maer hen wert geholpen saen
datsi weder boven quamen
want waer die brabantre vernamen
dat haer liede waren verladen
dien quamen si thant in staden
soe seere dat sijt mochten wagen
want si des van trouwen plagen
daer bi bleven si gheeert
si waren oec wel ten stride geleert
want die moede waren of gewont
si sijdden hem een corte stont
ende lieten andere vorwaert tien
dan wert te volcwige nye gesien
doen mense sach al soe geberen
datsi alle verwonnen weren
waenden wel hare viande
want het es daer sede te lande
alsi scuwen dat anscijn
datsi dan verwonnen sijn
soe datsi vlien oft gaen in hant
maer die van brabant
alsi hen hadden verblasen
keerden si in als liede die rasen
ter weringhen weder mede
want dats haer aert ende haer sede
daerbi hilden si vaste
hare bataelge iegen haer gaste
die si ghenindelike ontfingen
ints swerts ort sonder verdingen
want sine wouden niemanne vaen
vore dat die strijt was gedaen
maer wat te hen quam dat bleef doot
ochte keerde van hen door die noot
dus storte daerop die eerde
beide manne ende perde
van sterken slagen ende van steken
maer men hoorde lettel spreken
want men vernam nye
dat swighen in abdye
dan inden strijt wert geswegen
sonder die ghene die buten creghen
die riepen seere ende dreven ioye
daer si volgede na die proye
die yeeste ende dit gescien
salic tellen voort bi dien
want het geviel int begin
datsi volgden na tgewin
doen ane quamen die van gelre
met luder stimmen ende met helre
ende met grooter gehoe
soe riep elc anderen toe
slawi alle ten brabantsoenen
ende vele riepen ten pauwelioenen
laet ons die ane slaen
die strijt sal thant sijn gedaen
die brabantre sijn verwonnen
doen reden daer ende ronnen
om ghewin ten tinten waert
vele liede met sterker vaert
torsse ende te voet met grooten roten
boenen met eyseliken stroten
crieerden gruwelike ende liepen
achter die brabantre ende riepen
slaet vaet ende brint
al dat ghi vore u vint
en laet somere kerre noch wagen
die brabantre sijn verslagen
ende haer hertoge leegt hier doot
daer met waenden si tconroot
der brabantren wel scofferen
soe dat si hen niet en souden weren
alsoe waenden si met woorden
die ghene versagen die den orden
vanden swerden niet en weken
want watsi hoorden spreken
achter hen ochte ghescien
sine wouden hen niet om sien
riep men van dode oft van roeve
si geberden alse die doeve
ende hilden anscijn ende handen
altoes ieghen die viande
dapperlike te ghewere
onder der brabantre here
en was nye en geen man
van dien dat die strijt began
die dat anscijn keerde danen hi quam
tote dat men seker vernam
datsi sege hadden ghewonnen
doen aldus die van gelre ronnen
ten tinten waert om die pride
doen quamen voort toten stride
knechte die uten tinten vlowen
die crieerden doen ende scrowen
were die edele brabant
die hertoge heeft die overhant
die van luthsenborch sijn doot
die bisscop gevaen door die noot
ende gelre bloeme es onder bleven
die soe groote bliscap dreven
doen si dat goet voeren winnen
die lieten doen henen rinnen
torsse ende te voete ende gingen vlien
ten stride en keerde geen van dien
die den roef grepen an
daer was heere af ende leidsman
een ridder een drossate
die in scine ende in gelate
den roef bestont met vorerade
want hi waende dat hare scade
die brabantre souden wreken
ende daerbi hare bataelge breken
dat en quam niet na sine achten
want die brabantre dachten
datsi doot wouden bliven
ochte haer viande onder driven
eer si dat hooft souden keeren
dat brachtse te selker eeren
dat menre af spreken sal
verre ende wide al over al
alsoe lange als die werelt steet
die drossate die ter peerden reet
alsoe sciere als hi vernam
dat die hertoge boven quam
ende sine heeren onder gingen
al dat hi mochte henen bringen
dat rovede hi doen ende ontvoer
hem volgde na menich geboer
ridders een deel ende vele cnapen
die in scine voeren rapen
diere brabantre goet
ende volgden na op den voet
den drossate sonder wederkeeren
aldus begaven si hare heeren
des drossaten name hiet
die dus van sinen heere sciet
die esel her reynere
het sceen dat hi leeu ende bere
met woorden mochte bedwingen
ten parlemente ende te gaderingen
tusschen rurmonde ende monfoort
nochtan was hi die den voort
ierstwerf te woeronc sochte
waer men henen vlien mochte
daer hi menigen man ontleidde
die daer des strijts niet en beidde
noch nie slach en sloech
diere vloe na noch meer genoech
al sonder dese met grooten scaren
die ic na sal openbaren
maer ic sal eer doen verstaen
hoe dat den ghenen es vergaen
die om sterven noch om leven
dat velt daer niet en wouden begeven
die vromege ridder ende die goede
van luthsenborch met overmoede
sochten si den strijt int harde
daer met volgden si haren arde
want si sijn van aerde comen
van goeden ridderen ende vromen
daer woudens af behouden name
ende sochten des hertogen lichame
om dat sine onder wouden bringen
daer daden si recht haren dingen
sint dat si emmer wouden striden
die grave van luthsenborch moeste liden
den hertoge meer dan vier screden
daer si ieghen een reden
dat was ieghen hare beider danc
maer daer wert soe groot bedranc
int vergaderen daer si quamen
dat nieman anderen en mochte ramen
maer al geviel dat elc anderen leet
si vonden nochtan strijt bereet
ieghen een in beiden siden
want daer en mochte sonder striden
nieman houden met ghemake
hine vonde feller wedersake
die vore int vergaderen quam
want men gaf daer ende nam
ghenindelike sonder verdragen
beide van steken ende van slagen
alsoe mildelike alse ye wert gegeven
daert te doene was om dleven
tenegen stride in enich lant
die ioncste broeder van brabant
her godevaert hi hilt gescaert
besiden den hertoge vorwaert
tote hem quam die grave geslagen
van luthsenborch doen dat sagen
twee ridders die daer waren
bi heeren godevaerde dat soude varen
die grave van luthsenborch te haren heere
vreesden si dat ontmoet seere
want ongelijc noch doen sceen
her wouter van revie wasser een
dander was her gheraert die moer
die voeren beide ute doen op hoer
vore in des graven ontmoet
van luthsenborch om dat sine woet
hare heere te bat soude verweren
int vergaderen sonder deren
die grave van luthsenborch ontwranc
hen beiden nochtan ende dranc
met crachte tot heeren godevaerde
die hem ridderlike weerde
hine liet den aerm niet verslappen
want hi sloech met ere wappen
des graven ors op thoeft alsoe
van luthsenborch dat van hem vloe
ende met crachte hem omwarp
dat dat vergaderen wert soe scarp
dat ors die viande moeste scuwen
doen waende menich dat gevlouwen
die grave van luthsenborch ware
sijn ors keerde soe openbare
vanden eyseliken slaghe
die grave en was geen sage
van luthsenborch si waren ontvroet
die waenden dat die hoege moet
van limborch ende die coene aert
van bloetheiden keerde achter waert
want daer si af sijn gheboren
en vloen nye voor hen te voren
des was hem soe hoege dat herte
datsi om ne ghene smerte
noch om ne geen meswinde
en wouden vlien toten inde
dat daden si wel in scine
want om en ghene pine
en sach mense nie toge tien
ghelijc oft si wouden vlien
maer doen des ors den slach
van lutsenborch hadde ende hi sach
dat hi heeren godevaerde vant
ende ghemeinlike die van brabant
soo geduerich ende soo hart
doen woude hi vaste ten hertoge waert
ter aventuren oft hine mochte
neder vellen want hem dochte
viele dat dat mochte gescien
dat daerbi dandre souden vlien
alse si haren heere sagen sinken
anders en conste hi niet gedinken
dat hi boven mochte comen
daer bi riep hi enen vromen
seriant dien hi daertoe coes
willem hiet hi die ardenoes
dien hi dede uten helm tien
om dat hi mochte te bat sien
ende dede hem toten hertoge leiden
in dien wijch van hen beiden
mochte men groote dade sien
van hoeger ridderscape gescien
want si scenen beide alsoe stout
alse die leeuwe sijn in dat wout
alsi sijn in haren toren
ende hen die ghene vallen te voren
daer si af begheren wraken
want gelijc als dan die leeuwe braken
alsoe brakenden dese twee
ieghen een want lange ee
hadde elc anderen seere begheert
si lieten haestelike dat swert
ende ghinghen metten armen wringhen
wie anderen onder mochte bringen
daer waest fel in elken side
maer nochtan te dien tide
bleef elc in sijn ghereide
want si waren soe vromich beide
dat niet wale int beginnen
deen op anderen ghewinnen
met crachte en mochte hare geen
die een wijch tusschen hen tween
en gheduerde doen niet lange
want der brabantre ange
ende haer ghenendicheit van dade
die men door noot moeste ontraden
drongen met crachte ave
van luthsenborch den coene grave
ende doen hi wert achter gedrongen
riep na der walscher tongen
hoverdichlike een brabantsoen
een coene seriant hiet baseroen
van luthsenborch her loscaert
nu keert weder herwaert
siet hier den leeu voor u braken
van brabant bi wat saken
laet dine nu onverbeten
want ghi hebt u lange vermeten
hi moeste sterven waer ghine saegt
sieten hier noch onveriaegt
brieschende ende wijchgier
waer woudine sueken bat dan hier
want hier vindine seker wale
doe die hoverdege tale
des graven cnape een vernam
wert hi tornich ende gram
walthier hiet hi van wes
die vromeste sijt seker des
die daer was in beiden siden
daer bi hadde hi groot vermiden
daer men sinen here achter croet
daerom bestont hi coenheit groot
ende woude sinen here met eeren wreeken
daer bi hadde hi gerne gesteken
den hertoge doen in die side
ende gheraectene doen met nide
ende stac hem biden arme ene wonde
ter aventueren oft hine conde
ghevellen ende daer bi sinen heere
behouden beide lijf ende eere
daer dede hi als een stout seriant
dat hi den hertoge van brabant
dorste steken met gheninde
om te wrekene dat meswinde
dat sijn heere hadde soo groot
dat hi die plate moeste door noot
vore des hertogen swert begeven
waltier van wes ontdroech sijn leven
die den hertoge daer stac
want hi keerde om ende ontbrac
den brabanteren te diere tijt
maer hi bleef na in den strijt
ghevaen eerlike ende wale
van hem latic nu die tale
daer men achter wert dus brachte
den grave van luthsenborch met crachte
daer hielt onverre ave
vander rochen her waelrave
sijn vleeschelike broeder
beide van vader ende van moeder
een vromich ridder ende een stout
die doen den strijt met ghewout
op die brabantre sochte
alse coenlike alsmen soeken mochte
alsoo lange als hijt mochte anteren
maer sine crachte ende sijn deren
wert alsoe weder staen
dat met hem sciere was gedaen
want hi was van hen allen
die ierste here die daer moest vallen
ende metten live den strijt becopen
om sijn vreeselike op lopen
maer nochtan te dien tide
dochte hen datti vanden stride
bat die porsse over lede
dan die grave sijn broeder dede
daer bi bat hi enen vromen
ridder die met hem was comen
van halloes her berroet
ic sie nu in grooter noet
minen broeder ende seere verladen
vaert te hem staet hem in staden
oft hi blivet nu verslagen
doen wert daer suchten ende clagen
ontfermelike tusschen hen tween
her beroet sprac heere des alleen
al soude mij dlijf werden benomen
magic ic sal tot hem comen
dus proevede her berroet sonder sparen
maer hine mochte niet verre varen
hi vant soe vele wedersaken
dat hi den grave niet en mochte geraken
doen sach hi om met enen keere
ende sach doen dat sijn heere
vander rochen her waelrave
vanden orsse storte ave
ende viel op die eerde neder
doen keerde hi om tot hem weder
ende vant doen sinen heere doot
dat was scade ende iammer groot
want waer men ridderscap sal noemen
was her waelraeve een der bloemen
in dietschen lande van sinen dagen
al bleef hi daer verslagen
hi heeft des strijts groote eere
want coenlike ende seere
sochte hi den hertoge entie sine
ende dede hem ane groote pine
eer hi van hen wert ghevelt
met gode si sine siele gheselt
in hemelrike sonder inde
her berroet bleef in meswinde
want hi wert daer thant gevaen
maer hi liet hem eer soe slaen
dat hi sterf eer hi ghenas
doen her waelraven doot was
vander rochen dede nochtan
van luthsenborch die coene man
die grave sijn broeder vor sijn doot
weringhe sterc ende groot
want doen die grave achter quam
worden tornich ende gram
die maseleren ende die oesterlinge
ende daden recht haren dinghe
want gelijc dat die everswijn
daer si moede gheiaget sijn
verbeiden spiete ende swert
alsoe drongen si onververt
ieghen die brabantre weder
datsi doen den hertoge neder
twee orsse onder hem staken
dat die brabantre wraken
alsoe hogelike ende alsoe seere
als ye liede wraken haren here
want doen men woude den hertoge vellen
en mochtent en ghene tongen tellen
hoe eyselike dat men daer sach doven
tote dire tijt datsi quamen boven
die brabantre ionc ende out
ende setten toe met ghewout
den vianden als liede die rasen
die hertoge hadde heeten blasen
sine bosinen na die manieren
daer men stormt ochte sal tornieren
om dat hire sine liede bi
stout soude maken maer si
lieten hare blasen thant
want die baniere van brabant
wouden die viande met nide
int vergaderen van den stride
met crachte onder slaen
met dien wert soe seere bestaen
die riddere her rase van graven
van hen eer sine besaghen
die des hertoghen baniere vuerde
eerlike maer hem aventuerde
dat sijn ors ghevelt wert sciere
doen moeste sinken die baniere
van brabant sonder ghewere
doen dat sagen die minstrere
dat die baniere onder sanc
doen lieten si hare geclanc
ende haer blasen metten bosinen
want die sceen in selker pinen
die hertoge ende al sijn here
dat hen en holpe geen ghewere
sine moesten den sege verliesen
die vrese benam datsi niet en bliesen
want die niet en wisten van den dingen
si waenden datsi al onder gingen
die brabantre daer was soe groot
die perse daer dien hertoge doot
sijn ors onder hem gesteken bleef
dat wonder dat men daer doen bleef
van stouter weringhen
dat mochte niemen volbringen
dat hijt met tongen mochte ontbinden
want men can niet vinden
dies ghelike in enege yeeste
want men sach nie leeu noch beeste
met clauwen noch met tanden driven
dan die met swerden ende met kniven
die brabantre alle hanteerden
eer si die plaetse daer verweerden
ieghen hare viande met ghewout
en leefde oec ridder nye soe stout
hadde hi ghedaen metter hant
dat selve die hertoge van brabant
dede daer hi hem verweerde
doen hem sijn ors faelgeerde
en ware hem die meeste eere
die nie getelt wert van heere
ochte van heelde oft van gigante
van enen vromegen seriante
claes hiet hi van ouden
wert die baniere op gehouden
van brabant weder doen si sanc
met crachte doen eer yet lanc
na hem doen si hem verwoech
een vrome seriant droech
woutre vander cappellen
want dit waren die twee gesellen
die men dede biden ridder houden
te voren om dat si souden
des hertogen baniere verhoeden
alsi den ridder sagen vermoeden
ochte door noot onder comen
van desen tween vromen
serianten wert die baniere
van brabant op gerecht sciere
ende ghedragen met gheninde
alsoe eerlike toten inde
dat si nie sint en quam neder
die bosinen bliesen weder
ghelijc alsi te voren plagen
doen si die baniere sagen
opgaen ende weder bladen
want doen sceen al ontladen
die hertoge maer hi en was
want daer was al sint die tas
soe dicke dat hi sijn ors moeste laten
dat hi met crachte tote dier straten
die daer lach quam door die porsse
daer quam hi weder teenen orsse
daer een seriant op sat
arnout vander hofstat
die viel neder bi dien grachte
ende vermonteerde met crachte
sinen heere den hertoge thant
nochtan was daer noch die bant
van den wighe alsoe strac
dat die hertoge tot hem sprac
ic bevele die onser vrouwen
want hine waendene meer scouwen
doen hi staende bleef te voete
met dien quam arnoude te gemoete
een ors dat hi doen ane greep
ende stac voet in stegereep
ende volgde na in den strijt
den hertoge die ter selver tijt
dwers in sloech ter vaert
weder ten limborcheren waert
met enen hoverdegen drave
ende riep in walschen her grave
van luthsenborch u es bedaget
dat ghi lange hebt gheiaget
siet hier noch comen al bereet
alse die wreken wilt sijn leet
den hertoge jan van brabant
dat ghi copen dorst dat lant
van limborch ende mi ontcrichten
dat moeten wi nu berichten
metten swerde gheloeves my
hier saelt becopen ic oft ghi
u hoverde ende u ongevoech
doen dus die hertoge in sloech
en waren bi hem nochtan
na minen wane niet xx man
die dweers met hem keerden in
in segt om onste noch om ghewin
want ic ben wel seker des
dat ector noch anchilles
noch olivier noch roelant
van ridderscape metter hant
nye hoeger daet en dreven
die men vint van hen bescreven
dan die hertoge doen daer dede
die brabantre volgeden mede
ende quamen hem te hulpen sciere
ende sloegen neder die baniere
van luthsenborch met ghewelt
doen die baniere wert ghevelt
bleef daer die grave alsoe mat
dat hi en hilt en ghene stat
nu voer hi ute nu quam hi in
ende en gheberde meer noch min
dan ochte hi hadde willen tornieren
maer hine toende en geen maniere
noch ghelikenesse van dien
al ruste hi dat hi woude vlien
want alse hi ute was ghevaren
quam hi weder sonder sparen
ende porde telker vaert
dapperlike ten hertoge waert
dat hi in dinde diere becochte
daer elc anderen van hen sochte
daer wert soe coenlike toe ghereden
ende soe ridderlike ghestreden
dat was een die meeste daet
beide in werke ende in ghelaet
ende van ridderscape die meeste
die men vint in eneghe yeeste
men vint in vele yeesten genoech
dat een man liede vele versloech
maer men heeft niet gelesen
noch van gygante noch van resen
dat eneghe yeeste cont doet
van ridderscape hoeger ontmoet
dan tusschen hen tween wert gedaen
al moeste die grave onder gaen
van luthsenborch die coene heere
hi weerde hem nochtan alsoe seere
alse ridder doen mochte metter hant
maer een brabantre een seriant
des hertogen knecht een meerbeke
gaf des graven ors doen enen steke
van luthsenborch met enen swerde
dat hem die derme vielen op deerde
noch doen willem die ardenoes
biden grave ende wert ontoes
dat sijns heren ors wert ghesteken
ende riep dat salic wreken
mordere wat hevestu gedaen
dat die ardenoes doen mochte ontgaen
metten live dats wonder groot
want si hildenen over doot
diene staken eer sine begaven
van luthsenborch des edelen graven
ors was soe sere ghequelt
dat hem waren ute die derme ghevelt
alsoe dat niet en mochte ghenesen
nochtan waer sijn here woude wesen
daer keeret met hem in die porsse
dat selden es ghesien van orsse
het scheen wel baiaert ghenoot
dien banbantren verdroot
dat van luthsenborch die here
soe lange hem weerde ende soe seere
ieghen hen met ghewout
doen sloech tot hem een ridder stout
her woutre vanden bisdomme
het ware onrecht keerde men omme
die woort ende sinen name hele
want hi dede recht sinen spele
al was die grave scadelec doot
dat hi coenlike te diere noot
den grave reet te gemoete
dien hi diep twee voete
in den lichame stac een sweert
die grave bleef nochtan op sijn peert
doene die ridder gheraecte
maer thant keerde hi ende door braecte
doen hi den steke hadde ontfaen
nye sint en mochte hi ontgaen
want sciere sterf hi vanden wonden
hadde menne gesocht men hadden vonden
op die plaetse niet verre van daer
die anders telt hi segt onwaer
hi wert ghetrect ende over rint
daer bi en wert hi niet bekint
met menegen orsse ieghen die eerde
aldus bleven daer beide die weerde
riddere van luthsenborch doot
want doent hen ginc aen die noot
ghelijc dat elc in sijn leven
den anderen niet en hadde begeven
alsoe en wouden si onder hen beden
in die noot van een niet sceden
daer bi bleven si beide verslagen
wel te rechte mach men clagen
tverlies van hen entie scade
om hare ridderlike dade
want soe vromich waren si
datter verhoegt te rechte was bi
van aelmaengen alt ridderscap
bi hen en hilden daer niet slap
twee hare broeder bastaerde
die en wouden uten hoegen aerde
van limborch oec niet keeren
ende bleven doot bi hen met eeren
dus bleven daer dire bruedere viere
van luthsenborch maer diere
vercochten si hen met groten daden
hare sielen moete god genaden
ende geven hen dat ewege paradijs
ter werelt hadden si eere ende prijs
want si lieten sonder blame
na hen dien hoegen name
van limborch ende den coenen aert
alse hi vore hen gehouden waert
deus hoe mochten si dus vallen
die vroemste ridder van hen allen
die ute limborch waren geboren
bi haren valle bleven verloren
beide wapene ende manne ewelike
van limborch van den hertogerike
want het bleef den hertoge jan
van brabant diet eerlike wan
vore woeronc in des swerts oort
ten stouten wige die es gehoort
o wie hoege was dat crieren
daer men wapene soude anteren
beide ten stride ende ten tornoye
van limborch ie ende monyoye
daer dat geruchte moeste onder bliven
daer sachmen hoge daden driven
ende met wapenen werken wonder
owi doen si gingen onder
die vrome ridderen ende die wigante
van luthsenborch die coene gigante
doen worden daer ontladen
beide van persen en van scaden
die brabantre alle seere
men mach tellen groote eere
van diere brabantre ghewere
want daer al hare viande here
den strijt allene aen haer began
waren bi hen cume xl man
sine waren brabantre van aerde
dese droegen den strijt int haerde
doen dat herde ontmoet was leden
quam dander scare toe ghereden
die proefst van aken ende sijn gesellen
daer ic af hier na sal tellen
maer hoort tierst hoe die dinc
den grooten heeren daer verginc
die den hertoge liepen op
van coelne die ertsbisscop
die gheweldege vorste zivert
coenlike en onververt
quam hi ten hertoge wert ghetogen
hi waende wel dat hine soude mogen
vercrighen doot oft gevaen
maer dat wert soe weder staen
dat selve die bisscop op dien dach
den hertoge nie en gaf slach
nochtan hilt die hertoge daer
bi sine baniere openbaer
ieghen die limborcheren ende street
vore sijn bataelge alsoe bereet
datten elc man mochte vinden
maer tallen staden ende tallen inden
vant die bisscop ende sijn conroot
alsoe swaren wederstoot
daer si die brabantre bestonden
dat overliden niet en conden
die eertsbisscop ende die sine
die groote scade ende die pine
die si daer ontfingen af
dat die bisscop nie en gaf
selve den hertoge slach noch stoot
te dien stride clene noch groot
dat wert hem daer bi benomen
metten bisscop waren comen
maseleren ende ruire
die te wine en te biere
dobbelden in die taverne
om brabantre te haren scerne
ende vermaten hen datsi sporen
ghecocht hadden te voren
ieghen dire brabantre peert
daer si met haren weert
souden gelden ende betalen
doen quamen si vore woeronc halen
ende wouden se haren weert bringen
sonder coep en sonder dingen
waenden sise hebben gegrepen
maer doen si weder nepen
diere brabantre swerde
doen lieten si manne ende peerde
op die plaetse daer sise vonden
sonder taenverdene enege pronden
want men lovese hen te diere
daer bi keerden si hen wech sciere
ende lieten den bisscop daer
hier was vrancke van cosselaer
leidsman ende hoeft ave
die te diere tijt borchgrave
te wassenberge was geset
die heere van heimsberge hadde gelet
den hertoge gherne met sinen lieden
die dede hi gaderen ende gebieden
ende sindese ten stride waert
metten bisscop maer in die vaert
en dorste hi selve nochtan niet comen
maer hi sinde met enen vromen
seriante daer sine baniere
dese twee lande keerden sciere
heimsberge ende wassenberge al geheel
ende met hen daer een groot deel
van diere gebuerten ende vanden lande
die met hen bleven in die scande
want si moesten achter laten
met lachtere dies si hen vermaten
dus siet men beroemelike tale
selden vergaen met eeren wale
soe en dede haer roem en haer viseren
maselendre ende die ruiren
die aldus vanden stride reden
sint datsi vlouwen nochtan deden
beide die bisscop entie sine
ute overlant ende van den rine
soe sterke weringe ende soe groot
dat daer vrome riddere doot
bleven ende menich stout seriant
eer si wouden gaen in hant
ochte door noot enich vloe
selve die bisscop deedt alsoe
dat es die ghelove mijn
dat na den bisscop tulpijn
nye coenre pape en gorde swert
dan die bisscop zivert
want daer hi voer den strijt beginnen
dine anders niet en hadden mogen kinnen
hine hadde aen hem niet mogen merken
dat hi crune hadde ochte kerken
ochte eneghe papelike wise
want hi sceen ridder goet van prise
beide in suekene ende in ghewere
maer diere brabantre keere
vant hi ieghen hen soe strac
dat weder dore brac
des bisscop scare met ghewout
doen gaf men daer selver ende gout
den bisscop daer af sinen loen
dat hi hadde na sijn sermoen
ghegeven valsch pardoen ende loes
daer bi riep al in fransoes
van simpoel her ghi
doen hi quam den bisscop bi
tuwe tuwe li fans prester
ik ben des fransoys niet wel meester
maer ic wane alsoe bediet dit walsch
doodet den pape hi es valsch
daer bi woude hine hebben doot
dit was heeren godevaerts conroot
van brabant ende sire neven
van simpoel die onder dreven
den bisscop daer hi bleef gevaen
doen dus vreesselike bestaen
die bisscop ende die sine waren
quam die grave toe ghevaren
vanden berge ende die coelneren
ende ghemeenlike al die heeren
diere te voren was gewach
doen die bisscop dat sach
dat die vanden berge quamen
riep hi ontfermelike met namen
her godevaert van brabant
edel riddere ic ga in hant
voert my gevaen met u te lande
ende hout my voor mine viande
want waer datsi mi over vueren
dese duvelike ghebueren
vanden berge ic bleve verslagen
doen her godevaert hoorde clagen
ontfinc hine te ghenaden
ende en lieten vanden live niet scaden
maer daer op die plaetse lagen
doot gesteken ende geslagen
soe vele liede ende peerde
tusschen heeren godeveerde
van brabant ende den bisscop
al gaf hi hen gevaen op
dat her godevaert niet en mochte comen
soe verre datti hadde genomen
den bisscop metten breidele doe
hier en binnen soe quamen toe
die vanden berge op die stat
ende vonden den bisscop mat
soe dat hi was in hant gegaen
daer bi en wouden sine niet slaen
maer vanden berge die grave bat
heeren godevaerde van brabant dat
beide hi ende sine neven
van simpoel si hem wouden geven
den eerstbisscop ghevaen
want hi woudene sonder waen
int ghevancnesse houden stille
tot dat na des hertogen wille
die bisscop quame te genaden
van alle sine mesdaden
heeren godevaerde dochte
dat hi den bisscop niet en mochte
die wile dat soude die strijt dueren
daer houden noch henen vueren
want hine woude van daer niet riden
noch stille houden sonder striden
daer bi gehoorde hi die bede
die de grave adolf dede
ende sprac van den berge heere
op u ridderlike eere
ende op trouwe die onderlingen
goede ridders altoes volbringen
soe willen wi u den bisscop laten
bider vorwaerden dat hi saten
ieghen u niet en sal mogen
en si bi wille des hertogen
mijns broeders ende mijns heeren
ende oec alle diere coelneren
ende daer toe alle die heren mede
die met hem swoeren lantvrede
op dese vorwaerde gheven wine u
nemtene ende voertene thant met u
ende laet u volc hier ten stride
die grave vanden berge was blide
dat hi met soe grooten pande
weder keeren soude te lande
ende greep den bisscop ane ter vaert
doen hi hem ghelevert waert
ende deden thant over rijn
te monben daer dat lant was sijn
met hem in die kerke vueren
aldus en vielen die aventueren
den bisscop daer niet wale
doen menne spien sprac hi dese tale
nomine god mij wondert seere
wat ons van valkenborch die heere
metten stride hier heeft gheweten
hine liet die brabantre niet heten
liede die ye van stride consten
maer sint dat wi den strijt begonsten
hebben si ons wel doen bekinnen
dat die werelt niet en heeft binnen
soe vromege liede noch soe coene
alse si sijn die brabantsoene
aldus hebdi wel verstaen
hoe dat die bisscop wert gevaen
ende hoe datti street met eeren
eer hi van den velde woude keeren
maer noch en es hier niet getelt
hoe dat sijn standaert wert ghevelt
die standaert stont op enen wagen
daer op gheset was ende beslagen
van sterken planken een casteel
daer liede binnen waren een deel
want dat casteel hadde tinnen
daer men stont te storme binnen
met ghescutte ende met ghewere
alse men pleget ieghen een here
starke orsse die men daer aen spien
dede men den wagen vorwaert tien
daer men den standaert hebben woude
ende waer die standaert bliven soude
grooten boeme die boven hingen
aen die tinnen met sterken ringen
dede men worpen dan daer buten
ende neder vaste in deerde sluten
om dat te rechte noch te cromme
den standaert nieman en mochte omme
worpen noch vorwaert minnen
dat casteel dat dus binnen
was ghemant ende bewaert
om te houdene dien standaert
dat wert al van bloten knechten
die daer niet en waren bracht om vechten
ane gestormt ende bestaen
die ghene daer dat af was gedaen
al waren si blote knechte
si volgeden na haren aert te rechte
want si waren van den gronde
van brabant dat nie vlien en conde
daer bi liepen si met trouwen
den standaert coenlike neder houwen
om dat bi des standaerts valle
hare viande souden alle
hen versagen ende vlien
dit wert bestaen oec van hen drien
maer thant meerde haer conroot
van knechten die oec waren bloot
ende liever wouden kiesen die doot
dan si weken door enegen noot
soe wouden si die doot kiesen
eer brabant soude sijn eere verliesen
soe woudense liever alle sterven
doen gingense houwen ende kerven
beide met haecsen ende met swerden
den standaert dapperlike ter erden
al hadden si gheweest die beste
die nie met storme sochten veste
si haddent eerlike genoech aen gaen
die ghene diet wouden wederstaen
bleven daer al met verslagen
het dede daer seere versagen
menegen man ints bisscops side
dat die brabanters met nide
des bisscops standaert onder sloegen
daer dandere niet seere om en loegen
dit machmen tellen langen tijt
dat daer op dien selven tijt
die blote knechte bedreven
diere was vele biden tinten bleven
die worden doer hen af ghewonnen
doen quamen si ten stride gheronnen
selc met spieten selc met swerden
nadien dat elken mochte werden
ende doen si in den strijt quamen
wat si sagen ochte vernamen
dat haren wille ye was weder
dat stakensi vaste ter neder
beide orsse ende liede
ic wane dat nie en gesciede
dat men sach van bloten knechten
soe coenlike ende soe seere vechten
diere quam daer luttel alsoe bloet
sine scenen wel te dire noot
seriante van prise in haren werken
ane die knechte mochtmen merken
soe bloet soe coenlike metter hant
haren heeren holpen dat brabant
natuerlike es die coenste aert
ende die ghetrouste die ye waert
dat toenden si openbare
met haren coenen werken dare
des swigic nu ende over lide
nu hoort voort vanden stride
sint dat men den bisscop vuerde
van den velde nochtan duerde
die strijt na lanc ende groot
maer doen hadden hare meeste noot
die hertoge ende die sine leden
maer nochtan bleven si ende streden
tote dat die strijt al was gedaen
als ic hier na sal doen verstaen
maer ic sal nu vore vertellen
hoe dat met haren prikellen
toe quamen ende voort voeren
van den berge die coene gheboeren
die na die tale van brabant
dorpliede sijn te rechte ghenant
dese quamen alle wel ten stride bereet
na die gewoente die daer steet
diere hadden een groot deel
beide wambeys ende beckeneel
ende een deel haddenter platen
maer diere swert met scarpen waten
en wouden si hen niet onderwinden
maer clupple haddens alle tinden
met grooten hoefden geprikelt
aen hare roten waren geselt
die coelneren met hare battaelgen
in hare geselscap sach men witte maelgen
halsberge ende swerde bliken
eer nochtan woude toe striken
dese derde scare hadde langen tijt
die hertoge van brabant den strijt
allene gehouden met sinen lieden
niet wel en canic dat bedieden
ware die hertoge onder bleven
wat si dan hadden ghedreven
die te voete stonden met codden
maer broeder wouter dodden
dat sagic wale hem was ange
dat si merden alsoe lange
eer si den hertoge quamen helpen
daer bi deden hem vergelpen
die natuere diene verwan
ende trouwe van brabant maer nochtan
was hi een gram convers
dese reet coenlike lancs ende dwers
vore haer scare ende crierde
alse eerlike als hem ye verwerde
enich vorste in enich lant
soe heeft die hertoge van brabant
hem verwert int swerts oort
ende sege behouden tiet her voort
want het es tijt wildi winnen
goet dat gijs comt beginnen
want die viande houden mat
alsoe sciere alse si hoorden dat
soe trocken si al ghescaert
dapperlike ten stride waert
crierende blidelike
hya berge romerike
maer doen si ten stride quamen
dat die brabantre namen
die overhant was wel gesien
want vanden berge die grave met dien
voerde vanden velde gevaen
met hem den bisscop sonder waen
dat niet en mochte sijn ghesciet
en hadde men den bisscop niet
vore met crachte onder geslagen
maer des en derf men niet gewagen
want dat es daer vore bescreven
die gebueren die daer bleven
na ten stride die gingen staen
op ene grachte ter neder slaen
vriende ende viande sonder sparen
want welc die ene ocht ander waren
daer en haddense geene kinnesse af
mettien ghevielt alst god gaf
dat battele doen een seriant
des hertogen knecht van brabant
gheseten was op ene moort
die achterwaert en woude noch voort
op hem quamen die van gelre
doen hi dat pert en vant niet snelre
viel hi neder op die eerde
ende staect selve metten swerde
ende quam te dien van berge geronnen
recht doen si den strijt begonnen
doen wouden sine ter neder slaen
hine mochte niet weder staen
maer hi riep ghi doet onrecht
ic ben des hertogen knecht
van brabant dies niet en verdient
hier ieghen u dat ghi sine vrient
ende sine manne slaet ter neder
doen riepen si alle weder
sidi van brabant coenlike
roepet berge romerike
wi hulpen u alle metter hant
gaet vore ende leidt ons thant
daer wi viande mogen vinden
wi selen sciere den strijt inden
als wise onder kinnen wale
die seriant riep na hare tale
brabant berge romerike
volget na daer ic vore strike
ic sal u thant bringen
daer ghi die viande moget vinden
aldus soe leidde hise doe
den vianden van achter toe
die coelneren met haren roten
volgeden met hen ende besloten
hare viande al in enen rinc
dat was ontfermelike dinc
ende te siene iammer groot
want si sloegen van achter doot
menegen man sonder ghewere
doen en bleef in hare viande here
niemen soe coene hine wert verveert
want inder brabantre sweert
vielen si sonder verdingen
alsi vorwart wouden dringen
ende alsi weder wouden keeren
vonden si die coelneren
ochte vanden berge die geboeren
daer si noch nader toe voeren
doen dus gevallen was die sake
hilden daer seere tongemake
menich ridder menich seriant
die gherne waren gegaen in hant
hadden sijs weten hoe beginnen
alsic hier na sal doen bekinnen
maer ic sal tiersten maken cont
hoet metten grave van gelre stont
die coene grave reynout
van gelre met gewout
ware hi alse gerne metter hant
selve ten hertoge van brabant
int vergaderen ghereden
alse die limborcheeren deden
maer dat selve dat den bisscop lette
van coelne doen hi hem daer toe sette
dat hi ten hertoge riden woude
dat lette oec den grave reinoude
van gelre diere edelre bloemen
des lettens mach hem beroemen
brabant ewelike wale
want dat daden altemale
die brabantre coene dade
die daer den grooten here scade
daden soe groot uter maten
dat si den hertoge moesten laten
ongevaen en ongebonden
ten bloten velde daer sine vonden
in die macht van haren lande
nochtan hadden si die bande
ende die veteren daer bracht
daer si met hadden geacht
dat sire binnen souden slaen
als sise hadden gevaen
den hertoge met al sinen mannen
daer worden si met selve gespannen
eer die sonne haer scinen liet
maer hierop en merctic niet
want die in yeesten vertrekken
daer sijt met redenen mogen decken
daer blame aen leegt sine doen niet wale
hier willic weder op die tale
van den grave van gelre keeren
die des daegs van alden heren
die daer waren in sine side
der vroemster een was van den stride
den grave reynoude wert benomen
dat hi selve niet comen
met stride toten hertoge en mochte
daer hi die brabantre sochte
toende hi ende oec sijn here
dat hi hem bleef te ghewere
soe groote coenheit ende ange
soe seere ende alsoe lange
beide met slagen ende met steken
dat men ter waerheit wel mach spreken
al viel dat si onder bleven
dat soe groote daet wert gedreven
onder die baniere van gelre
dat strijt geviel selden felre
dan daer geviel op die stat
daer die grave moeste bliven mat
ende door noot verwonnen sijn
die heere van borne her goswijn
die ten tornoye ende ten stride
vander zee in elke side
riddere goet van prise was
die hilt in den selven tas
biden grave reynoude
van gelre ende woude
sijn here met trouwen bi staen
alse hi altoes hadde ghedaen
daer bi sprac hi doe
enen sinen bastaert toe
enen vromen seriant
die sine baniere hilt in die hant
dien hiet hi doen met sire banieren
dapperlike sonder vieren
dore die brabantre dringen
die ghene dede recht sinen dingen
al was sijn sone bastaert
hi volgede na sijns vader aert
ende droech die baniere met crachte
bider straten op die grachte
tote in die brabantre met nide
vorder dan daer ten stride
des dages enege wert gedragen
daer bleef eerlike met verslagen
die goede ridder sijn vader
die here van borne sach dit algader
den enen sone sach hi verslaen
ende in hant den anderen gaen
maer al hadt hem mogen vromen
die werelt al hine wert niet comen
tot hen soe seere was hi bestaen
met stride nochtan alsmen woude vaen
sprac hi altoes hets noch niet tijt
en steet noch niet soe inden strijt
dat ic gevaen moge sijn met eeren
dus lieten menich van hem keeren
diene niet en woude verslaen
noch ieghen sinen wille vaen
om die doegde die aen hem waren
aldus quam hi in dinde gevaren
onder die felle gheboeren
die hem doen toe voeren
met haren cluppelen gheprikelt
daer wert hi met ghevelt
ende geslagen sijn aerm ontwee
ende alle sine dat hi van wee
niet meer en conste ghespreken
met dien wert sijn ors dorsteken
maer doen sijn ors den steke gewan
dranct dore hen allen ende ran
buten den anderen staen op tfelt
daer sat hi op te sire ongewelt
soe dat hi hem niet en versinde
mettien ghevielt dat hi verkinde
sine wapene een minder broeder
die van ere ghetrouder moeder
sijn adel sone geboren waert
doen liep hi met grooter vaert
te sinen vader daer hine sach
maer doen hi daer quam soe menegen slach
hadde sijn vader doen ontfaen
dat men niet en conste verstaen
dat hi yet sach ochte hem verwiste
doen brachten sine af met liste
van den orsse ende met pinen groot
dat ors viel neder ende was doot
aldus worpen sine op een kerre
ende hadden gevoert hen verre
eer hijt wiste ochte hem verstont
maer alsoe sciere als hem wert cont
dat hi soude van den stride varen
sprac hi ten ghenen die daer waren
segt ghi liede meer noch min
sine antwerden meer noch min
en reden voort ye lanc soe snelre
doen riep hi waer es die grave van gelre
ende hoe steet nu in den strijt
sijn sone antwerde heere ghi sijt
laet u ghenoeghen herde genoegen
doen si dus vorwaert sloegen
ende ten stride niet en wouden keeren
doen riep hi ghi wilt mi nu onteeren
keert dapperlike om weder
ende legt mi op dat velt neder
daer men op den strijt began
ic wille ochs mij god an
liever nu met eeren sterven
dan den name van borne ontderven
aldus riep hi menichfout
en vaer niet vorder hout hout
maer wat hi riep om sine woort
en daden sijs niet ende iageden voort
aldus vaste ieghen sinen wille
dat hi niet en bleef al stille
in den strijt doot of ghevaen
want hadt aen hem mogen staen
ic houde vore dat sekerlike
dat hi om al vranckerike
dat velt niet en hadde begeven
hine ware gevaen ofte doot bleven
hier bi sal men over al
daer men des ghewagen sal
hier af houden sonder blame
van borne des goets ridders name
die van ouden ende van iongen
die beste was van dietscher tongen
die men vant te dien tide
int roemsche rike verre ende wide
hier af latic nu die tale
daer hilt bi eerlike ende wale
biden grave reynoude
van gelre ene baniere van goude
daer waren in drie coken root
die heere daer af bleef eerlike doot
in weringe ende in grooter daet
het was den grave van gelre quaet
dat hine achter hem liet
des vromes ridders name hiet
her heinric van brukelloe
daer hilt een ander bi die vloe
met sire banieren al geheel
hem volgeden na een groot deel
riddere ende cnapen sonder noot
des ridders baniere was root
drie witte mosschelen daer in
hi geberde meer noch min
ochten die duvel hadde geiaegt
hi maecte menegen versaegt
van kepple was hi here genoemt
van gode moete hi sijn verdoemt
dat hi soe scandelike henen sciet
daer hi sinen heere in node liet
want ewelike sal gelrelant
voort ane te meer bliven gescant
van sinen bloden wederkeere
want doen van borne die edel heere
die goede ridder was soe manc
gheslagen dat ane sinen danc
van hem dat velt moeste bliven bloot
ende van brukelloe her heinric doot
ende die van kepple gevlouwen was
doen dunde daer soe seere die tas
ende die battaelge van sgraven lieden
van gelre dat die selve scieden
die daer bi hem bleven waren
want si moesten door noot varen
sculen daert hem mochte werden
want sine mochten niet langer herden
die groote persse noch over liden
dire brabantre ane striden
want sine mochten niet verdingen
waer se die brabantre bevingen
si moesten vallen voor haer swert
maer nochtan bleef onververt
houdende alse die wijchgire
die grave onder sine baniere
van gelre met onmenigen man
ende hilt den strijt lange nochtan
sint dat sine battaelge sciet
maer doen en wouden langer niet
daer die brabantre gedogen
dat die baniere soude vor haer ogen
van gelre openbare bladen
daer bi wouden si hen ontladen
van diere banieren want hen dochte
dat inden niet die strijt en mochte
alsoe lange als die baniere duerde
van gelre die daer vuerde
een vrome ridder ende een stout
van greverode her arnout
hem gingen alsoe toe
die brabantre met crachte doe
aldus keerde hi vanden velde
die baniere wert met ghewelde
weder op gehouden thant
eerlike van enen seriant
die vromich was ende coene
dien staken die brabantsoene
onder die baniere doot
doen bleef die grave in selker noot
doen hi anderwerf sach sinken
die baniere dat hi dincken
en wiste wat noch ane gaen
gherne ware hi in hant gegaen
maer hine dachte om geen vlien
wat daer sijns soude gescien
soe vromich was hi ende soe stout
van loen die grave her arnout
al was hi daer ten stride
comen in des hertoghen side
alsoe sciere als hem wert cont
hoet metten grave van gelre stout
toghene natuere van maechscape
ende dede doen sciere enen knape
den grave van gelre sonder vieren
wapenroc af ende richieren
dus brachte hine uter porsen
ende dedene haestelike ontorsen
ende enen maten hinxt bescriden
alsoe wert hi te dien tiden
den brabantren verstolen
ende enen riddere vort bevolen
den borchgrave van montenaken
die men beval op die sake
dat hine vanden velde soude vueren
doent gevielt met aventueren
dat daer viere seriante quamen
van brabant die vernamen
dat men daer enen heere barch
om te houdene sonder arch
maer sine wisten niet wi hi was
met dien quam een tas
beide van lieden ende van orssen
die ter vaert metter porssen
den grave van gelre reden af
vanden riddere die menne gaf
om dat hine van den velde soude leiden
dat sceden van hen beiden
hadden die seriante vernomen
mettien sagen sine comen
ende grepenne ane ter vaert
ende leiddene ten logen waert
met hen doen die strijt sciet
noch doen en kenden sijs niet
maer doen si sine wapene ontbonden
ende sijn teken daer ane vonden
doen kinden si wel openbare
dat die grave van gelre ware
dien si hadden in haer gewout
doen wert daer bliscap menichfout
onder die brabantre over al
ware den grave dat geval
ghesciet dat hi ware bleven
soe groote daet hadde hi gedreven
in sine wapene ghevaen
in weringe ende in weder staen
soe ware hi des strijts in eeren
verre boven alle heeren
die van diere siden quamen
si daden quaet die dat benamen
nochtan hoe dat verginc daer mede
het was der heren een diet best dede
ende lanxt inden strijt geduerde
hoe dat hi hem daer aventuerde
es hier ter waerheit nu gesegt
want daer en es af noch toe gelegt
ende hoe dat verginc met sinen lieden
die door noot van hem scieden
ende nochtan bleven in weringen
dat salic na toe bringen
maer ic moet eer doen verstaen
hoe her waelrave es ontgaen
van monyoye ende wat hi wrachte
want hi was die ghene die toe brachte
beide strijt ende orloge altemale
van hem beginnic nu die tale
her waelrave hadde begheerte groot
ten stride wert ende ontboot
van buten lande ende van binnen
alsoe verre als hise mochte gewinnen
beide vrient ende daer toe man
soe vele dat hi ghewan
alsoe condeghen conroot
als inden strijt was enich groot
ende int vergaderen alsoe hart
her waelrave hilt daer bi gescaert
van luthsenborch ende sine neven
die daer in den strijt bleven
verslagen met grooter eeren
her waelrave was der limborcheeren
oec een daer die perse op quam
maer doen hi dat vernam
dat hem die strijt wert te fel
doen street hi na tornier spel
want daer hi waende wesen mat
keerde hi op een ander stat
daer hi hem bat mochte verweren
aldus voer hi den strijt hanteren
alse nu daer alse nu hier
maer altoes was hi wijchgier
ende dien vianden alsoe strac
dat hem daer af niet en gebrac
hine ware der vroemster ridder een
die op tfelt verdiende leen
want eer hi van den velde sciet
wanic wel dat hi en liet
brabantre en ghene van brabant
hine sochte wat hire onder vant
coenlike ende met overmoede
maer nochtan bleef hi op sijn hoede
alse te fel wert dat ghewere
want hi voer doen here ende here
om dat hi woude sijn lijf ontdragen
dus varende quam hi geslagen
op die van walheem met gheninde
doen die strijt was biden inde
daer dede hi een stout ontmoet
want hi stac met sire woet
enen riddere die hem ieghen quam
dore den hals des worden gram
die van walheem ende riepen
walheem walheem ende op liepen
heeren waelraven met gewout
her walrave kinnese alsoe stout
ende soe vermert van vromicheden
dat hi niet en dorste beiden
aldus begaf hi doen dat weren
doen hi hoorde crieren
walheem om datsi wouden wreken
den riddere dien hi hadde gesteken
van moriasart heeren reiniere
daer liet her walrave sine baniere
ende toech weder achter waert
doen liet hi den hogen aert
van limborch die nie en vloe
doent heren walraven stont alsoe
dat hi door noot moeste achter tien
pensde hi dat men nie en sach vlien
niemanne voor hem te voren
die van limborch was geboren
dat hoge pensen deden verbouden
soe dat hi weder doen voer houden
hoverdelike ende oppenbare
vore dire brabantre scare
op ene hoegde van daer niet verre
want al waren si op hem erre
sine wouden noch te dien tiden
ute haren battaelgen niet riden
noch niemanne achter velde iagen
alsoe hadden si wel geslagen
here walraven doen doot
hadden si willen hare conroot
laten ende hem na riden
maer datsi bleven daer besiden
dat quam hen te grooter eeren
her waelrave moeste dor noot keeren
achter waert dies hadde hi dogen
nochtan woude hi weder hogen
sinen name als die wijchgiere
ende dede weder ene baniere
van sinen wapenen doe ontpluken
want daer voeren achter velde duken
menich ridder ende menich seriant
die beste van al gelrelant
ende daer toe vele van anderen landen
die niet en wouden met scanden
weder keeren onghevaen
ende hen noode lieten verslaen
daer bi worden si blide
doen si daer sagen ten stride
die baniere weder bereiden
van monyoye want sonder beiden
trecten sire al meest toe
alsoe vercreech her waelrave doe
weder ene battaelge ghereet
nu hoort hoet hem daer met vergeet
doen her waelrave wert geware
dat onder sine baniere een scare
van goeden lieden weder wies
woude hi verhalen sijn verlies
ende weder wreken sinen toren
ende sloech dapperlike met sporen
ten stride weert ende gheberde
ochte hi des hertogen begheerde
int porren crierde hi seere
monyoye monyoye al was hi here
van valkenborch des wert geswegen
die brabantre porden ieghen
ghelijc alsi te voren plagen
doen en dorste her waelrave nemmer wagen
ieghen hen dat herde striden
doen sloech hi vore hen af besiden
tote in sproefst battaelge van aken
daer hi meer vriende dan wedersaken
doent ter noot weder ginc vant
maer selve die proefst metter hant
quam ieghen hem wijchgier
ende riep oec es limborch hier
alsoe wel alse daer her waelrave
ic benre oec geboren ave
alsoe wel als ghi sijt
moetic u leven desen strijt
sal u vergaen te grooten scaden
want ghi comet hier te staden
ghi ende ander mine mage
van limborch dat ic gode clage
den bisscop onsen viant
die beide borch ende lant
onthouden heeft mi ende minen broeder
ende mire vrouwen mire moedere
ende georloget tonrechte
dat ghi ende al onse geslechte
te rechte sout hebben wederstaen
ende want ghi des niet en hebt gedaen
dat moeten nu die limborcheeren
ewelike ende oec al die heeren
tusschen mase enten rijn ontgelden
her waelrave en woude niet scelden
maer hi gaf vore die woort
weder met nide des swerts oort
den proefst door sinen hals thant
men seide het dede een seriant
maer hi hadden selve gesteken
her waelrave want hi woude wreken
dat hi den proefst sach vorwert dringen
daer die van limborch onder gingen
die proefst was onhout sinen magen
van limborch want si dat sagen
datten die bisscop woude verdrucken
waer hi mochte in allen stucken
ende nochtan metten bisscop varen
daer bi en woude die proefst sparen
mage noch vrient daer hise vant
ieghen die van brabant
hine reetse fellike aen ter cure
beide na den strijt ende oec vore
maer al dede dat die proefst selve
met hem waren cume si twelve
die die viande aen vochten
maer si holpen waer si mochten
datsi henen mochten comen
daer bi wert den proefst benomen
dat hi thant niet selve en wrac
den steke die hem her waelrave stac
want her waelrave ende hi
en quamen nie sint soe bi
dat deen den anderen mochte rueren
want voortane van dire uren
dat her waelrave den steke gaf
den proefst soe scuwede hi hem daer af
nochtan en bleef den steke niet
ongewroken eer hi sciet
van den proefst doen iet verre
want op hem was een ridder erre
die reet alsoe fellike doe
heeren waelraven toe
dat hi hem sloech bina ave
den nese en hadde gedaen die grave
van loen ende her arnout van steine
ende andere sine vriende algemeine
daer hi af bescudt waert
al waren si metten proefst gescaert
hi ware thant daer bleven doot
maer dese holpene uter noot
ende bonden hem den nese toe
ende dadene haestelike doe
heimelike van den velde helpen
doene dorste hi nemmer vergelpen
noch ten stride waert weder keeren
dien hi gehouden hadde met eeren
ochte hi was gevaen oft ongevaen
dat latic alsoe alst es staen
want hi bleef in die hande
sire vrient met sire viande
doen hi van den stride sciet
hier af en willic hem niet
weder lastren noch oec prisen
maer ic late daer af wisen
die van volcwige ere bekinnen
want daer ic mi mach versinnen
en willic in en geen side
noch van onsten noch van nide
seggen ongeware tale
maer dat seggic coenlike wale
hadde her waelraven willen wagen
dies die limborcheren plagen
en ware stille op die stat bleven
bi sinen vromegen neven
van luthsenborch die daer wouden
den aert van limborch eerlike houden
soe ware ewelike van den stride
heeren waelravens ere verre ende wide
al die werelt dore gelopen
maer dat en hadde hi mogen copen
niet wel met minder scaden
dan die van luthsenborch daden
diere om coenlike doot bleven
maer her waelrave ontdroech sijn leven
alsoe alsict u nu make cont
sire liede wert een deel gewont
ende selke gevaen ende selke ontreden
ende selke van hen oec die streden
soe eerlike te dien ghevechte
soe dat daer bleven sonder knechte
in heeren waelravens conroot
sesse vromege ridderen doot
ende die sevende soe ghewont
dat hire af sterf in corter stont
dat was her jan van borsijt
aldus verginc daer den strijt
heeren waelraven ende den sinen
doen bleven daer in grooter pinen
die onder sine baniere waren
comen ende niet en wouden ontfaren
sine worden gevaen met eren
in dat conroot waren dese heeren
van batenborch van brunencorst
van murse van kenellenborch van vorst
van genepe van masene van sole
her ernest her knif her ote bole
pape otte van borne die proefst van nerre
her hombrecht van viane die boc van mere
van gelre her heinric die bastaert
ende oec van driele her alaert
ende her vredric van baren
ende andere vele die daer waren
menich ridder en menich seriant
die beste van al gelrelant
die ic genoemen al niet en conde
her geraert van kelre ende van rumonde
die voget dese bleven alle gevaen
in weringe ende in wederstaen
alsoe lange alsijt dorsten wagen
ende selke worden oec verslagen
alse coene riddere ende wigante
daer bleven dood sonder seriante
ende sonder ghewonde ende sonder lamme
een riddere her helmich vanden damme
ende met hem daer toe si achte
die vromste riddere die daer brachte
die grave van gelre ute sinen lande
van dien die daer te pande
in den strijt bleven ghevaen
sonder die daer sijn ontgaen
daeraf en constic dat getal
niet wel nu gheseggen al
maer ic wille voort doen verstaen
hoe die ghene worden gevaen
dien die noot daer toe moest bringen
datsi met eeren in hant gingen
doen god gegeven hadde die eere
van brabant den edelen heere
den coenen hertoge jan
dat hi soe verre sege wan
dat hi die viande hadde dorbroken
gelijc als vore es gesproken
doen quamen iersten toe gevaren
sine hulperen met haren scaren
die hen vromelike ane namen
des strijts want doen si toe quamen
al hadde die hertoge sege behouden
si vonden vele liede die niet en wouden
al waren si onder bleven bi dien
noch doe in hant gaen noch vlien
want si weerden hen ende vochten
alsoe lange alsi dueren mochten
maer si worden seere verladen
doen dese quamen te staden
den hertoge met dien gebueren
die hen van achter toe voeren
want van hen worden si geslagen
soe mordelike sonder verdragen
dat daer riddere noch seriant
en hilt hine ware gherne in hant
ghegaen daer hi met eeren
te ghevanckenesse mochte keeren
doen dat die heeren vernamen
die met dien gebueren quamen
dat alsoe vielen die saken
die vanden berge die proefst van aken
die grave everaert vander marken
van rifersceis van molenarken
geraert van gulke her sceivaert
ende al die met waren gescaert
graven baenrotse alle gemeine
van wilnouwe van grifensteine
van teckelborch ende van waldegge
wat hulpet dat ic segghe
hare namen alle datter was
ghemeinlike sloegen si in den tas
ende gingen vaen ende op houden
alle die ghene die hen wouden
op genade in hant gaen
maer waer sijt wouden wederstaen
die dwongen si daer toe met gewout
dat daer en was niemen soe stout
noch soe wijchgier ten stride
hine wert haestelike blide
dat hi daer toe mochte comen
dat hi gevaen wert of genomen
dus vielen hen allen in de hande
van ghevangenen rike pande
doen dit die ghebueren sagen
dat die heeren des plagen
datsi die viande alle vingen
ende om goet lieten verdinghen
doen woudense met ane winnen
ende gingen oec des selves beginnen
daer bi lieten si hare slaen
ende gingen dapperlike vaen
die ane hen ghenade sochten
maer diere ieghen vochten
die sloegen si alle thant doot
doen sachmen iammerlike dor noot
die vroemste van al kersten lant
armen gebueren gaen in hant
maer eer si daer toe bedwongen
worden en mochten tongen
seggen niet hoe groote pine
ute overlant ende van den rine
baenrotse ridderen seriante graven
doegden eer si hen opgaven
want si weerden hen soe seere
dat van westborch die heere
her heinric des bisscops broeder
ziverts van vader ende van moeder
int gheweer verslagen bleef
van dien daden die hi dreef
eer men conste met crachte ghevellen
mach al die werelt wonder tellen
soe condich waren si ende soe groot
met hen bleven oec daer doot
menich riddere ende menich seriant
die beste van al overlant
eer si hen op wouden geven
o wi doen dese verslagen bleven
moesten dandere al wiken
want van armen ende van riken
en dorste niemen doen langer beiden
hine quam sijns lijfs in sekerheiden
alsoe gaf hem daer gevaen
diet ane dlijf moeste emmer gaen
menich man met grooten rouwe
die graven beide van assouwe
ende die grave van nuwenaren
ende ander heeren die daer waren
menich baenrots menich grave
van berregheem her waelrave
ende daer toe menich hoge man
die proefst van bonne ende her jan
van leeuwenberge ende sijn neve
sire suster sone her loef van cleve
her everaert ende her salatijn
van ysenborch op den rijn
alle die borchgraven gemeine
van rinegge van hamersteine
van are van drakevelt van wede
ende menich vrome ridder mede
van montabure van rinebach
ende andere vele die men en mach
alle met name niet geprisen
want het soude te lanc gerisen
daer bi cortic nu die tale
her herman van haddemale
een riddere oec van overlant
eer hi woude gaen in hant
dede hi alsoe sterc ghewere
dat hem al die vanden here
openbare in elke side
den prijs daer gaven vanden stride
dien hi verdiende wel ter cure
van sinen wapenen van lasure
daer die witte are was binnen
dede hi niet sinen daden kinnen
al den ghenen die daer waren
want hi sochte sonder sparen
den strijt met crachte al toten inde
soe ridderlike dat men bekinde
boven dandere daer sine dade
hi sochte eerlike oec genade
want heinric van rulingen
des hertogen seriant een vingen
daer hi den hertoge op woude lopen
soe coenlike dat hi vercopen
hadde moeten daerom sijn leven
en hadde hi hem niet opgegeven
want die hen des ane namen
dat si met crachte ten hertoge quamen
diene mochten niet wel verdingen
dat sceen wel den oesseningen
ende dien coenen moeseleren
die dapperlike sonder ververen
toten hertoge drongen voort
daer bi bleven si int oort
vanden swerde al meest verslagen
soe eerlike dat mens gewagen
ewelike te rechte sal
te deser werelt overal
sonder die ghene die men vinc
bleven daer doot van oesseninc
baenrotse vromege ende stout
van brandenberge van mirenvoet
van messenborch ende oec daer toe
dier ic en geen gewach en doe
menich riddere ende menich cnape
die vroemste van ridderscape
die men ter werelt mochte vinden
daer bi moester vele inden
vore diere brabantre swerde
want wie der brabantre gerde
ghenindichlike alse si daden
diene mochten met minder scaden
niet wel ontgaen van dien
sine moesten sterven oft achter tien
want die wile dat die strijt duerde
ende ieman ieghen hen ruerde
weder swert ofte knijf
dien benamen si sijn lijf
die brabantre want sine wouden
niemanne op ghevaen houden
vore die tijt datsi kinlike mercten
dat die van hare partyen stercten
ende haer viande onder gingen
doen lieten si ierst verdingen
die ane hen sochten genade
menich man die groote dade
ghewracht hadde daer te voren
doen dus die sege was verloren
gaf hem doen door noot op
van seelle her jacop
ende met hem sire sonen drie
ende daer toe menich hoge vrie
van ulmen van circle van dolingen
dese heeren alle gingen
op ghenade doen in hant
ende menich ridder ende menich seriant
daert te seere met soude verlingen
soudic dat toe bringen
dat icse noemde alle bi namen
want die van den lande quamen
bleven gevaen ochte doot alle
en ware ocht sele met ghevalle
met hulpen ware ontgaen
van vrienden doet al was gedaen
aldus verloren daer
den sege eerlike over waer
die moeseleren ende die oesseninge
in alsoe groote weringe
alsmen ye sege verloes
want si weerden hen altoes
alsoe lange alse si mochten rueren
nu hoort van den aventueren
die daer van dien ghevechte
vielen der scavedriesche knechte
die scavedriesche daer ic te voren
af hebbe getelt die sijn geboren
ute oesseninc al van aerde
dese sochten alse libaerde
hare viande sonder sparen
int vergaderen want si waren
beide die ierste ende die leste
inden strijt ende oec die beste
die daer waren in hare side
si brachten daer ten stride
van haren geslechte bi getale
hondert mans ende x wale
ghemonteert onder ene baniere
diere en keerde maer viere
weder geheel van alle dien
ende dat was met hen drien
her coene snabbe die ontvloe
want het stont hem alsoe
dat hi om sine mesdade
en dorste en ghene genade
soeken ane die brabantsoene
alsoe ontvloe her coene
van sinen magen die daer bleven
die soe groote dade dreven
die si herden met gheninde
eerlike ende wale toten inde
dat hem te sware scaden quam
alsoe iammerlike als men vernam
van eneghen geslechte ye
teneghen stride ende segge u wie
die van witham ende hare knechte
her mulrepas ende sijn geslechte
daer ic vore af liet die tale
die ic weder nu verhale
si waren die viande
daer die scavedriesche haer ande
gherne ane hadden gewroken
ghelijc als vore es gesproken
want men hadde sonder waen
den scavedrieschen doen verstaen
dat hare viande daer souden
int vergaderen alle houden
ghescaert biden hertoge vore
daer sochten sise ter core
ghenendichlike met hogen moede
daer si bleven op hare hoede
her mulrepas ende sijn conroet
want doent daer ginc aen die noot
lietense den hertoge varen striden
ende drongen in een besiden
achter die brabantre soe verre
dat niemen op hen en was soe erre
die yet op hen conste ghewreken
hine moeste die brabantre dor breken
dat was hen een seker scilt
nochtan hadden si ghewilt
allegader wel in schijn
op dien dach over zee sijn
dat toenden hare manieren
hare conroet hadde twee banieren
daer onder hilden ridderen stout
her herman ende her arnout
ende symon van witham
daertoe hilt daer herde tam
selve bi her mulrepas
her ude sijn broeder ende daer was
met hen in die vaert
van geilenkerke her sceivaert
ende oec hilter mede bi
her willem van mormensi
ende her willem vander kemenaden
ende daer toe die men mochte ontraden
van heimenberge her herman
ende daer toe meer dan hondert man
met helmen op orssen gheseten
nochtan en conste men niet gheweten
ware die hertoge onder bleven
wat si dan hadden ghedreven
want si drongen soe vast in een
dat hem en dorste hare geen
ten stride waert daer rueren
die wile dat stont in aventueren
die soe stout was in hare scare
menich man seide het ware
om vrese vanden scavedrieschen
want alse sciere alsi vreischen
mulrepas ende sine partye
die te voren en ruerden nye
dat die hertoge quam boven
gheberden si als liede die doven
ende sloegen in den strijt met sporen
die scavedriesche die te voren
eerlike hadden ghestreden
die moesten doen daer sise bereden
vore hen daer bliven doot
sonder genade dits iammer groot
dat men soe vrome liede niet en vinc
want die beste van oesseninc
her gobbelen van huckelbach
ende her handewijn die op den dach
drie werf worden vermonteert
ende hen hadden daer verweert
met grooter eeren tote diere tijt
die bleven doen om nijt
van haren vianden verslagen
want sine lieten hen niet jagen
vander plaetsen bi hen bleven
twee riddere doot hare neven
her reysen ende her heine moreel
ende daer toe een groot deel
beide ridderen ende knechte
die beste van haren geslechte
dat wonder engeen en was
want hare viant her mulrepas
ende her willem van mormensi
ende andere diere hilden bi
doen si toe quamen die en streden
anders niet dan si reden
die scavedriesche in den strijt sueken
doen her heinric vander bueken
ende her gielys van huckelbach
ende andre diet ane sterven lach
her symoen balge her heinric snabbe
die rode van sinke symon frabbe
ende van wilgenru die smale
ende die scavedriesche altemale
die doen te live waren bleven
saghen datsi hare leven
verloren sonder verdingen
waerse mochten beringen
hare viande ochte bespien
doen gingen si af tien
wapenroc ende brachieren
ende wandelen hare manieren
ende voeren hier en daer ende sochten
waer si in hant gaen mochten
daer si dat lijf souden ontdragen
doen men die scavedriesche ginc iagen
ende doot slaen waer mense kinde
daer met was des strijts een inde
want maselendre ende ruwiere
ende gelrelant bleven soe sciere
dat lange was met hen gedaen
daer waren doot oec oft gevaen
overlendre ende rineren
oesseninge ende moeseleren
met grooter eeren alle
eer met dien ongevalle
die scavedriesche onder gingen
dit es die waerheit vanden dingen
die inden strijt worden gedreven
hen allen die daer doot bleven
gheve god ewelike genade
want en worden meere dade
nie vore hen gedaen te voren
van liede die den sege verloren
ende doot bleven ochte gevaen
want si storven in wederstaen
daer bi was hare scade groot
in elke side daer bleven doot
elf hondert manne bi getale
ende meer daer toe die men wale
ter waerheit weet nochtan sonder
die ghene die na storven onder
alle die men daer doot vant
waren den hertoge van brabant
in sine side altemale nochtan
doot min dan xl man
daer boven dander getal
verloren sine viande al
dat scade was ende iammer groot
want daer en bleven doot
niet vele gebueren noch knechte
maer si waren van geslechte
ende van ridderscape die men vant
die beste van al duytsche lant
dat sceen wel aen hare striden
want daer bleven van beiden siden
doot op tfelt inde porsse
meer dan xlc orsse
die onder hen worden ghevelt
sonder die daer ghequelt
ute quamen ende gewont
die strijt was vander onderstont
lanc al tote der vespertijt
men vernam nye strijt
in en geen lant soe lange dueren
hier mede sijn die aventueren
die inden strijt worden gedreven
na die waerheit al bescreven
ende vanden ghenen sonderlinge
die sege verloren ende ondergingen
maer wat die ghene wrachten
die den sege weder brachten
ende hoe si vanden velde scieden
dat salic noch bat bedieden
doen die strijt al was gedaen
ende menich man doot ende gevaen
ontfermelike op tfelt was bleven
wert daer vremde voere gedreven
want doen ginc men daer iaghen
menegen somere menegen wagen
den enen hier den anderen daer
want het hadde menich grooten vaer
die sonder vrese ende sonder hoede
daer quam met overmoede
dus was van perden ende van lieden
die daer vanden stride scieden
achter velde groote jagerande
want selke riddere van dien lande
waren metten hertoge comen
ende hadden gerne prijs genomen
dien daer dlant condich was
her sceivaert ende her mulrepas
her herman van witham
ende menich man die met hem quam
ende oec daer kinden wel den aert
die volgden na al gescaert
met banieren op gebonden
ende vingen dapperlike ende pronden
al datsi in hare ontmoet
vonden beide liede ende goet
doen dese volgeden na die pride
keerden weder vanden stride
des hertoghen hulperen
die vanden berge ende die coelneren
ende des proefst scare van aken
met grooter bliscap want hare saken
waren hen daer wale ghevallen
want daer en bleven van hen allen
maer si drie op tfelt doot
vander tween waest scade groot
want den grave everaert
vander marken hem waert
sijn marscalc af gheslagen
een ridder dien hi mach clagen
ende die van coelne dat men mach
te rechte clagen sonder slach
verloren si heeren geraerde
heeren mathijs sone die van aerde
der stat van coelne was hout
hi was vromich ende stout
hi liet sijn ors stille staen
ende woude vore die van coelne gaen
ende woudse toten stride leiden
hine conste niet wel aerbeiden
te voete alsoe bleef hi doot
sonder slach ende sonder stoot
eer hi ten stride quam op trouwe
die stat van coelne mach rouwe
wel te rechte om hem maken
in des proefst scare van aken
bleef daer oec een sariant
dandre waren van brabant
die daer in tsertoghen partye
storven sonder alle die
in dire dooden getal
es vore gheseget al
hoe vele diere brabantre waren
alsoe hadden die twee scaren
die metten hertoge waren comen
van gevangenen meer vromen
dan die hertoge entie sine
die daer vanden stride die pine
vore droeghen altemale
ghelijc alse die hystorie wale
over al toent oppenbaer
maer dat es emmer waer
hadde men allene laten ghewerden
die brabantre int herden
waer hen die strijt worden te hart
want al quamen ten stride waert
hare hulperen te dien stonden
datsi mochten sonder wonden
ende sonder doden weder keeren
beide ghebueren ende heeren
die vromich waren ende coene
verlichten nochtan die brabantsoene
doen si toe quamen soe seere
dat men ewelike eere
voort ane van hen te rechte sal tellen
want al en waren si ten fellen
ontmoete niet vor si vinghen
die ghene die niet en dorsten dringen
onder diere brabantre swerde
ende nochtan om hoverde
vanden velde niet en wouden riden
al en dorsten si nemmer striden
dese hadden hen lichte vermonteert
ende weder ander werf gheweert
alse die brabantre wert vermoet
hadden geweest dat wert verhoet
met desen tween scaren die quamen
van achter toe endse namen
op ghevaen te haren wille
hier mede swigic nu stille
voort ane van den tween scaren
die metten hertoge comen waren
daer baenrotse ende baroene
binnen waren vrome ende coene
die men te rechte wel sal loven
vore hen in de yeeste boven
sijn hare dade al meest bescreven
die si daer ten stride dreven
ende oec die namen van den heeren
nu willic die tale keeren
weder op dien hertoge jan
van brabant den edelen man
ende tellen van dire grooter eeren
die beide hi ende ander heeren
van brabant sonderlingen
met grooter vromicheit begingen
die hertoge bleef op die stat
daer sine viande worden mat
met sinen lieden na een stucke
ende beide och selc gelucke
toe quame sinen vianden
datsi hare leet noch wouden anden
dat sine gereet daer mochten vinden
die ghene die tgoet voren prinden
achter lande op ende neder
die keerden binnen desen weder
met haren banieren al ontploken
doen men dese sach wert gesproken
ende ghecriert die viande comen
noch doen noch eer en wert vernomen
riddere en geen noch oec gesien
soe condichlike ten wige wert tien
alse die hertoge weder dede
sijn liede volgeden alle mede
tote overt bruc na hem thant
menich ridder ende menich seriant
dien te voren daer hare orsse
doot bleven in die porsse
streken met al te voete
soe stoutelike te gemoete
haren vianden verre iegen
dat men nie en hadde sien plegen
te stride wert stouter manieren
want doen si sagen die banieren
van verren comen over tfelt
doen waenden si dat met gewelt
die viande weder striden quamen
maer alse sciere alsi vernamen
dat hare hulperen waren
keerde weder met sire scaren
die hertoge met soe grooter eeren
alse men ye sach vorste keeren
gelijc alse wel die dade wisen
die men niet en mach volprisen
die vore van hem telt die yeeste
want die prijs es die meeste
die men enegen man mach geven
dat vore sijn swert doot bleven
met ere vele meere scaren
dan die sine die ghene die waren
die beste van eerterike sonder waen
daer en hadden iegen staen
die brabantre niet moghen
en hadde gedaen des hertogen
sonderlinge groote daet
ende boven al sijn coene ghelaet
daer hi hen met troest gaf
soe grooten datter weder af
sine viande quamen in sorgen
hoe sijt met ghelate verborgen
eer men daer den strijt began
die vele meer daer af nochtan
na weder slagen worden
doen si quamen toten orden
van den swerden daer si vonden
den hertoge enen leeu ontbonden
daer niemen vore en mochte dueren
deus waer hadde ye aventueren
riddere alsoe scoene te stride
alse die sijn daer in elke side
die hertoge met sinen doene
makede riddere ende baroene
die ene versaegt die andre bout
die beide natuerlike waren stout
want met sinen manieren
dede hi noch meer verfieren
ghemeinlike al die brabantsoene
die natuerlike waren coene
daer toe oec sine viande
die men in enghenen lande
hen nie en sach versagen
die worden weder slagen
van des hertogen gelate
dat en was en ghene onmate
want al die yeesten die nu sijn
in dietsche in walsche in latijn
die en doen niet gewach
dat enich riddere op enen dach
dede dat daer van brabant
die nu es oft die men ye vant
die hertoge des dages dreef
van ridderscape want ic die screef
dese yeeste die ic met ogen sach
van dien daer prijs ane gelach
daer seggic toe vele min
dan die waerheit es want sin
ende tonge oec soude mi gebreken
woudic volcomenlike spreken
die eere die hi daer gewan
van brabant die hertoge jan
al waric dusentich werf vroeder
hier met keeric op sinen broeder
dien vromen riddere godeverde
van brabant na sine werde
en can menne niet volprisen
want sine groote dade wisen
die condich waren ende vermogen
dat hi was des hertogen
sijns broeder gelike
van vromicheit want arm en rike
in sire viande here
worden van sinen ghewere
met crachte soe onder gedaen
dat menich man daer sonder waen
om sine dade des strijts onthoepte
want wie den vromen riddere noepte
heeren godevaerde van brabant
die moeste vore hem thant
weder sterven ofte ontriden
want te tornoyen noch te striden
en wert te voren nie gesien
met wapenen die daer gescien
die her godevaert met gheninde
even groot dreef toten inde
alle den dach dore ende dore
dat die yeeste van hem daer vore
toent oppenbaer ende wale
hier met latic nu die tale
vanden edelen godevaerde
nu hoert voort hoe die werde
ridderen hem daer stonden bi
her hughe ende sijn brueder her gy
van simpoel beide sijn neven
die daer soe groeten daet dreven
datter te rechte af ewelike
verhoegt sal sijn al vranckerike
want hem des mach vermeten
dat in vranckerike sijn gheseten
ende gheboren alselke heeren
die met alsoe groeter eeren
dorsloegen der duytscher maelgen
voor woeronc ter hoogher battaelgen
daer die partyen waren beide
die beeste van al kerstenheide
want daer waren beide dese heeren
van simpoel met groeter eeren
metten vorsten van den scaren
dat hen daer viel datsi waren
metten hertoge opten rijn
te dien wighe dat sal hen sijn
ende na hen al haren geslechte
ewelijc lof met allen rechte
hier soe latic nu die tale
van dien van simpoel die wale
daer verdienden groeter eeren
ende keere voort op die heeren
die de hertoghe gheselde
met hem alsic te voren telde
dat was her rase van liekerke
ende sijn conroet die groete werke
van ridderscape hanteerden daer
want die bordene lach soe swaer
op hen ende alsoe hart
dat her rase achter wart
alsoe verre wert ghedaen
dat sceen ochte hi soude onder gaen
maer doent alsoe was gescapen
baenrotse riddere ende knapen
die met waren in sijn conroet
daden weringe alsoe groot
dat her rase ende sine baniere
vercoeverden weder sciere
ende alsoe verre boven quamen
dat die viande vernamen
scade daer bi ende groot verlies
heeren rasen salmen dies
ewelike spreken groote
eere want van dien conrote
die beste verre dat was hi
hem stonden oec daer coenlike bi
sine vromege sonen met gewout
ende sijn neve her jan berthout
die vore hiet van berlaer
doe men die baenrotse noemde daer
ende van scors her jan
ute vlaendren een vromich man
ende van antonge her woutier
want dese hilden soe wijchgier
altoes onder hare banieren
dat men in enghere manieren
hare conroet en mochte dor breken
ic corte die tale al constic spreken
met hondert tongen en mochte niet
alsoe eerlike alst es ghesciet
die rechte waerheit daer af tellen
want her rase ende sijn ghesellen
ende sonderlinge dese drie
baenrotse ende alle die
met hem waren daer hanteerden
eer si die plaetse verweerden
ende weder met gewout vercregen
want het was te doene ieghen
die beste die men ye te wighe
sach comen ic gheswighe
voort ane hier af diere woort
ende telle van anderen heeren voort
een vrome riddere ende een stout
van mechelen her berthout
ute brabant een groot heere
aventuerde hem daer seere
int vergaderen vanden stride
doen hi sach dat met nide
die viande al ten hertoge creghen
woude hi hen met crachte ieghen
van coenheiden ende van trouwen
maer hi soude sijn ors houwen
metten sporen ende riden toe
het gheviel hem alsoe doe
dat sijn ors was alsoe strac
ende soe sterc dat hi dor brac
die viande met gheninde
ende quam dore ten anderen inde
waren doen hondert manne mede
dore broken alse hi dede
die hertoge hadde den sege eer
enen halven dach ochte meer
ghewonnen eer hine nu wan
soe coenlike reet die edele man
her berthout door die viande
maer diere van sinen lande
was luttel die dore quamen
met hem doen dat vernamen
maselendre ende ruire
die buten hilden alsoe ghire
ende wachten na die pride
dat een heere van ander side
met ghewout quam dore gebraect
doen hadden sinen gherne gesaect
ane hen ende ghevaen
dat woude hi weder staen
ridderlike met ghewout
dat was den edelen berthout
allene te verwerne al te hart
nochtan woude hi doen dien art
na volghen van den vromen
ridderen daer hi af was comen
want hi weerde hem soe seere
ende soe lange dat groot eere
sinen gheslechte daer af es bleven
want hine woude hem niet opgeven
hine wert eer soe seere gewont
dat hire af sterf ter selver stont
in weringe van grooten daden
ewelike te ghenaden
moete voortane sijn siele keeren
want hi bleef met grooter eeren
doot ridderlike ende wale
dit es van hem die rechte tale
diere af ochte toe anders leggen
die en weten niet wat si seggen
een ridder van sinen conrote
brac met hem dore die daer groote
dade dreef ende groote gheweer
want hi was een bacheleer
vromich van den live ende stout
die wert ghedrongen met gewout
dat hi hem opgaf dore noot
maer vanden wonden bleef hi doot
int ghevancnesse na sciere
her willem hiet hi van liere
en gheen man meer dan die
sonder twee seriante oft drie
en volgde heeren berthoude mede
doen hi dat ontmoet dede
daer hi die viande met dor brac
want dat ontmoet was soe strac
doen her berthout dor hen leet
dat na volgen was onghereet
den ghenen die met hem waren
want si worden metter scaren
die hem ieghen quam soe seere
verladen dat men groote eere
van hare ghewere tellen mach
want si bleven al den dach
nochtan datsi ghemisten
haers heeren ende seker wisten
van sinen mesvalle
in weringe soe coenlike alle
datmen nie en sach maniere
aen hen noch aen sine baniere
datsi haren heere hadden verloren
sint dat yeman wert geboren
en ghesciede nie dat wonder
daer die heere was doot oft onder
dan hen sine liede soe seere weerden
ende dien strijt soe langhe anteerden
alse daer daden clene ende groot
in heeren berthouds conroot
hilden si met gheninde
sine baniere toten inde
soe sege vri oppenbare
dat sceen oft hire selve ware
nochtan dat hi was doot
alle die ghene die dat conroet
hilden alsoe vromelike
met rechte sal na hem ewelike
bliven haer name in grooter eeren
dies sal men te rechte die heeren
die soe nutte daer waren
ende die battaelgen holpen bewaren
alle die werelt gheven prijs
diere was een her gielijs
berthout des berthouds oem
want hi nam daer toe goem
met voresinne ende met vromicheden
dat in ghewere alle beide
baniere ende battaelge bleven
doen si heeren berthouds sijns neven
misten daer si aen hoefden souden
her berthout hadde oec onthouden
twee baenrrotse met hem daer
deen was her geraert van rotselaer
onder sine baniere waert
dese battaelge alsoe haert
behouden ende alsoe wale
dat hi na ghewarege tale
met vromicheden daer verhaelde
daer hi den name met betaelde
van rotselaer die van vromen
ridderen ye es heere comen
dien volgde hi na op dien dach
soe eerlike het saels sijn gewach
alsoe langhe als die werelt steet
want in die perse die men daer leet
want hi dire cunstre een
dander baenrots van den tween
die met hem hadde her berthout
dat was her aernout
die van waelheem doen was heere
die die battaelge alsoe seere
met sinen vromen daden stercte
datmen openbare mercte
waer dat sine baniere hilt
dat daer was soe stercken scilt
datse nieman en sochte
met stride hem en dochte
dat hi ene borch asselgere
want die heere van walheem were
ende sine bruedere ende sijn geslechte
hare plaetse te dien ghevachte
ieghen die beste die men vant
soe eerlike dat al brabant
ewelike sal metten rechte
dancken van walheem dien geslechte
ende te vorst selve dien heere
van walheem die groote eere
daer dien van brabant beginc
daer hi scade af groot ontfinc
want sijn sone godevaert dien hi dede maken
riddere des daegs bleef taken
int wederkeeren doot
van dien dat hi te groot
die perse hadde in dien strijt gedragen
hier willic nu voort ghewagen
van diere eeren die daer vercreghen
die heeren diere noch es geswegen
die wapene ende dien edelen name
van perweys daer nie blame
ter werelt af gehoort en waert
hadde die doot die niet en spaert
langen tijt gheleget neder
die worden vore woerone weder
van den grave godeverde
van vianen metten swerde
alsoe eerlike op gerecht
datter bi wert verlecht
there van brabant openbaer
want die grave was daer
van vianen een van vieren
die opt velt hadden banieren
in des hertogen side
die vroemste van den stride
ende daer die perse meest op lach
sonderlike op dien dach
want sine baniere ende hi
waren den hertoge dicke bi
daer die noot van den stride
ten swaersten op lach tallen tide
die perse ende die groote noot
halp die grave ende sijn conroot
den hertoge alsoe weder staen
dat in den strijt en wert gedaen
nie weringe alsoe swaer
in sijn conroot hadde daer
die grave die baniere van assche
daer vrome riddere ende rassche
van aerde af sijn comen ye
dire was bi dire banieren drie
die haren aerde daden recht
dat een was her robbrecht
van assche dander her jan
sijn oem een vromich man
die derde was hare neve
van morseke her heinric ic geve
hen van den stride prijs met rechte
want haren vromen geslechte
volgden si daer na wale
hier latic van hen die tale
ende van den grave van vianen
ende wille dire bester niet vermanen
van vromicheiden ende van namen
die daer metten hertoge quamen
di eeste es van rechter scout
sculdich enen riddere stout
diere gout daer wale twee
dat in en geen side van der zee
nie en wert op ene stat
van ridderscape betaelt bat
dan si voor woeronc alle beide
betaelden met vromicheiden
van dieste vader ende sone
want kinlike ene lange done
weder stont op hen tween
doen die sege in twivele sceen
die strijt al met ghewout
want van dieste her arnout
ende sijn sone her geraert
daer aldus die perse op waert
van den stride wederstaen
hadden hen ieghen sonder waen
die vroemste die mochten sijn
daer bi bleef bastijn
van nedermolen die sariant
die die baniere in die hant
voerde van diest doet gesteken
doen des seriants moeste gebreken
viel die baniere van diest neder
maer die wert op gehouden weder
alsoe vromelike ter vaert
dat si doen bleef die standaert
van brabant daer die strijt
op weder stont te dire tijt
dat die hertoge was verladen
want doen stonden si in staden
dien hertoge haren heere
alsoe wel ende alsoe seere
ende alle die van brabant
dat men riddere nie en vant
van meeren daden eer noch oec sint
dan daer vader ende kint
van dieste waren alle beide
den vader wert sijn gereide
afgedrongen in die porsse
nochtan bleef hi sinen orsse
al bloot sittende op den rugge
alsoe dapper ende alsoe vlugge
dat nye man om die sake
dat hi sat tonghemake
in sire viande side
doen hise sochte met stride
sijns te sekerre verbeidde
want waer den sone die vader leidde
metten breidele daer en mochten
die ghene die si ane vochten
int dueren niet ieghen staen
nochtan waren sonder waen
die ghene daer si ieghen streden
die vroemste die nie ors bescreden
al bleven si vore hen onder
daer bi mach men groot wonder
van dien van dieste tellen
want en constense ghevellen
noch met crachte bringen ter erden
die beste die met swerden
des daegs opt velt ten stride quamen
maer dat es waer si namen
die van dieste scade groot
want bi hen bleef haer neve doot
een vromich ridder ende een stout
van zeelleem her aernout
sire sielen hebbe god ghenade
hier mede willic die dade
van dien van dieste laten bliven
want in mochtse niet volscriven
alsoe groot alse sise dreven
daerbi moetics nu begeven
ende keeren voort die tale
nu op die van wesemale
daer op dien dach waert
baenrotse her geraert
van wesemale die men soude
te rechte heeten heere van woude
want doen hem dat versceen
wert hem daer met een scoene leen
van breda half dat lant
daer en was van brabant
soe goet van daden aerm noch rike
dese en was wel sine ghelike
selve metten lichame
want soe grooten mesquame
en dogeden nie si vive
inden strijt selve metten live
diet lijf ontdroegen alse hi
hi hilt heeren godevaerde bi
van brabant daer toe togen
die van luthsenborch vermogen
ghelijc alsic sprac te voren
doen horte voort met sporen
her gerart van wesemale
want hi was ghemonteert wale
ende ginc coenlike toe dringen
dien stouten oesseningen
alsoe verre met ghevelt
dat hem sijn ors wert gevelt
die grave van luthsenborch vernam
dat her geraert neder quam
ende riep doen met enen huwe
al in walsche toe tuwe
chi chevalier die wesemale
dat was na die dietsche tale
doodet den riddere ter vaert
van wesemale her geraert
verweerde hem doe vander doot
maer hi stont in grooter noot
want sine banire en volgde hem niet
noch nieman dien hire bi liet
noch nieman van alden lande
dus stont hi onder die viande
alsoe seere te vernoye
met dien viel willeme pipenpoye
enen vromen seriant
die oec was ute brabant
dat men hem sijn ors velde
die tart voort ende gheselde
hem aen heeren geraerde doe
met dien quam hen toe
hulpe van heeren gielise
van busegeem die van prise
coenlike halp den strijt dragen
hem wert sijn brueder af geslagen
ende sijn ors doot ghesteken
doen quam hi te voet gestreken
met heren geraerde van wesemale
dese drie stonden alsoe verre wale
onder die viande in die porsse
dat menich man op groote orsse
tusschen hen ende tsertoghen
here wale vermoghen
hilt gescaert al bereet
alsoe dicke ende alsoe breet
dat sise niet en mochten siden
sine moesten dore hen liden
op datsi weder souden keeren
daer bi gingen si met eeren
hen coenlike daer toe saten
datsi maken wouden straten
metten swerde ende keeren weder
daer si menich ors ter neder
staken in haren ontmoete
daer die heeren af te voete
al meest bleven in scine
alsoe datsi nie sint pine
den brabantren en deden
aldus gingen voort ende leden
her geraert ende sine ghesellen
met stouten wige ende met fellen
door die beste van almaengen
int wilde wout van bartaengen
van dire felre aventueren
en sachmen riddere nie vueren
sinen scilt met gheninde
dor dwout al toten inde
soe eerlike ende soe wale
alse her geraert van wesemale
door die viande met crachte leet
die hi beide sterc ende wreet
ieghen hem vant ende gram
daer hi nochtan dore quam
weder te dien van brabant
die riddere ende die sariant
die met hem quamen dore beide
daden hem een stout geleide
met grooten daden die si wrachten
tote dat sine soe verre brachten
dat menne weder vermonteerde
hoe hem her geraert voort weerde
ende wat hi vore hadde gedaen
dan mochte nieman doen verstaen
den anderen dies niet en sach
nu willic voort doen gewach
sijns brueder sone dies heeren
van wesemale die met eeren
die plaetse hilt met ghewere
hi was marscalc van den here
dies hertogen van brabant
daer die porsse op want
meest altoes van den stride
daer was bi na tallen tide
die marscalc her aernout
van wesemale even stout
ane den hertoge in gheselt
van welken riddere dat men telt
dat hi was in die noot
bi den hertoge int conroot
doen hi bleef des strijts boven
dien en conste men gheloven
meer van grooter daet niet wale
diere was her aert van wesemale
die marscalc een met sire banieren
die bi den hertoge sonder vieren
in die porsse hilt te wige
met grooten daden dier ic swige
want het soude te seere verlingen
soude men tellen al sonderlinge
daer bi soe latict varen
ende telle van anderen die daer waren
die proefst van nivele was clerc
nochtan ridderlike werc
behoorde hem wel te doene
want hi was een diere baroene
die ghelijc enen leeken
ten stride voerde een bi teeken
op die wapene van gaesbeke
daer men nye onder gebreke
en vant van vromen daden
eer god te sire ghenaden
van gaesbeke heren heinrike haelde
daer bi was recht dat betaelde
vore hem den hoegen name
van gaesbeke sonder blame
die proefst van nivele sijn broeder
beide van vader ende van moeder
eerlike ende wale alse hi dede
want al en hadde hi den zede
van wapenen noch oec van stride
hi dede bi hem in elke side
enen stouten riddere houden
diene eerlijc brengen souden
waer hi wesen woude te rechte
van dormale heeren libbrechte
nam hi ende heeren gielise
van buseghem die van prise
beide twee coene ridders waren
die leidden doen sonder sparen
den proefst ende sijn baniere
daert elcken stont soe diere
dat hi moeste bliven doot
in die perse oft door noot
met crachte sijn lijf verweren
daer sach men den proefst hanteren
den strijt wale na sinen aert
want hi droech alsoe hart
die perse eermen zeghe wan
al hadde hi geweest een man
hine hadde niet bat striden moghen
dier al sijn leven hadde gheplogen
wapenen ten stride ende ten tornoye
van bruesele willeme pypenpoye
beval men des kints baniere
van gaesbeke op die maniere
dat hi geleiden soude daer mede
ridderen ende knapen als hi dede
die uten lande waren
van gaesbeke ende met varen
moesten te woeronc wart
doen die strijt was ghescart
dede willem pypenpoy met crachte
die brabanters die hi daer brachte
van gaesbeke in den strijt keeren
soe verre dat met groeter eeren
die overhant daer onder namen
ghemeinlike alle die quamen
van gaesbeke uten lande
want te scadene haer viande
wert daer onder sonder waen
beide ghegeven ende ontfaen
meneghen slach ende meneghen steke
dus waren daer van gaesbeke
twee banieren die beide
verchreghen met vromicheide
van den wighe groete eere
daer en was onder ander heere
en geen dan die proefst alleene
van nivele die van sinen leene
eerlijc diende ende wale
van hem latic hier met die tale
hier nemic nu die woort
van heeren diederike voort
van waelcort diemen sal
te rechte prisen overal
ghelijc dien andren heeren
van groeten daden ende van eeren
die hi ende sijn conroet
alsoe sterc ende alsoe groet
hanteerden onder sijn baniere
dat men niet wale sciere
altemale en mochte vertien
die groete dade ende dat gescien
die her diederic daer dreef
woutere van adeghem bleef
selve te lande ende dede geven
enen riddere hiet her steven
van utre in sijn geleide
sijn liede ende sijn baniere beide
om dat hise met vueren soude
daer die hertoghe varen woude
heer steven was daer toe bereet
ende voer mede daer men street
daer hi die baniere vuerde
van adeghem alsoe langhe als duerde
den strijt daer oppenbaere
soe eerlijc dat niet gheware
en worden die viande
aen die baniere dat te lande
die heere van adeghem was bleven
want onder sijn baniere dreven
her steven ende sijn conroet
soe stouten gewere ende soe groet
dat men daer geens heeren
en ghemeste want met eeren
wart daer die baniere zeere
van adeghem sonder den heere
verhoegt ende oec gedraghen
soe coenlijc dat mens sal ghewagen
ewelijc te her stevens eeren
nu salic die tale keeren
voort opten casteleyn
die daer was van dalheem
heeren reyniren van wegeseten
die hem wale mocht vermeten
dat hi daer hadde een conroet
bi den besten even groot
dat men daer ten stride vant
want gemeinlijc die int lant
van dalheem heeft men vonden
stout ende vromich tallen stonden
die volgden hem al geheel
ende daer toe nochtan een deel
haspegouwere die oec sijn
vromich ter cure datsi in scijn
met werken daden in dien noet
van haspegouwe bleef daer doot
van mulne her jan
die daer ridders name gewan
ierst doen men den strijt bestont
anders en wert daer gewont
van den lande ridder noch knape
maer een riddere hiet die pape
van berne wert daer ghevaen
nochtan worden daer gedaen
in den strijt van dien conroete
soe vromege dade ende soe grote
dat mense niet mochte volprisen
maer het soude te lanc gerisen
soude mense wel toebringhen
van alle dien sonderlinghe
dat men in den strijt dede
daer bi soe swighic hier mede
des casteleins ende siere gesellen
ende sal die yeeste voort tellen
die dese yeeste heeft bescreven
al es dies achter bleven
dat hi beide tot den lesten
hier noemic nu enen van den besten
die in des hertoghen side
met banieren was ten stride
dat was van kuc her jan
die in den strijt doe men began
comen was in groeter noot
met hem waren in sijn conroet
twee baenroetse twee vromege man
beide her jan ende her jan
van ercle ende van hoesdinne
die beide in dien beghinne
waeren oec in selke pine
comen dat si in scine
waenden mede ondergaen
dat eerlijc wert wederstaen
want het wederbrachte
met groeten daden die hi wrachte
van kuc die vrome riddere alsoe
dat menich man onvro
wert inder viande side
doe die heere van kuc met stride
overhant dus weder nam
maer eert alsoe verre quam
dat hi die plaetse weder wan
was bleven gevaen her jan
van hoesdinne die stoute heere
die hem weerde alsoe seere
als riddere mochte doen met stride
maer noch doen te dien tide
reden met soe sterken roten
die gene die gerne hadden genoten
maselendere ende ruire
dan si vingen maer sine baniere
al sint dat hi ghevaen was
bleef gehouden in den tas
ontploken met gheninde
eerlije ende wale toten inde
want daer waren bi bleven
vromighe ridderen sinen neven
dese hilden met ghewout
van der sclues her arnout
dire vroemster ridder een
vanden conroete dat wale sceen
aen groete dade die hi dede
maer daer was sijn neve mede
her diederic van hoesdinne
die men te coelne inne
vueren moeste na den strijt
daer hi sterf in corten tijt
want hem corte sijn leven
vromicheit die hi gedreven
hadde in den strijt met groeten daden
die ziele moet varen te genaden
soe dat si hemelrike vercrighe
nu hoert voort vanden wighe
bi den heere van kuc bleef
met sinen conroete die daer dreef
vromeghe dade ende fiere
eerlijc onder sijn baniere
die heere van ercle her jan
van leiden her herman
die heere van steine her goeswijn
die coe die alle sijn
vromege ridders ende stout
van herlaer her arnout
ende van herpen her alaert
dese waren alle gescaert
in dies heeren conroet
van kuc daer si persse groet
in droegen ende overleden
dat si met crachte weder streden
soe eerlijc dat si quamen boven
des salmense te rechte loven
ende boven al te vorst dien heere
van kuc die die eere
daer gesciede ende dat geval
met vromicheide dat hi al
daer vercreech in sine hant
sijn viande al van gelrelant
ende oec andere vele te sinen wille
hier mede swigic al stille
heeren jans van kuc voortane
want al eest dat ic vermane
dire banieren ende dire heeren
die dien hertoghe met eeren
sine bataelge holpen verweren
haer doen ende haer anteren
van dien daden die si dreven
latic nochtan onbescreven
want soudement algader scriven
al liet men die heeren bliven
daer was menich mede
van dien daden die hi dede
soude men scriven wel alsoe grote
yeeste als men van lanselote
vint ochte van perchevalen
daer bi en es diere talen
om die sake niet begonnen
want al woudic men soude connen
dat ic die dade ende tgescien
volcomelijc mocht vertien
die si daer dreven altemale
want ic begonste daer bi die tale
dat ic noemen woude met namen
die baenrotsen die van brabant quamen
om dat men daer mede sal
na haer doot overal
ewelijc mogen bekinnen
die ghene die holpen winnen
den zeghe voor woeronc metter hant
den hertoghe janne van brabant
want stouter wich dan die
en wert vore gesien nie
daer die ystorie af es bleven
in walsche ofte in dietsche bescreven
want dese heeren niet en mochten
alleene hebben zeghe gevochten
noch doverhant hebben genomen
sine hadden helpe gehadt van vromen
riddren die hen in staden
stonden soe dat si ontladen
worden eerlijc ende wale
daer bi keeric nu die tale
op selke ridders die daer waren
ende sal haer namen oppenbaren
om dat men ewelijc daer bi
behouden sal na hem datsi
den strijt te woeronc holpen winnen
daer si die perse droegen binnen
soe vromelijc ende soe seere
dat men niet en mochte die eere
van haren groeten daden scriven
daer bi latic achter bliven
meest haer dade ende haer gescien
een der ridders was van dien
her floreys berthout
die daer vrome was ende stout
dat was des selfs berthouts broeder
beide van vader ende van moeder
die in den strijt doot bleef
her floreys berthout dreef
vrome daden daer ten wighe
dier ic voort nu geswighe
om te cortene die tale
dien bastaert van weesmale
den vromen riddere her vrancken
sal ewelijc met rechte dancken
al brabant van den stride
hi hilt bi des hertogen side
daer hi halp verweren
die plaetse ende den strijt hanteren
soe coenlijc ende soe seere
dat sijn dade ende sijn eere
dier ic nu af gheswige
vele meer was van den wighe
dusent werven dan ic telle
van warfengijs dan ic telle
her woutier die alle beide
hadden in haer geleide
des hertogen breidel daer
hi dede daer oppenbaer
soe sterc geweer ende soe groet
dat hem nie en quam noot
daer hi nochtan in was seere
dat hi niet van sinen heere
den hertoghe gesceeden wert
dus wert hi ende die bastaert
van wesemale met hoegen moede
van tshertoghen breidele hoede
soe coenlike sonder wincken
dat men niet en mocht gedincken
soudemen al haer dade wisen
hoe datmense mochte volprisen
van vromicheiden te vollen seere
van bierbeke die vrome heere
her heinric van bialanden
wederstont van dien vianden
die perse soe groet ende soe hart
dat hem sijns ors gevelt waert
nochtan bleef hi in ghewere
want hi was van dien heere
van brabant der vroemster een
dat aen sine groete daden sceen
vele meer dan ic cont make
her symoen van geldenake
dede geweer op dien dach
dat men te rechte sal doen gewach
alsoe langhe als die werelt steet
van selker persen als hi leet
daer hi al ontstont nochtan
so en vernam men nie man
alsoe ridderlike ontstaen
hi ende sijn brueder her abraen
verhoedden met groeter eeren
daer van simpoel dire heeren
breidel die men hem gaf
in hoeden daer si doen af
ontfinghen sware wonden
daer si mede al ongebonden
weringhe daden toten inde
tot die strijt al quam ten inde
her woutere ende her alaert
van revie ende her geraert
de moer ende her masuesijn
van redinghen en mochten sijn
niet verbetert alle viere
want onder sine baniere
holpen si metter hant
heeren godevaerde van brabant
soe vromelijc den strijt draghen
dat men hare dade sal gewaghen
alsoe lange als die werelt duert
en wert nie gheaventuert
soe scoenen ontmoet ende soe stout
als van ysche her arnout
int vergaderen bestont
als vore die ieeste maket cont
men sach oec nie bat
noch coenliker te gheere stat
riddere inden strijt volstaen
dan hi dede sonder waen
al socht men die werelt omme
her woutere van den bisdomme
dies te voren was gewach
verdiende daer op dien dach
voor alle die daer quamen
dat men ewelijc sijns namen
met rechte sal gedincken
want voor sijn sweert moesten doen sincken
die gene daer ane in dander side
al die cracht lach vanden stride
want daer bi wert seere
verlicht die hertoge sijn heere
ende al der brabantren scare
daer moeste oppenbare
her rase van graven door die noot
doen sijn ors was bleven doot
die baniere van brabant
laten sinken uut sire hant
maer al wart daer soe hart
dat hem benomen wart
die baniere te diere tijt
hi bleef eerlijc inden strijt
selve nochtan als een stout
riddere die met ghewout
toten inde die perse droech
nu wert groet ongevoech
men noemde met namen mede
om die vromicheide die hi dede
van meldert heere yweine
ende her jan van hesbeine
die soe stout ende soe vermogen
was dat in al tshertoghen
bataelge met si tweeleve
en waren better dan die selve
van ridderscape op dien dach
na waerheit mach men doen gewach
dat daer oec groete eere
ontfinc her heinric die heere
doen was te boutersheem
heren janne van womelgheem
dien men oec heet van liere
ende daer toe heeren reyniere
van moriasart dese beide
sal men oec haer vromicheide
met namen noemen metten rechte
van dormale heeren libbrechte
ende daer toe heeren gielise
van busegheem van dien prise
die si beide daer begingen
en mocht men niet cortelinghe
die daer vertellen altemale
daer bi latic dese tale
die heere van lintre her arnout
ende her jan een ridder stout
van raetshoven ende her jan van winde
her heinric van sittert met geninde
ende oec her daneel van wanghe
toende vromicheit ende ange
alsoe groet te dien ghevechte
dat mens gedincken sal te rechte
her symoen een vrome man
van quaderebbe ende her jan
van arscot vanden scoenhove
die staen te groeten love
soe duet oec her jan ende her jan
vanden zege die men daer wan
van lombeke ende van ossele
het ware onrecht dat men hele
haer namen sonder vermanen
want dien grave van vianen
holpen si die persse dragen
soe eerlijc datmens sal gewaghen
ewelijc van dies graven prise
van a heeren leonise
ende oec heeren godevaerde
van gotsenhoven na haer waerde
van dien dat hen daer es gesciet
en mochtmense nu volprisen niet
daer leet groot ongemac
her jan van dunse die daer brac
sijn been met ongevalle
hier met latic die namen alle
om te cortene die tale
daer deedt oec eerlijc ende wale
her arnout vanden eechove
van dier eeren ende van dien love
dien die ridders daer beghingen
die genoemt sijn sunderlinge
daer af en es hier niet
na die daet die es gesciet
tdusentechste deel bescreven
diere es oec vele achter bleven
daer ic der namen af geswighe
die beter oft alsoe goet te wighe
waren als die ghene lichte
daer ic der namen af berichte
daer bi soudic van hem allen
dien daer es eere ghevallen
gheerne die namen toe bringhen
maer het soude te zeere verlinghen
ende daer toe wert onghereet
by dien dat ic niet en weet
sunderlinge haer alre namen
daer bi en sal hem niemen scamen
noch mi des ondanc weten
dat sijns namen es vergheten
want en es gheen lachter
want al blijft die name achter
men moetse prisen ewelike
want daer en was aerm noch rike
van brabant die ridders name
hadde hine hieltene sonder blame
want daer en was ridder gheen
die soe luttel doende sceen
hine deedt nochtan soe wale
al hadt waleweyn oft pertsevale
selve gedaen metter hant
ocht die beste die men vant
wilen in sconincs artuers hof
men soude tellen haren lof
onder dander aventueren
soe langhe als die werelt sal dueren
hier mede haddic nu voort
van den ridders diere woort
altemale ghemaect inde
maer het waer onrecht men en kinde
die hen ridders daden maken
vore den strijt doen die zaken
den hertoghe haren heere
ende sijn liede stonden seere
ter aventueren daer in schijn
want die doen ridders wouden sijn
die verboudden al dat heere
want daer bi toenden si ghewere
te doene eerlijc ende wale
maer daer af latic die tale
nu hoert wie daer ridder wart
heinric bebbeken gheraert
van ghete lodewijc berthout
van steine arnout
heinric van kuc willem van hoerne
willem van berregheem cole van doerne
oec wert riddere met daer
jacob doen van merlaer
van gotsenhoven goeswijn
dese wouden alle ridders sijn
van heverle camerlinc
ende godevaert van waelheem die ontfinc
mede ridders name daer
ende oec gheraert van pollaer
ende van voslaer gheraert
ende oec lauwereys volcaert
ende diederic van herlaer
dese worden ridders alle daer
ende willem van boecstele
heinric van wilre ende andere vele
die vrome waren ende stout
van helbeke arnout
van quaderebbe heinric happaert
van bigaerden bernaert
jacob van velpe ende herman
van bonsbeke ende daer ghewan
ridders name oec een sariant
die hughe hiet van merlant
ende van sorpele heynman
ende daer toe nochtan
arnout van kercheem ende jacob
van errenberghe die waren op
dien dach ridders mede
ende menich man die daer dede
sinen dinghen wale recht
van lintre lambrecht
konoy van grasen godevaert van winde
ende andere vele die ic niet en kinde
daer ic der namen af gheswige
alle die ridders daer ten wige
wordden sijn hen es gesciet
sijn si ghenoemt ochte niet
soe groeten eere sonder waen
al en hadden si gedaen
met wapenen nye meer
dan daer gesciede na noch eer
men soude nochtan van dien
dat men van hen daer sach gescien
tellen met rechte arme ende rike
voor vrome ridders ewelike
al heeft die ystorie oppenbaer
van dien die ridders worden daer
bi namen een deel gheseget
om groete eere die gheleget
aen die ordene van ridderscape
hi en noemet ghenen knape
van alle dien die daer quamen
sunderlinghe voort bi namen
want soude men toe bringen
die groete dade die si beginghen
men moeste achter laten bliven
licht alsoe goede als men soude scriven
want men mochte niet volcomen
te telne van den vromen
daden die daer hen allen
sunderlinghe sijn ghevallen
want daer was van brabant
van vromicheiden menich seriant
wale te rechte ridders ghenoot
dat sceen wale int conroet
des hertoghen haers heeren
daer si metter meester eeren
in daden dat meeste gheweere
dat ye ghedaen wert in heere
ende boven al sunderlinghe
die van den hertoghe ontfingen
cleedere ende sijn knapen waren
die toenden altoes sonder sparen
dat si liever sterven wouden
dan si haren heere begheven souden
daer bi bleef hi des strijts te boven
des mocht hem alsoe wel beloven
van brabant her godevaert
want bi hem hilt onvervaert
van vromicheit metter hant
ridders ghenoet menich seriant
diene niet en hadden begheven
om te verliesene haer leven
al des selfs mochten wale
die ander heeren altemale
van brabant hen bedancken
want si en hadden daer soe crancken
seriant noch soe onghedaen
hine was soe stout int wederstaen
weder hi vore oft achter was
dat hi halp houden in den tas
dat menne niet en mocht door breken
want die ghene die slaghe ende steken
int vorste gaven ende namen
sonder die ghene die achter quamen
ende vorwaert wouden dringhen
en hadden niet moghen volbringen
die groete persse die si droegen
maer die ghene die niet en sloegen
ende achter ochte in midden waren
ende gerne voort hadden gevaren
met crachte die gebeerden
beide met orssen ende met sweerden
dat si liever souden kiesen
die dood dan die plaetse verliesen
daer mede hilden si vaste
die plaetsche ieghen die stercke gaste
daer ie strijt op wert ghewonnen
want men vant onder der sonnen
nye vromer ridders dan si waren
die verre uut metter meester scaren
voor hen moesten onderkeeren
daer brabant te deser eeren
quam en sach men nye man wiken
noch van armen noch van riken
hine dese daer toe bringhen
daer bi en sal men sonderlingen
ghene seriant bi namen noemen
want elc van hem mach hem beroemen
die daer was van brabant
dat hi heelt was ochte gygant
van live op dien dach wale
hier mede latic die tale
van den stride nu bliven
maer ic sal voort bescriven
vanden daden dire men plach
al toten avonde op dien dach
die hertoge jan van brabant
keerde na den strijt te hant
van den velde met sire bataelgen
daer men binnen mochte maelgen
wapenrocke ende brachiren
coverturen ende banieren
van een gescoort ende seere dorhouwen
wel iammerlijc mocht aenschouwen
ende al meest bestort met bloede
dus keerden si met hoegen moede
ende oec metter meester eeren
dat men nie van stride sach keeren
want een deel van den besten
die in den strijt toten lesten
volstonden ende verbeidden
die vinghen si ende leidden
ghevaen voor woeronc weder
want si vielen alle neder
op die plaetche daer si af quamen
voor woeronc ende ghingen cramen
weder soe si best mochten
want die wile datsi vochten
als die ieeste telt te voren
wordden gheroeft ende verloren
haer waghene ende haer pauwelioene
daer bi moeste menich coene
riddere te diere tijt
die moede was worden in den strijt
opt blote velt logeren
ende sijn bedde doen visieren
van helmen ende van platen
die hertoge selve was utermaten
moede ende oec ghewont
alsoe seere dat hem stont
van moetheiden daer toe
dat hi hem dede leggen doe
in een loge daer dedi uut tien
sijn wapene ende binnen dien
dat hi waende hebben raste
gingen sijn liede haer gaste
die si brachten ghevaen
ontwapenen ende spannen saen
daer onder wert die grave vonden
van gelre ende ten selven stonden
heeren godevaerde van brabant
ghegeven diene metter hant
leidde toten hertoge voort
maer daer waren luttel woort
doen tien tide tusschen hem beiden
want die hertoge deden leiden
daer menne beval sinen mannen
dien doen vaste daden spannen
want si hildene met crachte
ten bloeten velde tot menne brachte
weder met hen in brabant
die hertoghe dede daer na thant
doen hi hadde heeten leiden
den grave van gelre in sekerheiden
in den rijn een sceep gewinnen
daer hi hem met te colene binnen
des selfs dages vueren dede
ende den proefst van aken mede
want si waren beide ghewont
alsoe die ieeste vore maket cont
daer bi latic nu bliven
ende sal voort ane bescriven
wat die ghene vorwaert dreven
die voor woeronc doen bleven
die brabanters alle gemeine
rike ende arme groet ende cleine
logeren weder ende waren blide
ende dancten gode van den stride
dat hen daer toe was comen
dat si doverhant hadden genomen
met luttel lieden in vremden lande
iegen die stercke viande
verre uut sonder ghelike
die men vant int dietsche rike
daer bi en claegden si niet
dat hem scade was ghesciet
nochtan was haer scade groot
want hen waren bleven doot
van haren lieden xxx man
ochte meer ende daer toe nochtan
ghewont hondert bi ghetale
soe seere dat si niet wale
int heer en mochten dueren
die moestmen te colene vueren
tot datsi mochten genesen
nochtan en was van alle desen
int heer nie gehoert claghe
noch om goet noch om mage
want si waren doen alle
soe blide van haren gevalle
dat si die scade lieten gewerden
ende ghingen doen ter eerden
haer vriende doen men hadde gevochten
die si kinlijc vinden mochten
maer niet wale en mochtmense kinnen
want boeven die wouden winnen
roefdense eer si waren doot
ende haddense alsoe bloot
van haren wapenen gemaket
datsi lagen alsoe naect
als si ye worden geboren
daer si bleven verloren
der groeter heeren lichamen
soe dat mense niet met namen
kenlike en mochte sunderlinge
als hen beteemde ter eerden bringen
want daer waren iacopine
minderbrudere augustine
sacbruedere carmeliten
ende moncke van alderhande abiten
die de dode op hoeven
ende vuerdense daer sise groeven
dese hadden daer al te hant
enen here voor enen seriant
sonder kinnesse ende vermoeden
op gehouden ende doe sise loeden
daer bi geviel dien grave
van lusselenborch doe hem ave
waren die wapenen ende her berthoude
ende ander heren die men soude
haddemense bekint na haer werde
geleegt hebben inder eerden
datsi ter eerden sijn gedaen
metten andren sonder waen
die daer storven inden strijt
want des anderdaegs eer vespertijt
en bleef daer sonder kerchof
niemen dies hebbe god lof
want daer quam met eender kerren
een brueder weernere die van verren
uut overlant was gheboren
als een pape was hi bescoren
anders en weetic wie hi was
dese vuerde in enen tas
opten kerchof te woeronc
alle die hi vant out ende ionc
ghemeine die rike metten armen
der zielen moet god ontfarmen
ewelijc dor sijn ghenade
des swigic vort het waer te spade
eer die brabantre mochten
hen saten die ghevochten
hadden alle den dach lanc
sonder spise ende sonder dranc
al meest met groeter pinen
daer bi blies men die bosinen
na die maniere ende die wise
doen gereet was die spise
dat si eten souden comen
daer sachmen menegen vromen
man in sijn wambeis al bloet
comen te hove sonder sorcoet
want die wile dat men street
en bleef hen pauwelyoen noch cleet
daer bi saten daer bi een
daer die strijt wel ane sceen
doen men at met groeten roten
vele liede oft si over goten
hadden geweest alle met bloede
en wert met hongeregen moede
nie ghedaen etentijt
dan daer gedaen wert na den strijt
want daer was op dien avont
menich man seere gewont
ende mede utermaten vele
die nochtan alle met spele
ghebeerden ocht hen nie pine
en hadde gedeert daer was van wine
wel gedient ende spisen ghenoech
daer hadde elc sijn gevoech
dus scieden si van hove
na dien etene met love
te haren logen wert om raste
want sine vreesden doen gaste
gheene die hem mochten deeren
si en soudense wel verweeren
dus lagen si met ghewout
na den strijt alsoe stout
dat binnen al dien nachte
int heer sciltwachte
noch hoede en wert ghedaen
hier mede hebbic doen verstaen
ende na die waerheit bescreven
dat voer woeronc wert gedreven
al meest op den dach
nu willic voort doen gewach
den sekeren dach ende den tijt
daer op ghevallen es den strijt
om dat men ewelijc overal
den dach daer af bekinnen sal
die ierste hertoge die jan
in brabant ye hiet hi verwan
den strijt daer af sprect dese ieeste
voor sinte jans baptisten feeste
op den negentiensten dach
die doen lach opten saterdach
te dien selven tide dat was
junii nonas
dats vander maent die vijfste dach
daer die feeste op gelach
die doen die heilege kerke
om sijn doegdelike werke
van sinte bonefacius dreef
int selve iaer dat men screef
van gods geboorte tote daer
dusent ende cc iaer
ende daer toe tachtentich ende achte
doen hertoge jan met crachte
den strijt voor woeronc wan aldus
sat brueder iheronimus
die minder brueder was te voren
ende na wert cardenael gecoren
in sijn ierste iaer paeus
ende hiet die vierde nyclaeus
al dese selve gelike
vint men oec int roemsche rike
dat den tijd houdt openbare
want binnen dien vijftienden iare
voor dien dat dese saken
bevielen soe droech taken
in sinen conincliken troene
die coninc rodolf sijn ierste croene
die grave was te voren
van havecsberge ende na gecoren
wert van aelmaengen coninc
die merken conste dese dinc
tot dat sal die werelt inden
mogen sire den dach bi vinden
daer op voor woeronc wert gestreden
ende hoe menich jaer daer af es leden
hier met latic nu die tale
vanden daghe bliven altemale
