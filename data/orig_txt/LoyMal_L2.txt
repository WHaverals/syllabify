gheselle eydel vrome vrome
gode ende mi zijt wel come
malart die woorden wel verstoet
blide was hi in den moet
want hi kende wel loyhiere
ende beette neder vele schiere
malard zeide te gheere tide
ne was ic noyt also blide
uwen staet ende v wesen
ic bem alre smerten genesen
na dat ghi zijt ghesont
mi dinct ghi te gheere stont
so wel en waert vp v lijf
segt mi here wat doet mijn wijf
ende sormarinde die vrouwe
wel zij zijn zonder rouwe
ansays ende ogier
welcomden den ridder fier
vtermaten herde zere
die bastaert was vten kere
maer dat v volc mede vaerd
dies scaemdem die lombaert
ende ghinc hem inden wapijn doen
die coninc ontboot zine baroen
datter niemen make geluut
maer dat men stillekine trake vut
hi waende spaenyarden becrupen
ende al heimeliken beslupen
sulc waent sinen viant bedrieghen
die hem zeluen moet lieghen
also was den keyser gesciet
min no mee in lieghe v niet
vut onstantinoble der stede
trac oursare dats waerhede
wel met xxxm man
die alle vruchten zinen ban
het waren alle goede lieden
ende tanesiene scon mesnieden
dat was hem i groot vordeel
malart besette dat cembeel
sinen here den vromen loyhiere
gaf hi deerste batailge sciere
ende hi zeide zonder bide
ic zal zijn bi uwer zide
want het gaet ons beeden an
entie vader die mi ghewan
die sal dander batailge hebben
sone in wilse niet ontseggen
seide die vrome galyen
die derde zo gaf hi mettien
sinen broeder den restoreit
herde node haddise ontseit
de vierde gaf hi des zijt wijs
den outsten sone ansays
die bi namen hiet gwyoen
die vijfte zinen broeder den baroen
die bi namenn hiet geraerd
de zeste voerde die bastaert
die goede zwaerden vten scoe
elc die ghinc andren toe
die bastaert verhief zijn zwaert
ende slouch den ridder ter vaert
vpten helm die goet was
dat hi craecte als i glas
ende tswaert zanc ten tanden dure
dat was den ridder zwaer auenture
harentare vp dat velt
gheen scamel man stille en helt
alsoot es te wetene goet
menich drouch daer hogen moet
weder ende voort vp dat plain
daer moeste menich eidel grain
neder vallen in den velde
die ligghende bleef in ongewelde
al nv zijn zij ghesconfiert
doe wasser zere gepongiert
men ghincker vechten zeere
malard maecte daer den heere
ende dede hem zere ontsien
ende velletse bi ij bi iij
des keysers lieden harentare
hi maecte menige dode bare
niemen dorste zijns ontbiden
want hine wilde niemens miden
in eene batailge quam hi gereden
daer vant hi dat sijn waerheden
salemoene zinen waerd
daer loyhier hadde vertaerd
so vele goeds daer te voren
ogier zijn broeder vte vercoren
hadden tonder es mijn verstaen
den helm addi hem ofgedaen
galyene dat hi verzach
daerwaert reet hi wat hi mach
cort quam hi in zijn ghemoet
die haex hief hi metter spoet
ende slouch den coninc galyen
daer men toe mochte zien
recht vpten helm bouen
dat hine te male heift yclouen
maer tbeckineel was zo goet
datter tswaert daer vp onstoet
maer die slach was zo groot
dat ryc was in groter noot
ende galyen bleef in dole
so was hi ghesent ter scole
van den keyser van grieken
hi maecter herde vele zieken
van spaenyarden in dien daghe
galyen was van dien slaghe
so an dole in gheere manieren
ne consti zijn paert bestieren
