in gods namen ende in sijnen vreden
soe beghennen wij deser reden
ende spreken inden beghinne aldus
sancti spiritus
assit nobis gracia
ende bidden gode daer na
den troester ende den volleyst
dat vanden heilighen gheyst
die ghenade mit ons sy
que corda nostra sibi
facit habitacula
ende ons te noden by sta
want des bedoruen wij alre meyst
dat ons der heilighe gheyst
onsen sen berichte
ende sijne woninghe stichte
in onse herte bynnen
soe dat wij moghen mynne
gods leer ende sijne woert
die ons nutte sijn ghehoert
off wijze mercken wolden
jhesus sprack tot sijnen holden
die alle herten kent
hij seide die mich mynt
die sal mijne woert behalden
sijne genade moets walden
ende moet ons ghesterken
tot allen goeden werken
beide dach ende nacht
ende verlene ons sulke macht
die te sijnen dienste ghetemen
dat wijr sij gherne vernemen
ende dat ons duncke soete
ende het ons ghelieuen moete
gods woert souden wij mercken
ende volgen mitten werken
dat sijn die salighe die dat doen
alsoe ons leert die gods soen
ende sprack tot sijnen jongheren
tot sijnen lieuen apostelen
doen sij inden bongart quamen
hi beual hon alle te samen
ghij sult waken ende beden
op dat ghij in gheyne becoringe en treden
dus warne ich uch in alre tijt
dat ghij mit ernste wakende sijt
als hij urs gherueke
ende hij ons heym soeke
off syne boden sende
dat hij ons ghereyt vende
dit heuet grote bedude
onder ons sondighe lude
wat god daer mit meent
die ons sijne ghenade toe sent
hi heuet ons allen beuolen
dat wij vlijtelike waken soelen
als hij sijnen iongheren hiet
dat waken en verstaet nyet
dat wij nae den vleysche waken
ende ons seluen scade maken
ende onse sonden meeren
conden wij ons daer af keeren
onse herte ende onsen moet
dat weer ons aender zielen goet
die recht moghen waken
ane rechten doechdeliken saken
die woerden ter goeder tijt geboren
als die heilighen deden hier te voren
die dat wale bekanden
der slape is tweerhande
die ter zielen nyet en douch
ende is ons onderscheiden ouch
oft wijt conden verstaen
onse menscheit is soe ghedaen
wij en moghen des slaeps nyet ontberen
nochtan soelen wijt den vleysche weren
dat hets nyet te voele en pleghe
die volghen willen den rechten wegen
dat sij ewighe ruste vynden
ende mitten gods kynden
moghen vercrijghen geselscap
nochtan is eyn ander slaep
die der zielen voele meer schaet
die des den vleyssche gestaet
hij slaept nacht ende dach
dat hem nyemant wecken en mach
het en doen der heilighe gheyst
die slape hi let ons alre meyst
desen slape willich uch konden
dat is als ons die sonden
soe ouer lieff werden
ende wij dat allet heerden
ende sij ons duncken soete
ende setten daer ane onsen moet
ende wij daer in sijn gheleghen
ende wij der ghewoenliken plegen
ende sij ons nemen onsen sen
ende wij ons rusten daer in
dat is onses vleysches ghemack
dat is der slape daer ich aff sprack
die vruchtsam is ende vreyselijck
der loen daer van is eyselijck
den wij daer mede erweruen
eest dat wij daer in steruen
daer voer moet ons behoeden
god doer sijnre goeden
des weer ons grote noet
dat wij waecten als ons god geboet
aen gheisteliken werken
daer wille ons god toe ghesterken
onsen sen ende onsen moet
dat wij beide ouel ende goet
mercten ende besaghen
ende wij des te recht plaghen
ende wij dat quade vermeden
ende mit herten ende mit leden
ende ouch mitten tonghen
eer wij soe worden bedwonghen
dat wij gheyn goet en moghen doen
nu bidden wij den gods soen
onsen lieuen sceppere
dat hi ons arme sondere
die ontslapen sijn in sonden
dat hij ons wille senden
sijne ghenade die ons wecke
ende ons dat oughe ontdecke
des herten van bynnen
dat wij sien moghen ende kennen
den wech der waerheide
die ons ten liechte leide
vut der duysternissen
mit der ghedenckenissen
der ouerster coninghinnen
ende wij der gods mynnen
moeten alsoe ghenyeten
ende ons nyet en moet verdrieten
dat wij daer om weruen
dat wij slapende nyet en steruen
voer die vreyselike noet
behoede ons god die ons geboet
god doet hon groot eer
dien belieft sijne leer
ende die sij gherne verstaen
ende mitten werken nae gaen
denen gheuet hij sijn rike
ende vroude ewelike
die hi alleyne mach gheuen
den ghenen die doechdelike leuen
nae den rechten ghebode
die salighe die sich in gode
oetmoedich willen maken
ende gheysteliken waken
beide dach ende nacht
des was allet wale bedacht
die voele heilighe man
daer ich dese reden aff began
die genadighe sinte seruaes
die eyn gewaer bisscop was
die vast hielde gods gebodt
want hem onse here godt
tsijnen dienste hadde verkoren
ende hij voele hoge was gheboren
van sinte marien kunne
ende om die ewighe wunne
ter werelt douchde onghemach
ende gods woert meysterlike sprach
ende mitten werken toende
dat hij mitter herten meende
beide stille ende ouerluyt
nu bidden wij den goids druyt
den mennich sondaer roept ane
dat hi den ghewaren god vermane
doer sijn grondelose genade
dat hij mich nyet en versmade
doer eynghe mijnre misdaet
ende doen mich hulpe ende raet
ende moete mich gracie gheuen
dat ich sinte seruaes leuen
alsoe moet beduden
den ongheleerden luden
alst god ende sinte seruaes beteme
ende hijt genadelike verneme
want ich eyn sondich mensche ben
sonder macht ende sonder sen
ongheleert ende ongherecht
daer om bidde ich den gods knecht
den werden ende den gheeerden
den wijsen ende den gheleerden
dat hi mijn voerspreke sy te gode
want hij eyn ghetrouwe bode
hier in eertrike was
der goede sinte seruaes
dat hi mich volleyste doe
ende helpe mich daer toe
die heilighe predickere
mich armen sondere
dat ich dit moete volbringhen
ter eeren gods sonderlinghen
nu verneemt voert meer
van desen heilighen heer
wie edelike hi gheboren was
die oetmoedighe sinte seruaes
des en soelen wij nyet vergheten
want hij heuet beseeten
gods rike ten ewen
inden ioedschen ewen
waren twee gesusteren hier te voren
edel ende wael gheboren
kuyssche ende wael getogen
als ons getughen dats ongeloghen
die die boeke hebben gelesen
dat sij nyet edelre en mochen wesen
noch reynre van haren lyue
gheboren van edelen wijue
ende van edelen ioedschen manne
die eyne suster die hiet anne
ende was onser vrouwen moeder
sinte marien der goeder
die jhesum onsen heer droech
daer aff te spreken is ghenoech
want menghe ziele daer by ghenas
die ander suster sy was
gheheyten esmeria
van haer staet gescreuen da
dat sij hadde eyne dochter ende eynen sone
van dien sall ich te weten doen
als ich daer aue vant geset
dat was elyud ende elysabeth
die moeder was sinte johannes
baptista des heiligen mannes
die onsen heer doufde
ende voele vast in hem geloufde
wies moeder was die elsebe
nu suldi verneemen mee
si ghedroech den gods druyt
ende haer broeder elyut
hadde eynen sone hiet emyu
van dien sullen wij segghen nu
des sone was sijnte seruaes
die gode lieff is ende was
alsulck was sijn gheslechte
nu merct dit wel te rechte
mijne reden ende mijne woert
men vint aldus bescreuen voert
dat sijn vader woenende was
int lant van grieken als ich las
nu willich mich daer toe gheuen
voert te segghen van sijnen leuen
sijn leven dat was gode bequame
heilich ende sonder blame
ende was van onser vrouwen geslechten
gheboren vut der lynien rechte
was hij neue ons lieuen heren
als ons die boecke leeren
ende sijnre moeder sinte marien
inden lande van ermenyen
was wonachtich die vader sijn
godfruchtich was hi dat was anscijn
daer nae dede ouch dit heilich kint
mit sijnen werken ommer sent
dat hij gode bekande
dien van ermenyen lande
was hij te troost gheboren
ende den heiligen gheist eyn vat vercoren
dat liet hij wael erschijnen
hi was dien van ermijnen
teynen spieghel ghegheuen
die doechdelike wolden leuen
nae rechten wijsdome
dien was hi eyne bloeme
ende eyn leydesterre
want hi luchtede verre
ane menghen goeden dinghe
die hij wel conste volbrenghen
daer aff dat der heilige man
groten loff ende eer gewan
dien god all daer ghesande
tot salicheiden alle den lande
verhoert noch eyn scone dinck
wie der heilighe jonghelinck
op wies in sijnre ioechde
mit mengerhande doechde
hij hadde tot gode luste
ende keerde sich ane dat beste
nyet nae den werrentliken roem
maer nae den waren wijsdome
mit voele goeden synnen
hi begonde seer te mynnen
god den ouersten sceppere
ende hadde herde onmere
alle eertschen rijckdome
doer den ewighen rome
soe liet hij maghe ende lant
stat erue ende ghewant
dat was sijne salicheit ende sijn heyl
hi dachte ane dat ordeyl
daer wij alle moeten comen
hi hadde te rechte waer genomen
want hi was gode ghehoersam
doen hi die waerheit vernam
ende hi dat wiste te rechte
dat hi vanden edelen geslachte
onser vrouwen was geboren
ende hi daer toe was vercoren
doen waert hij vuyrich ende vroe
ende die gods mynne halp daer toe
want onse here god die goede
hadden in sijnre hoede
ane sijne ghenade hi sich beuall
hij halp hem volbrenghen all
die doecht der hi sich onderwant
doer hoem ruymde hij sijn lant
hi voer van ermenyen
in dat lant van zurien
te iherusalem sijn bedeuaert
daer god ghemartielijt waert
doen hem god daer hadde bracht
doen bleyff hi daer wonacht
doer liefde ende doer mynne
van gheisteliken synne
hij hielt sich doe sent hij daer quam
als gode van hiemel wale ghetam
mit goeder kuyscheide
ende mit rechten arbeide
mit vasten ende mit waken
ende mit doechden te volmaken
mit kerckgange ende mit ghebede
dat hij wel vlyteliken dede
mit sijnen psalter dien hij las
daer hi gestadich ane was
ende oeffende eyn wel reyne leuen
den gheyst hadde hoem god ghegeuen
dien hi teynen heer hadde vercoren
dat hij van adel was geboren
daer vinck hij voele rechte nae
soe langhe diende hi gode dae
dat men begonde te merken
aen sijnen goeden werken
ende men in doechden proefde
die seden die hij oefde
te iherusalem in die heilige stat
want hem die patriarcke bat
dat hij doer gode dede
eyne dinck des hij hoem bede
ende doer sinte marien
dat hij heme liete wijen
ende woerde eyn selich priester
dat ryet hoem der meyster
decke spade ende vroe
soe langhe sprack hij hoem toe
dat heme int herte quam
dat hij heme waert gehoersam
ende die heilige orden ontfinck
die hem salichlike verghinck
doen aldus der heilighe man
alle sijne ordenen ghewan
ende hi diende gode sterke
ende hoem der patriarke
te priester ghewijede
ende hij heme ghebenediede
doen meerrede sijn arbeyt
ende luterde sijne gherechticheit
beide nacht ende dach
eyns goeden seden hij plach
der edel sinte seruaes
die gode lieff is ende was
dat hi en at noch en dranck
als hij die misse sanck
werdelike als heme wale ghetam
als hij ons heren lichame nam
ons heren vleysche ende sijn bloet
dat dede die heilighe man doer goet
dat hij inden seluen dach
gheyne ander spijse te nutten en plach
ter eeren gods lichame
ende sijnen heilighen name
ich en segghe uch nyet voerwaer
wie langhe off wie mennich jaer
dat der goede sinte seruaes
te jherusalem wonachtig was
ende daer alomme inden lande
eer heme god den enghel sande
ich en weyt ouer wie lanck
eyns daechs hij die misse sanck
ende hij stont in sijnen gebede
all die wile dat hij die stille dede
der enghel gods all daer quam
ende seide hoem dan hij wale vernam
stille ende nyet ouerluyt
seruacius sprack hi gods druyt
ich come vanden ghewarighen gode
ende ben hier tot dich sijn bode
mich heuet der werelt heylant
doer goet hier tot dich ghesant
du salt leysten sijn ghebot
dich ontbuyt der warighe godt
dattu salt varen in gallia
du salt busschop werden dae
god wilt dattu daer vares
ende dae die keerstenheit verwares
dattu sijne woert daer breydes
ende dijnen sterfdach daer verbeydes
doen sprack der heilige man
heer ich en weyt noch ich en can
weder den weech noch die lant
der enghel andworde te hant
onse heer sall dich wale bewaren
ich sall mit dich daer henen varen
ende sal dich daer heenen leyden
du en salt nyet langhe beyden
dat ontbiet dich die gods sone
du moghes vroliken aen goen
dich en derff der weech nyet duncken swaer
daer heuet bij nae vij jaer
eyn busdom gheweest meysterloes
du bist der gheen dien god verkoes
want hem dijn dienst belieuet wale
sinte seruaes antwoerde nae dien
ich leyste gherne sijn gebodt
gheloeft sijn onse here godt
ommermeer sonder eynde
soe waer dat hij mich seynde
die heilighe gods ergheuen
hi mercte voele euen
dat hem der enghel toe sprack
eyn deyl ontsach hijt onghemack
ten anderen male was hij des vroe
dat hem god erscheyn alsoe
dat hij hem te dienste dochte
soe hij alre baldste mochte
soe hieff hij sich ane die vaert
der enghel sijn gheleyde waert
die hem wel goet gheleyde dede
te sinte iacobs voer hij sijne ghebiede
die heilige sinte seruacius
in galissien te sijnen huys
ende soechte sijne genade da
van danne voer hi te gallia
dat nu is lutteringhen
al daer soe moesten bringhen
der inghel diene leyde
ende god diene bereyde
den hi decke ghenade bat
te tongheren in die stat
daer quam die goede sinte seruaes
daer dat busscopdome was
groet ende rike
ende hadde wel yamerlike
ghestanden doen wel vij jaer
sonder busscop dat is waer
dattet gherechten meyster nye en gewan
want god den heilighen man
seruacium daer sande
tot salicheiden inden lande
dat wolde onse heer jhesus
dat der heilighe seruacius
daer quam alsoe verre
want dat buscopdome erre
soe langhe hadde ghewesen
die die vite hebben ghelesen
sij weten dat wel voerwaer
dat allen die vij jaer
ten eynde waren gheganghen
den luden moeste verlanghen
die daer sonder busscop waren
want sijs ongherne ontbaren
die daer waren ghehoersam
nu mercket rechte wie dat quam
des suldi sonder twijuel sijn
der busscop sinte valentijn
die des busscopdoms daer te voren plach
die mercte wale ende sach
dat hem sijn alder seer dwanck
hi was onmechtich ende cranck
die heilighe man ende der guede
hij was des te moede
dat hij den staff leechde
opten altaer ende seechde
voer den luden openbaer
dat hi verbannen waer
diene daer aff neeme
maer die daer toe gheteme
ende alsoe lieff waer gode
dat hem der enghel sijn boede
seluer gheue mit sijnre hant
doen ghinck die meer ouer alt lant
het waert condich wijff ende man
dat sinte valentijn den ban
ghedaen hadde den staue
des en doersten nyemant aue
nemen vanden altaer daer hi lach
des stont dat busdom menghen dach
sonder busscop heerdeloes
dat nye egheynen dae en koes
doent god nyet langher en woude dolen
dien alle dinck es onuerholen
doen sande hi sinte seruaes daer
dat hi der keerstenheit neeme waer
want hi daer toe well ghetam
des daichs doen hij in tongheren quam
der goede sinte seruaes
grote concilie dae was
doen hoem god daer sande
doen was van menghen lande
der lude vele versament da
doen hiet die stadt octauia
want der coninck hiet octauiaen
den doe dat lant was onderdaen
ende die stat ghehoersam
doen sinte seruaes daer in quam
doen waren daer comen wijden
vanden lande in allen sijden
busscoppen ende canoncken
abden ende monicken
marckgreuen ende hertoghen
waren tsamen daar ghetoghen
greuen ende vryen
in dat monster sinte maryen
burgher ende dienstman
ende dat ghemeyne volck nochtan
des was daer voele te samen comen
sij hadden menghen raet ghenomen
waer men eynen busscop neeme
alsulken deme wale gheteme
der keerstenheit ende gode
vanden groten gebode
die daer ouer was ghedaen
soe en dorstes nyemant dae bestaen
sij haddent menghen dach ghedreuen
ende was noch ongheeyndt bleuen
het was hon allen ontfochten
dat sijs nyet volkomen en mochten
mit alle haren wijsdome
waer bi dat dat busdome
gheysteliken vader nye en ghewan
des was daer mennich rouwich man
ende mennich wijff onvroe
want hon qualijck stont alsoe
maer die valsche ende die domme
dien was daer luttel omme
maer gods vriende die getrouwe
die haddens groten rouwe
dat sij wale schijn daden
den ghenadighen god sij baden
haren lieuen sceppere
want hijs wale mechtich were
dat hij haer noet bekende
ende eynen busscop daer sende
alsulken die hon wale beteme
ende den volke te rechte queme
ende der heiligher kerken dochte
want hijt wale doen mochte
dat hijse wolde beraden
doen sy gode dus daer om baden
ende dats daer grote noet was
doen quam die goede sinte seruaes
inden monster als eyn pelgrijn
die haer busscop soude zijn
dien god daer hadde gesant
des gheeert is alle dit lant
doen hij inden monster ghinck
nyemant hem dae en ontfinck
want hem daer nyemant en kande
off waeromme datten god daer sande
doen hij inden monster quam
dede hij als heme wale betam
hij ghinck aen eyne sijde
ende las sijne ghetijde
sijne venyen hi decke soechte
want god sijns gheruechte
hij viel neder aenden estrich
sijn ghebet was gheystelijch
doen hij in sijnen ghebede lach
aldaer dat volck toe sach
alle die des namen waer
ende waert den volck schijnbaer
doen quam der heilich enghel daer
schijnende als die sonne claer
dien god daer hadde ghesant
hij hueffen op mitter hant
seruacium den gheheeren
dat dede hem god ter eeren
der enghel langher nyet en beyde
totten altaer hijne leyde
hij nam den busscop staff
sinte seruaes dat hijne gaff
die lude die dat saghen
nyemant en derff des vraghen
sij en haddens groot wonder
eyn yghelijck bysonder
dat sij die teyken mochten sien
die god selue liet gheschien
doer sinte seruaes wille
sij sweghen alle stille
alsoe langhe went dat erghinck
dat sinte seruaes den staff ontfinck
doen dat gheschiet was te hant
der enghel hi verswant
ende voer daer gode wale ghetam
mit des ghebode hij daer quam
die en ghesent hadde daer
doen des dat volck waert ghewaer
dat der enghel danne was
ende der goede sinte seruaes
behalden hadde den staff
den hem der heilich enghel gaff
die haer busscop solde wesen
ende sij mit hem souden genesen
die priesters mitten leeken
die ghesien hadden die teeken
die waren all te samen vroe
den sanck hoeuen sij voele hoe
gode gauen sij den loff
ende ontfinghen haren busscoff
vroliken sij songhen
doen sij te heme dronghen
sij vielen heme te voeten
guetlijcken sij hem grueten
alle eer sij hoem daden
den ghewaren god sij baden
diene hon te trooste hadde ghegheuen
dat hijne hon langhe liete leuen
doen dat was erganghen
dat sij hadden ontfanghen
haren busscop als hon wale ghetam
die hon van gods haluen quam
als ghi hier voer hebt vernomen
die ander die daer waren comen
die busscoppen die hij daer vant
die god eer daer hadde ghesant
wijse ende gheleerde
die gheordende ende die bekeerde
te busschop sij heme wijeden
den gods ghebenedieden
den gheisteliken heerde
die alle die gheneerde
die nae sijnen rade wolden leuen
hem en doerste nyemant gheuen
dat busscopdom noch den staff
dan alsen hoem der enghel gaff
doen der goede sinte seruaes
ghewijet ende ghegherwet was
totten gods woerde
als daer toe ghehoerde
soe dede god sijnre teyken eyn
daer sijne godheit ane erscheyn
die menghe myrakel hevet ghedoen
doen hi ten predickstoel ghinck stoen
sinte seruaes die goede
mit gheisteliken moede
ende hij predicken solde
wat soe hij spreken wolde
dat sande hem god te monde
die egheyne sprake en conde
anders dan griexsche alleyne
ander sprake alleyne
en conde hij spreken noch verstaen
des ghetroosten god saen
die teyken die god dede
doer sinte seruaes te dier stede
die suldi te rechte mercken
int midden vander kerken
dede hij op sijnen mont
doen veruulden god ter stont
mitten heilighen gheiste
ende dede hem volleyste
mit synnen ende mit woerden
alle die hoem spreken hoerden
vernamen allet dat hij sprack
dat was hon salicheit ende ghemack
ende eyne voele scone meer
wannen dat der menssche weer
off van welkerhande tonghe
beide oude ende ionghe
dutsche walsche off latijn
sij vernamen alle die reden sijn
dat wolde god alsoe maken
eyn yeghelijck nae sijnre spraken
vernamen sijt bysonder
dit hadde hon allen wonder
in ebreuschen in dietschen
in walschen ende in vriesschen
als ich seide hier te voren
soe wannen dat sij waren geboren
van beheym off van ongheren
dat dede god in tongheren
ter eeren sijnen holden
dien hij verhoeghen wolde
god van hiemelrike
dede daer bescheidelike
sinte seruaes groet eer
dat wij nye en vernamen meer
meer dan vanden aspostelen hier beuoren
die hij sich seluer hadde vercoren
onse heer ihesus cristus
doen sij waren in eyn huys
sent dat hij gemartilijt waert
ende nae sijnre hiemeluaert
doen sij waren in sorghen
ende sich hadden verborghen
in eynen huse daer onse heer
mit sijnen jongheren gheheer
dat auontmale hielt dats waer
tot dat sij cortelijck daer naer
den heilighen gheyst ontfinghen
ende vut den huse ghynghen
koenlike in gods vreden
doen vernamen sij alle haer reden
die sij spreken hoerden
dat dede god inden woerden
dat men mochte merken
dat hijse woude ghesterken
ende hijs wale gheweldich was
dat hi den goeden sinte seruaes
dede die selue ghenade
want hij was sijn gherechte bode
die wijle dat der goede man
dat messe ghewede hadde an
ende gods woerde daer sprack
dat hem des nyet en gebrack
si en vernament alle gemeyne
beide groot ende cleyne
die lude die hi leerde
ende als hij sich danne keerde
tot werentliken dinghen
soe en woldes god nyet ghehinghen
diet daer te voren hadde ghedoen
soe en mochts nyemant nyet verstoen
die sijne woert vernamen eer
sij en constens verstaen nyet meer
doen god den heilighen man
alsoe te vorderen began
beide spade ende vroe
doen keerder sijnen den daer toe
voele wijsliken hijt vernam
dat hoem van goids genaden quam
hij meercte voele euene
dat hijt in desen leuene
verdienen nyet en mochte te vollen
doch soe was hij onbewollen
reyne sonder sonde
gaff hij daer aff orconde
mit sijnen goeden werken
hij was eyn kempe der heiliger kerken
ende was aen sijn ambacht
reyne kuyssche ende eernstacht
soe wie des gheruechte
dat hij hulpe ane hoem soechte
ghetruwelike hij hon ryet
hij en at gheyns daechs nyet
weder en at noch en dranck
als hij die misse sanck
ende gods lichame ontfinck
dien dach eerde hij ende beghinck
sonder eyngherhande spijse
die heilighe man ende die wijse
aenden sede was hij vast
hij en liet doer lieuen gast
off doer grote siecheit
doer god leyt hij den arbeit
gheistelike waren sijne seden
der heilighe gheist was daer mede
dat waert ane sijnen werken schijn
anders en hadt nyet moghen sijn
den teghen wordighen riken
en wolde hij nyet wijken
denen was hi haert ende vast
want hi en ontsachse nyet eyn bast
hi was sacht den armen
ende lietse sich ontfermen
mynnentlike hijse gruetede
haren kommer hij hon buetede
die bedruefde die troeste hi
die gheuanghen die verloeste hi
die sieke die ghenerder
gheyns onrechts en gherder
doen men dit wijde vernam
groet volck tot hoem quam
totten heilighen grieke
die lasersche ende die sieke
die stomme ende die blynden
daer sijne mochten vynden
die hoem soechten mit trouwen
die ghetroester haers rouwen
denen gaff hi sprake ende liecht
die grote heer van maestriecht
die heilighe predickere
soe wat ouel dattet were
dat den luden deerde
mit gode dat hijse ghenerde
sij waren douff off lam
voele hem derre toe quam
inden seluen stonden
die daer waren ghebonden
mitten ouelen gheyste
des dede hon god volleyste
dat hijse gansseliken trooste
ende haers rouwen erlooste
die edel noethulpere
hij was dae voele meere
als hij noch is voele wide
in dien seluen tijde
spieghel der gods holden
die die zielen gheneeren wolden
ende goeder wercken plaghen
ende op sijne werken saghen
sij en woerden nyet erre
hij was haer morghen sterre
ende hare alre leyder
onder die verleyder
die inden seluen iaren
sere gheweldich waren
die die kerken te braken
ende ihesum wederspraken
mit mengherhande heresien
ende der reynre maget sinte marien
versmaden daer sij mochten
daer sterkelike teghen vochten
die heilighe gods holden
die gherne stercken wolden
ende vesten die keerstenheit
des leden sij decke arbeit
des der goede sinte seruaes
eyn sterck houftman was
als decke wale bescheyn
sinte jheronimus wasser eyn
hij woende by iherusalem
in die stat van bethleem
in affrike sinte augustijn
ende van toers sinte mertijn
ende sinte ambrosius van meylaen
die god was wel onderdaen
van pictouwen sinte hilaris
ende der goede sinte amasis
ende der heilighe theophilus
ende der heilighe crisostimus
dat waren die gesellen
die nyemant en conste gheuellen
noch mit gheynen dinghen
vander waerheit ghebringhen
noch haers geloeuen weder reden
daer sij decke arbeit om deden
tongheren was in derre tijt
groot lanck ende wijt
voele meerder ende voele ryker
ende stont vele vredeliker
daer bynnen woenden groet heer
die sommighe segghen dat dat meer
in dien tiden daer ghinghe
ende dat lant daer all om vynghe
maer des en weit ich nyet voerwaer
oft was inden seluen iaer
dat die stadt hadde groten roem
in deyne side ghinck eyne flume
die jeker die noch daer gheit
dat inder alder vyten steyt
des soelen wij voele achter laten
want des is bouen maten
bennen tongheren die wijde
waren in dien tide
twee endetseuentich sameninghen
die gods loff lasen ende songhen
ende driehondert capellen
dit hoerde ich voerwaer tellen
daer men gods dienste in dede
mit sanghe ende mit ghebede
die wijle dat sij wale daden
soe waren sij wale beraden
ende haer stat stont wale in eeren
tot dat sij begonsten te verkeren
ende sij der viant vererrede
die sij van gode verrede
den leyden helle waerde
denen toernde seer harde
dat der guede sinte seruaes
soe vaste in gods dienste was
ende god soe menghen mensche dede
genade doer sijne bede
in sinte seruaes eer
dat benijde hij herde seer
want hij benijde alrehande goet
soe wie gherne wale doet
dien laecht hij nacht ende dach
soe wat hon hynderen mach
des en liet hij ouch doe nyet
dien van tongheren dat hij ryet
dat sij sinte seruaes woerden gram
ende woerden gode ongehoersam
der viant hulpse schenden
ter mesdaet ende ten sonden
dat sij hoem woerden ghehaet
sij en wisten selue om wat
dat sij goits ane hoem vergaten
te samen sij ghesaten
ende der viant mit hon
die hon den raet gaff ende den sen
dat sij gods gebot te braken
sij dachten ende sij spraken
wij sijn bedroeghen seer
onse busdome heuet sijne eer
ane desen vreemden man verloren
die hij busscop is vercoren
eyn ellendich arme man
die onser spraken nyet en kan
die onse lant nyet en berichtet
noch slote noch burghe en stichtet
noch hoeff en wilt halden
wat heerscapien mocht hij walden
eyn arme wandellere
hoem is alsoe meere
dat menten schelde als menten loue
hij en wilt nommer comen te houe
hij wilt altoes alleyne wesen
ende altoes in sijnen boeken lesen
hij en wilt nyet heerlijck leuen
noch nyets nyet doer eer gheuen
wie mochten yemant mynnen
all dat hij mach ghewynnen
dat gheeft hij armen luden
wat wonders mochte dat duden
off dat langhe soude weeren
wij mochten sijns wale ontberen
want hij en vroemt ons nyet eyn blat
wij willenten verdryuen vuter stat
dat en doen wij nommer te vroe
soe langhe sprack hon der viant toe
dat sijne vuter stat verdreuen
ende gode onghehoersam bleuen
dat hon der viant dat gheriet
dat en was doer haer goet nyet
hij gheeft gherne boesen raet
doch en mochten sij die daet
mit hem nyet volbrenghen
want godt en wouds nyet ghehenghen
dat suldi weten sonder waen
als hij daer te voren hadde ghedaen
van job den gheduldighen
dien nyemant en mochte beschuldighen
van egheynre onstede
soe wat dat men hem dede
doen god des ghestade
den viant dat hij hem schade
die god was voele ghehoersam
doen heme die duuel aff nam
sijn ghesonde ende sijn goet
soe ghestadich was sijn moet
dat hi doer allen die scolde
niet twijuelen en wolde
soe en dede ouch sinte seruaes
want sijn gheloeue stedich was
doen die ongherechte
die waren des viants knechte
des waren woerden in eyn
der enghel sinte seruaes erscheyn
hij geboet den heilighen manne
dat hi voer van danne
all daer hij noch is te triecht
in eynen dall scoen ende liecht
effen ende wael ghedaen
daer twee water tsamen gaen
eyn groot ende eyn cleyne
claer schoen ende reyne
dats die jeker ende die mase
beide te korne ende te grase
es die stadt wale gheleghen
ende te schepen in voele weghen
in visschen ende in ghewilden
ende in goeden ghevylden
der bester coren eerden
die ye mochte ghewerden
des steyt die stat te maten
aen eynre ghemeynre straten
van inghelant in ongheren
voer colne ende voer tongheren
ende alsoe dies ghelijck
van sassen in vrancrijck
ende mit scepe die des pleghen
te denemerken ende te norweghen
die weghe versamenen sich all dae
des is die stadt daer nae
gheheiten traiectum
daer sande god seruacium
doen sinte seruaes die goede
mit gheisteliken moede
des enghels boetscap vernam
die hoem van gods weghen quam
dien hij decke ghenade bat
doen ruymde hij tongheren die stat
mit eyn deyll sijnre holden
die hem volghen wolden
ende hem waren ghehoersam
als hij doen te triecht quam
die ghenadighe sinte seruaes
die god alre liefste was
daer was hij alsoe gherne
daer hadde sinte materne
eyne capelle doen werken
daer bleyff hij by der kerken
all dae sijn monster nu steyt
daer noch die strate voer gheyt
vanden heiligen vader sinte materne
wille ich uch segghen gherne
cortelike eyne waerheit
want hij eerstwerff die cristenheit
in gallia stichtede
ende die busscopdome berichtede
colne ende tryere
in sinte peters eer
ende tongheren in sinte marien namen
die drie berichtede hij al tsamen
mennich jaer ende menghen dach
doen hij der alle drie plach
doen was sijne ghewoenheit
als hij daer in tusschen reyt
van colne tot octauia
soe bleyff hij onderwijlen dae
te triecht voer den berghe
daer nam hij herberghe
want hi deckwijle voer die vaert
hi vercreych dat daer gemaect waert
eyne kerke ende ghevryet
ende den apostelen ghewijet
doen buwede sinte seruacius
bi dat ghewijede gods huys
herberghe ende eyne celle
ende eyne cleeyne capelle
ende eyne cluse daer hij in lach
daer hij nacht ende dach
gode diende mit trouwen
ende sinte marien onser vrouwen
inder seluer eynode
hij nam sijn armoede
herde verduldelike
hij wolde gods rijke
daer mede erweruen
als het queme aent steruen
dat god heme hulpe dede
hij was stedich ane sijnen gebede
des hadde gheruym ende stade
heme rouwede luttel der scade
dat hij van tongheren was verdreuen
hij hielt sich ane dat reyne leuen
als hoem der heilighe gheyst gheriet
hem en stont sijn herte nyet
tot werrentliken roeme
hij en wolde sijn busdome
doch nyet mit allen begheuen
maer hij berichte alle sijn leuen
in eyns busscops staet
den waren gode hij decke baet
voer die van octaue
dat hij hon vergaue
dat onrecht ende die misdaet
dat sij veronwerden sijnen raet
aldus was der gods knecht
in sijnen dienst voele gherecht
dat hij des nyet en vergat
hem luste des te bat
dat hij goids ghenade soechte
want hij was uut den gheruechte
ende vuten ghedranghe
dat heerde hij alsoe langhe
den gheysteliken arbeyt
dat heme god sijne verholentheit
liet verneemen teynre stont
dat dede hij sijnen vrienden kont
alsoe balde als hijt hadde vernomen
dat attela soude comen
der hunen coninck die heere
eyn heyden errere
mit groter heer cracht
die altoes teghen gode vacht
dat god des ghestaden wolde
dat hij gheyselen solde
die ongherechte keerstenheit
doer der lude boesheit
dat was ouer alle gallia
tongheren ende ouch anderswae
die waren onghehoersam
doen dat der heilighe man vernam
sinte seruaes die ghetrouwe
doen hadde hijs groten rouwe
sijne boden hij doen sande
mit brieuen achter lande
om den anxte ende doer die noet
den heilighen luden hijt ontboet
den goeden ende den gherechten
dat sij daeromme dechten
ende haer ghebet daden
ende vlyteliken baden
haren god ende sceppere
oft in sijnre ghenaden were
dat hijse beschermen wolde
ende hij hon sijne holde
ghenadelike liet ghewynnen
in die eer sijnre mynnen
doen sinte seruaes die gherechte
die getrouwe gods knechte
vermaent hadde alsoe
doen woerden sijs alle vroe
wijde achter lande
daer hij sijne boden sande
sinte seruaes die goede
doen waert hon des te moede
doen sij die reden vernamen
dat sij alle te gader quamen
gode te eeren ende te roeme
ende ouch den busdome
te troys dat hiet doen treckaes
daer quam die goede sinte seruaes
ende teghen hoem in goids namen
die heilige busscopen alle quamen
die doe waren in gallia
ouer verre ende ouer na
beide dutschen ende walen
ich en weyt nyet recht der talen
wie mennich busscop dat daer waer
monicken ende clusenaer
voersten ende heeren
die myndere mitten meeren
gheleerde ende ongheleerde
werrentlike ende bekeerde
derre quam soe voele te samen
die ghedoupt waren in christus namen
daer was wael mennich man
die nyet en wist nochtan
wat beduden soude die vaert
tot dat hon gheseyt waert
armen ende riken
hon allen euen ghelike
die daer doer god waren comen
doen sij die meer hadden vernomen
die meer die alsoe starck was
die hon seide sinte seruaes
die heilige ende die getrouwe
doen hadden sijs groten rouwe
ende waren in sorghen
beyde auont ende morghen
ende vroech ende spade
doen woerden sij des te rade
beide arme ende rike
dat van hon allen eyn yeghelike
vast weruen solden
om te vercrijghen gods hulde
openbaer ende stille
ende des vleysches boesen wille
vanden herten solde snijden
ende solden voert meer vermyden
alle sondelike seden
ende eeren gode daer mede
ende kuysschelike leuen
dat hon god woude vergheuen
haer sonden ende haer mesdaet
daer nae vonden sij in haren raet
als hon der sen quam van gode
dat sij te romen eynen bode
tot sinte peter wouden seynden
off hij mochte weder wenden
gods gramscap ende sijnen toren
daer toe waert sinte seruaes vercoren
die heilighe ende die mere
dat hijs bode weer
want der goede sinte seruaes
der alre eerste was
den der hunen heer vaert
van gods weghen condich waert
ende dient god liet verstaen
soe docht hon allen goet ghedaen
den heren die daer waren comen
diet van gods weghen hadden vernomen
dat hi die boetscap dede
ende gode genade bede
voer die ander alle gemeyne
sy wisten hoem soe reyne
dat sij te dien stonden
gheynen man en vonden
die bat daer toe gheteme
ende den god bat verneme
dan sinte seruaes mit namen
des baden sijt hoem alle te samen
wel ghenadelike
beide arme ende rijke
doen aldus die roemsche vaert
op sinte seruaes gheleyt waert
ende daer toe was vercoren
doen hadde hijs wel gerne ontboren
nyet doer sijnen arbeyt
maer doer der lude boesheit
die moeste werden ghewroken
dat voer was gesproken
dat dacht hij dat moeste wesen
dat sij nyet en mochten genesen
noch werden gheheylet
die daer waren verdeylet
ten vreyseliken valle
maer doen sijs baden alle
die gheystelike ghenote
die cleyne ende die grote
dat sijs nyet en wouden ontberen
doe en woude hijs nyet langher weeren
hi was wijslike bedacht
ende sprack ich doens mijne macht
soe ich alre beste can
maer hi is mennich heilich man
die beter weer daer toe
god onne mich dat icht soe wale ghedoe
mit salicheit ende mit synne
maer doch eer ichs beghinne
dat ich mich ghereyde ane die vaert
soe moet dat bussdom sijn verwaert
te colne bij den rijne
dat hiet doe agrippijne
doen was eyn boese busscop da
ende was gheheiten effrata
die onrechts gheloeuen was
van denen sprack sinte seruaes
ich wille ommer soe lange letten
tot dat wij heme ontsetten
die soe valsche is vtermaten
solde icken achter mich laten
wercken sijne boesheit
soe verloer ich alle mijnen arbeit
nu ghij wilt dat ich sij bode
soe weert dompheit dat ich gode
ende sinte peter yet voele bade
off ich alsoe ouel dade
dat ich sulck onrecht wolde sparen
ich wille alre eerst daer varen
ende den droeghenaer verdrijuen
hi en sall nyet busscop blyuen
die den luden onrecht leert
ende die keerstenheit verkeert
alsoe voele als hijs mach ghedoen
hij weder spreket ihesum
cristum filium dei
dat hij god nyet en sij
ende onser alre verloessere
dat spreect der droeghenere
openbaer ende onuerholen
dit en wilt god nyet meer gedolen
nyemant en sal sijnre sconen
men sal hoem te rechte lonen
nae sijnen boesen werken
die eyn viant is der kerken
ende die die valscheit breyt
daer hi dat volck mede verleyt
mit boeser heresien
solde hij by ons ghedijen
des mochten wij ons voer gode scamen
doen loefden sijt alle te samen
dat men effraten verstiete
ende menten nyet meer en liete
dat busdom nyet langer verwaren
doen lieten sij sinte seruaes daer varen
den salighen gods holde
ende mit hoem die hij wolde
doen dat alsoe ghesloten was
dat der gode sinte seruaes
danne te colne soude varen
mit eynre gheisteliker scaren
mit vierthiene ghesellen
die ich uch wille tellen
cortelike ende schier
daer was eyn busscop van triere
der heilighe sinte maximijn
van arle sinte valentijn
ende van straesborch sinte amant
eyn heilich busscop wale bekant
ende van spiere daer by
eyn heilich busscop seet men my
ende van wormtze sinte victoer
die beseten heeft den choer
des hiemels waerlike
ende daer was vut vranckrijck
van riemen sinte dyostolus
die wael chierde sijn gods huys
ende van sans sinte seuerijn
die wale daer mede mochte sijn
van azor sinte valeriaen
van troys sinte octauiaen
van bacherach sinte justijn
die gode wolde gehoersam sijn
sinte eligius van amiens
sinte dyapotus van orliens
dit sijn der vierthiender namen
die alle voeren te samen
die vijfthiende was sinte seruaes
die honre alre leydsman was
doen die gods holden
quamen daer si wesen wolden
tot colne totter heiligher stat
daer sij sinte seruaes bat
om te verdrijven effratam
groet volck daer teghen hem quam
die priesterscap nyet alleyne
maer die voersten alle ghemeyne
ende ander volck vanden lande
daer sinte seruaes nae sande
dien des arbeyts nyet en verdroet
die consielie waert daer herde groot
vanden luden doen sijt vernamen
doen sij alle te samen quamen
ende namen haren raet
ende mercten die mesdaet
beide arme ende rike
doen rieden die somige sekerlike
dat men effraten gaue vrede
ende vername sijne rede
die der bedriegher was
dat wedersprack sinte seruaes
men saelt anders aen vaen
effrata es soe ghedaen
wolden wij beghynnen
hoem aen te spreken mit mynnen
ende vriendeliken hoem vledighen
hij soude ons allen bedrieghen
mit menghen valschen orconde
doer te sterken die sonde
ende onrechte beduden
dat hi die domme lude
daer mede solde verkeren
ende den scade ermeeren
wolden wij hoem ouch dwinghen
tot cristeliken dinghen
soe wale kenne ich sijnen aert
sijn boese herte is soe haert
hij soude schier maken toren
dat onsen arbeyt weer verloren
hi is van sulken moede
mit ouele noch mit goede
en mochten wijs nyet bekeeren
noch keersteliken gheleeren
hij spreect ongheloeuighe woert
ende daer aff hebbich soe voele ghehoert
hi en es gheyns vreden wert
die rechten ewe nyet en begheert
noch egheynre caritaten
die der heiliger trynitaten
niet en wilt gheloeuen
ende ihesum wilt beroeuen
ende seet dat hij nyet god en sy
ende wederspreect corpus domini
dat willich helpen wreken
ende wille daer teghen spreken
dat hij nyet busscop en sall sijn
volghens mich die brueder mijn
noch seide voert sinte seruaes
dien dat onrecht leyt was
desen valschen effratam
die cristus is onghehoersam
dien verdeyle ich mit gods recht
want hi is des viants knecht
dien hij wale ghedienen kan
es hij wijff ofte man
dien willich eruolghen
ende wille hem sijn erbolghen
dien moghen wij wale tellen
van sijnen gesellen
ende mit hem sijn verstoten
ende mitten vianden sijnen genoten
die god van hiemelrijck verstiet
ende diese seer vallen liet
in dat affgronde neder
doe en sprack daer nyemant weder
teghen sinte seruaes woert
sij hadden alle wale gehoert
dat sijne reden gherecht was
doen verwan sinte seruaes
mit gods hulpen alleyne
dat die ander alle ghemeyne
des ouer eyn ghedroeghen
mit gheisteliken gheuoeghen
dat der boese droghenere
wale mit recht verordelt weer
van sijns selfs woerden
doen sij dat ghehoerden
dat hij ihesum wedersprack
dat was hon allen onghemack
alse dat ghesproken was
soe volleynde sinte seruaes
daeromme dat hij daer quam
hij ontsat effratam
sijnre busscopliker eeren
mit ordel alle der heeren
der busscoppen die doen waren dae
ende der andere heeren daer nae
mit armen ende mit riken
het was hon someliken
herde seer teghen den moet
der gheloeue en was nyet goet
nu verneemt voert bat
doen sij volbracht hadden dat
den ghewaren god sy baden
dat hijse wolde beraden
want hij alle herten kende
dat hij hon eynen busscop sende
sulken die heme beteme
ende den luden recht bequeme
ende die sij conde gheweghen
ouch deden sij daer teghen
haer vasten ende haer vyere
des gheweechde hon god schier
mit vaderliker mynnen
seruacius brachter hon ynne
dat die goede sinte seuerijn
haer busscop soude sijn
want onse heer alsoe wolde
doen waert die gods holde
erhauen in die selue stat
dae effratem was aff ghesat
alse doen dit was ghedaen
soe schiet die consilie saen
doen voer sinte seruacius
weder te sijnen gods huys
te triecht tot sijnre cellen
ende sijne heilige gesellen
voer ellick totten synen
ende lieten sinte seuerijne
te colne aen sijne heerscap
ane die gheistelike meysterscap
dat hoem wale ghetam
doen sinte seruaes heym quam
ende hij sijne saken daer beriet
doe en lette hij langher nyet
hij hueff sich schier ane die vaert
te romen daer hij ghehoecht waert
hi en woldes nyet laten
ende voer sijnre straten
voer metze doen hij daer quam
ende heme der busscop daer vernam
vrolike hij hoem teghen ghinck
mit groter eeren hijne ontfinck
mit heiligher sameninghen ghenoech
daer men hem intieghen droech
crucen ende heylichdoem
der busscop leyden inden doem
der heilighe sinte auctoer
op sinte stephanus choer
ane die ghewijede stat
inder mynnen gods hij hem bat
mit gheysteliken dinghen
dat hij die misse woude synghen
sinte seruaes dede sijne bede
all daer hi die misse dede
ende die heilighe woert sprack
soe quam der viant ende brack
eynen balck ane dat monster
hoghe bouen aen dat vynster
daer nae werp hi den tram
seruacius deder eynen ram
doch en raeckte hij sijns nyet
god hij hueden ende beryet
als hoem decke wale bescheyn
dat hout viel opten elter steyn
dat hij in twee stucken spleyt
maer dat god den kelck beheylt
dat hi nyet en was gheuallen
onder den volke mit allen
was die anxste voele groet
doen dat tymmer neder scoet
soe vreyselijch was der slach
doen der boem daer neder lach
die soe groot was ende soe lanck
onder den volck waert groet ghedranck
doen dat gheuallen was ter neder
sinte seruaes wencketse weder
ende hietse alle stille staen
als dat ambacht was gedaen
ende hi gods lichame hadde genomen
doen hiet hij naerder comen
den busscop sinte auctoer
ende die heeren vanden choer
die salighe sinte seruaes
die steyn die daer gebroken was
dien liet hij hon bescouwen
doen ghenoet hij sijnre trouwen
ende goids genaden in derre stont
sijnen vingher stack hi in sijnen mont
mit sijnen speykelter hijne natte
den steyn hi te samen satte
all dae hij ghebroken was
der goede sinte seruaes
der sondaren verdynghere
hi streyck mit sijnen vynghere
dae der steyn was gespalden
hij liets gode ghewalden
die sijn gebet te hant ontfinck
die steyn weder te samen ghinck
alsoe vast ende alsoe haert
als hij ye daer te voren waert
meer dan daer eyn teyken bleyff
daer hi mitten vyngher ouer streych
sinte auctoer der busscop
gode gaff hi den loff
dat hi dit teyken woude doen
doer sinte seruacioen
ende het doer hem geschiet was
doen sprack der goede sinte seruaes
heer laet die reden staen
het heuet god doer uch gedaen
off uch genade van hem gesciet
die loff en besteyt mich nyet
ghetrouwe was die vrientscap
ende gheistelijck die broederscap
tusschen den twee heiligen mannen
ende sinte seruaes keerde danne
ende sinte auctor der heer
hi ghinck mit hoem verre
vut metze dat was waer
der arbeyt en was hem nyet swaer
mit anderen gods knechten
den ghetrouwen ende den gherechten
die hem volchden vuter stat
tot hi hon weder te keren bat
ende hietse gode beuolen sijn
voer basel voer hij ouer rijn
daer nam hi herberghe
dus quam hi ouer dat gheberge
mit ons heren gheleyde
ende mit swaren arbeyde
beide spade ende vroe
soe langhe dede hij daer toe
dat hij te romen bynnen quam
all daer hi waert ghehoersam
te romen quam sinte seruaes
alsoe dat hi all dae was
doen die lude die asschen ontfinghen
ende die vasten aen ghinghen
ende bat voer die van gallia
hij was voele ynnichlike da
mit groten oetmoede
mit alre slachten goede
mit vasten ende mit venyen
ende mit arbeide menighen
mit waken ende mit gebede
mit groten arbeide
dat die viertich daghe leden
tot denen tijt hadde hij vermeden
die ghetrouwe gods holde
dat hij nyet comen en wolde
in sinte peters doeme
dat en liet hij nyet doer roem
voele gheysteliken hijt aen vynck
want hij besoechte ende beghinck
clusen ende capellen
monsteren ende cellen
alle die in romen waren
totten ghewijeden altaren
ghinck hij ouer alle die stat
den lieuen heilighen hi bat
allen ende sonderlinghen
dat sij heme hulpen dynghen
aen den ouersten sceppere
oft sijne genaden weeren
dat hij bescheermde dat lant
van danne waert hij daer ghesant
des seluen iaers quaemt also
dat onser vrouwen annunciacio
opten goeden vridach ghelach
alsoe als ich ghescreuen sach
dat sij den gods sone ontfinck
ende men dat ambt ouch beghinck
dat christus ghemartilijt waert
daer intieghen hadde hij hem gespaert
eer hi in sinte peters kerke quam
dien hij doch was ghehoersam
der eerwerdighe sinte seruaes
want hij doch soe heilich was
soe was sijn ghelouue dat
dat hoem god des te bat
des daichs verhoren solde
des hi hoem bidden wolde
alle dit hadde hi voerdacht
des nachts voer der middernacht
quam hi voele stille
mit gheisteliken wille
sonder werrentliken roem
voer sinte peters doem
eer hi quam in die doer
sijne venye soecte hij daer voer
decke op sijne blote knyen
des en verdroet hoem noch nye
langhe lach hi ane die stat
sinte peter hij bat
dat hij sijn ghebet verneeme
eer hij in sijn monster queme
doen hi des voele hadde ghedaen
ende hij inden monster soude gaen
ende die doer ontsloten waert
doen volbrachte hij sijne vaert
mit voele goeder trouwen
doen bat hij onser vrouwen
der hiemelscher coninghinnen
mit gheysteliker mynnen
dat sij heme hulpe dede
ende haren sone bede
voer die van gallia
want hij was honne bode da
die heer van tongeren mit namen
bat den heiligen alle te samen
ende sinte peter den waren bode
dat hij sijn dyngher waer te gode
oft mit sijnen wille mochte wesen
dat hij die van tongheren liet ghenesen
ende sijnre bedinghen roechte
sijne venye hi decke soechte
voer sinte peters arcke
gode vleede hij starcke
die gods onderdane
mit menghen heyten trane
waert heme sijn ansicht nat
alsoe langhe heerde hij dat
die heilighe sinte seruaes
dat hij alsoe vermuedt was
onder waken ende vasten
dat sijn vleysche moest rasten
all daer hij gode aen riep
in sijnen ghebede hij ontsliep
die ghetrouwe meyster
hi was eyn gherecht priester
voer gode ewelike
ende hier in eertrike
in sijnen slape daer hij lach
eyn schoen liecht dat hij sach
all inden hiemelschen trone
in sijnen vysione
daer sach die gods holde
tghestoelte van golde
duyr ende chiersam
alsoet gode wale ghetam
diet wale mochte ghedoen
daer op sat der gods soen
die gheware heylant
te sijnre rechter hant
sinte maria onse vrouwe
sijn moeder die ghetrouwe
coninghinne in hiemelrike
hij sach ontellike
der heilighen die voer gode staen
die hem lieuen dienst hadden gedaen
onsen werden heylande
sinte peter hi dae bekande
ende paulus sijnen huysghenoet
onder der scaren alsoe groot
der hi ghetellen nyet en mochte
den goeden sinte seruaes hem dochte
dat die twee heilige voersten
voer hoem nyet bidden en doersten
ende alsoe ghelijck deden
als off sij voer heme beden
des en wolde god nyet horen
hi keerde van hem sijne oren
dat meercte sinte seruaes
wie rouwich hi des was
dat sij alsoe keerden danne
sinte peter sach hij vast ane
mit ynnentliken moede
dat hoem der heere goede
sinte peter die meere
eyn goet voerspreech weere
des en wolde god all nyet verstoen
maer daer was sinte steffoen
der martelaer reyne
hi verkoende sich alleyne
gode hij vlyteliken bat
voer metze sijnre stat
dat hijse wolde beureden
mitten volke van sijnre steden
dat hij hem beurede sijnen doem
doer sijne eer ende doer sijnen roem
dat verhoerde onse heer ihesus
hi bescheermde hem sijn elter huys
want daer ynne was sijn bloet
dat voele gheheer was ende goet
doer dat beurede hij hoem den choer
daer busscop was sinte auctoer
die goede herde lieff was
doen dit mercte sinte seruaes
dat god sijne bede nyet en ontfinck
groten rouwe hem des ouer ghinck
dat hij mitten herten toende
herde seer hij doen weende
god kande sijne trouwe
ende erbermde sijnen rouwe
want hij hem was ghehoersam
sinte peter daer tot hoem quam
alsen god daer hadde gesant
hij hoeffen opp mitter hant
ende sprack hoem vriendeliken toe
broeder seruacius en doe
deser beden nyet meer
du moedes mich alte seer
wat clopstu aen die verslaghen doere
daer is eyn vast grendel voer
mit gods ordel geschoten
si is soe vast besloten
si en mach nyet werden op ghedaen
dat saltu wijslike verstaen
du biddes voer die verwaten diet
des en wilt onse heer nyet
onser alre verloessere
die verdeylde sondere
si en bestaen nyet den gherechten
den ghetrouwen gods knechten
sij sijn herde ondersceiden
du en salt den gods leyden
niet langher alsoe by staen
als du tot noch heues gedaen
want sij moeten verderuen
du en salt mit hon nyet steruen
des en sal dich nyet gestaden
onse heer maer hij wilt dich saden
mitten hiemelschen brode
leuende ende dode
en moghen nyet te samen wesen
die lude en moghen nyet genesen
die du telles voer dijnen jongheren
nameliken dien van tongheren
die daden des viants raet
dat gheruechte van hare mesdaet
dat is voer onsen heer comen
hij heuet hon te torne vernomen
dat moet sijn ghewroken
het is van gode voersproken
dat en mach nyemant ghekeren
onse heer die wiltse besweeren
op dat sij dese mesdaet arnen
daer voer moechstuse waernen
sinte peter sprack euer doe
den goeden sinte seruaes toe
du en saltse nyet voerreden
die ghedaen sijn vut gods vreden
die moeten arnen sijnen toren
du en salt nyet hebben verloren
dijne weech noch dijnen arbeyt
du biddes doer gherechticheit
voer dijn busdom ende voer dijn lant
eynen slotel gaf hi hem in die hant
van syluer die seltsem was
dien behielt sinte seruaes
teynen lyteiken ende ghemerke
van hiemelschen ghewerke
dat nye man sulken en sach
noch nyemant gewercken en mach
mit mensscheliken synnen
dat dede hij heme te mynnen
sijnen arbeit hi hem daer mede galt
hij gaff hem die selue gewalt
die hem god hadde ghegeuen
ouer die dode ende ouer die leuen
dat was ware orkonde
dat hij bonde ende ontbonde
sondighe ende gherechte
heeren ende knechte
beide man ende wijff
inden doot ende inden lijff
dat hijs gheweldich weere
seruacius die meere
soe wie dat des gheroechte
dat hij hulpe aen heme soechte
ende heme ghenade bede
dat hij heme ghenade dede
van sijnen sonden
dat hi hem daer aff ontbonde
die ghewalt gaff hem die gods sone
ende dies nyet en wouden doen
soe wie verdiende synen toren
dat hi beide hadde verloren
beide ziele ende lijff
het weer man off wijff
sij en soechten sijne hulde
ende beterden haer schulde
all daer ontfinck sinte seruaes
die gaue die soe goet was
te lone voer sijn ongemack
sinte peter hem euer toe sprack
reyne ziel heilighe bode
ich beuele dich den ghewaren gode
die dich dijne ziele sall bewaren
du salt in gallia weder varen
mit arbeide saltu daer comen
segghe dattu hij heues vernomen
den goeden luden alle te samen
ende sinte auctoer mit namen
ende anderen dijnen jongheren
den gherechten van tongheren
die dijns raets willen pleghen
dien saltu verdynghen ende weghen
hon mach wale nae dich verlanghen
du salt werden gheuangen
van den hunen den boesen
god sall dich verloessen
dattuys ghehoecht werden salt
die ghenade ende die ghewalt
die ich nu hebbe van gode
die hebbe du ouch getrouwe bode
sinte seruaes die gheeerde
van romen hi doe keerde
doen hi sinte peters reden vernam
all daer hi onder weghen quam
doen hi leyt dat roemsche lant
der hunen coninck hi daer vant
mit eynen heer groot ende breyt
daer leyt hij groten arbeyt
die hunen die hem saghen
sij begonden heme te vraghen
wannen hi quame of waer hij wolde
die ghetrouwe gods holde
dat hij hon seechde dat waer
dat en verstont hij nyet eyn haer
sij spraken dat hij weer
eyn versprieder ende eyn drogheneer
sij sloeghenten ende stieten
loeghenere dat sijne hieten
te dien seluen stonden
ende vinghenten ende bonden
hi en wist wes hij ontgalt
sij daden heme ghewalt
dat hi daer teghen nyet en vacht
alsoe hielden sijne ouer nacht
inder gheuanghenisse
doen hij inden duysternisse
ghebonden lach ende gespannen
mitten heydenen mannen
all daer hij lach inden gebede
god van hiemelrike hem dede
ter eeren sijnre teyken eyn
eyn liecht ouer hoem scheyn
voele groot van hiemelrike
dit sach men openbaerlike
noch claere dan der sonnen schijn
off het claere mochte sijn
die gheene die daer by hem laghen
te wonder sij dit ane saghen
des heydens coninx holden
die hem daer hoeden solden
groet wonder dat sij saghen
die daer des waken plaghen
ende des woerden ghewaer
sij quamen alle te wonder daer
die sinte seruaes dae eerde
ende sijnen loff vermeerde
dat was die ghewaere gods sone
diet heme wale mochte doen
als hij dede daer beuoren
den heerden doen hi waert geboren
die dat hiemelsche liecht saghen
des nachtes daer sij laghen
en haer vee hoeden
sij loefden gode den goeden
die hon die vroude maecte cont
alsoe dede god sent teynre stont
mit sinte steffaen
sijnen heilighen onderdaen
die den hiemel open sach
daer hij onder den steynen lach
daer menten steynde ende werp
sijn moet was gheistelijc ende scherp
dat scheyn wael in sijnen gebede
die selue god die dat dede
die mochte dit ouch wale ghedoen
ter eeren sinte seruacium
des morghens doen der dach
soe lyecht waert dat menten sach
ende dat die lude vernamen
tot sinte seruaes dat sij quamen
doer die selseme meer
sij vraichden hoem wie hij weer
sij seiden dat hi hon dede verstoen
wie sijn gheloeue weer ghedoen
der goede sinte seruaes
hi seide hon dat hi keersten was
dat was der heydene spot
hi sprack ich gheloeue in godt
des belye ich openbaer
die daer is eyn sceppaer
des hiemels ende der eerden
ende die ons allen dede gewerden
die vander maget waert geboren
die allen heren is te voren
sprack hij mit corten woerden
die hunen die dat hoerden
dat ongheloeuighe diet
all en kanden sij gods nyet
wijslike sij doch daden
sinte seruase dat sij baden
den waren gods holde
dat hijse benedijen wolde
gherne leyste hij haer bede
die segheninghe ouer hon hi dede
doen hi dat hadde ghedaen
doen lieten sijne ledich gaen
als hi van hon ledich waert
doen hoef hij sich ane die vaert
eer hi yet verre quam van danne
soe ghinck heme eyn slape ane
soe seer groot ende vtermaten
dat hij daer all bij der straten
om dae te rusten hi neder lach
voele heyt was doen der dach
doen der goede sint seruaes
by den weeghe ontslapen was
vander locht quam eyn aer
dien god selue sande daer
mit breyden gheuedere
hij bleyff daer sweyuende neder
ouer den bode reyne
sijnen vloeghel den eynen
hielder intieghen der sonnen
god die woldes hoem gonnen
sinte seruaes in dien tijde
dander vloeghele in dander sijde
weyder heme den wynt ane
hij en voer nyet van danne
dat was gods wille
hij hielt alsoe stille
als off hij daer weer gebonden
doen quamen te dien stonden
der hunen boden daer gheuaren
sweyuen saghen sij daer den aren
seruacius daer onder
des hadden sij groot wonder
wie dat der man weer
doen seyden sij dese meer
attila haren coninghe
doen hiet hijne voer hem brenghen
den heilighen pelgerijme
god wolde dat dat wolde sijn
die boden voeren weder daer
noch doe vonden sij den aer
over sinte seruaes sweuende
dat wolde god der leuende
anders en mocht nyet gheschien
het hadden lude genoech ghesien
die hiemelsche teyken
die hem nyet en doersten wecken
noch den are danne dryuen
ende lietenen alsoe blyuen
went sij daer weder quamen
die sinte seruaes benamen
die hem ghedient hadde al dae
den aer quamen sij soe nae
dat hij sich danne maecte
ende doen sinte seruaes ontwaecte
doen hieten sijne op staen
ende tot haren heer gaen
des hadde hij wel gerne ontboren
het was hem lieff off toren
hi moeste daer keeren
doen ghedachte hi der meeren
die hem der apostel petrus
beheyten hadde in sijn gods huys
dat die godes holde
ghehoghet wesen solde
onder den hunen als hij doen waert
hij danckes gode ende ghinck daer waert
danne soe ghinck sint seruaes
voer den coninck daer hij was
daer waert hi wael ontfanghen
doen hi daer quam gheganghen
te wonder sijne besaghen
sij begonden heme te vraghen
mengherhande meere
wannen hi quame off wie hij weer
ende wat gheloeuen dat hij pleghe
dat men by heme daer seghe
soe ghedaen wonder daer geschien
als sij daer hadden ghesien
hi sprack ich ben eyn keersten man
ende wille ofs mich god gan
gherne keerstelike leuen
ende mijne ziele weder gheuen
gode mijnen sceppere
die doer ons arme sondare
vander maghet waert gheboren
ende verloeste die waren verloren
doer adams sonden
men mochte uch voele orconden
van gode woldijt verstoen
wat hij doer ons heeft gedoen
der coninck van hiemelrike
doen spraken somelike
die hunen al openbaer
dat der keersten god waer
gheweldich ende almechtich
beide genadich ende gherechtich
attyla die coninck rijck
hi wolde heymelike
mit sinte seruaes runen
doeen ruymden hon die hunen
doen seide hem sinte seruaes
wie hi daer comen was
waeromme ende doer welke reden
doer ghenade ende doer vrede
wie hoem der hunen heer vaert
van gods haluen cont waert
ouch seide hoem die gods bode
grote moghentheit van gode
sijne ghenade ende sijne ghewalt
want hi was gheystelike soe balt
dat hijt wale doerste ghedoen
hij seide hoem vanden goids soen
die ghenade ende den troost
dat hij alle die hadde verloest
die hem volghen wolden
dat sij nyet doeghen en solden
dat ewelijck onghemack
soe voele hij hon toe sprack
die heilighe predickere
den heydenen errere
dien wijsde hij ende leerde
went dat hijne bekeerde
dat hij doupe van hoem ontfinck
die hij boeslijck aue ghinck
want hij waert weder heyden
doen sij waren ghescheyden
seruacius die gheheer
die heilighe predickere
als hi dit hadde ghedaen
doen nam hij orloff saen
totten hunen houftmanne
hij voer herde schier van danne
die gods onderdane
doen hij quam doer tuskane
ende doer lamparden
hij ijlde voele haerde
sijnen rechten weech hij nam
als hij vuten gheberchte quam
doen volchde hij der straten
ende ghinck doer elsaten
ende quam herde schier
in dat busdome van spiere
all daer god doer sijne bede
eyn voele scone teyken dede
doer sinte seruaes eer
heme doerstede voele seer
want hij hadde gheganghen
eynen weech alsoe langhen
inder groter hytten
van moetheit ghinck hij sytten
by den weghe aen eynre stat
gode vlede hij ende bat
seruacius die goede
mit eynen diepen oetmoede
dat hij doer sijne ghenadichede
heme hulpe ende bystant dede
als hi decke hadde ghedaen
daer en was waters nyrgen traen
weder borne noch putte
soe reyne noch soe nutte
dat hijt mochte drencken
dat wolde god bedencken
doen sprac sinte seruacius
ghenade mijns heer ihesus
du best eyn borne alles goets
ende best voel sachtes moets
ommer tot allen tijden
vut dijnre heiliger sijden
vloyede ons water ende bloet
dat teghen den ewigen doerst is goet
ende weder dat ewich onghemack
ende als hi die woert gesprack
want hem der doerst daer toe dreyf
voer sijne voete hij doe schreyff
eyn cruce in dat dorre lant
doen bracht god altehant
eynen borne die daer vut vloet
reyne claer ende goet
seruacius die goedertieren
ghebenediede god om die ryuiere
den goeden borne die daer vut spranck
doen loefde hij gode ende dranck
tot hij wale sijnen doerst versloech
want god sendes hem daer genoech
die adere die was reyne
die daer vloet vut den steyne
ende was claer ende calt
die god mit sijnre ghewalt
seluer daer leyde
daer sich der borne breyde
ende die borne ouer die eerde ran
dat weten wijff ende man
daer wies voele goet comijn
des moet god gheloeft sijn
ende die goede sinte seruaes
eyne weduwe die sieck was
ende mitten febres beuanghen
die quam daer toe gheganghen
totten seluen borne te hant
sinte seruaese hij daer vant
doer dien dat god hadde ghedaen
den boerne vut der eerden gaen
die selsem ende heilich was
die vrouwe drancks ende sij ghenas
des ouels dat haer deerde
doen sij god gheneerde
sij gaff haer erue ende haer lant
sinte seruaes altehant
den heilighen ewarde
ende haer wijngarde
die hij heuet noch huden
ende ander goede luyde
loefden hem ende eerden
sijnen rijckdom hem vermeerden
die borne die was voele goet
ende die beke ende die vloet
die vuten borne daer vloot
voele lude derre ghenoet
ende dat vee dat daer dranck
dat ongesont waes ende crank
het waert gans ende ghenas
dus waert gheeert sinte seruaes
eynen nap hem dinghel brochte
daer hij des borns mede drincken mochte
die noch in sijn monster es
ende die vanden febres
sieck sijn ende onghesont
comen daer te mengher stont
ende begheeren mit groten vlijt
om der siecheit te werden quijt
ende dat sij mogen daer vut drencken
want sij dan te geneseen dencken
alst ouch deckwijle gheschiet dats waer
daer omme soe comen deckwijle daer
voele volcks van vrouwen ende van mannen
te wormze voer sinte seruaes van danne
daer hij voele goeder vriende vant
dae was der busscop sint amant
ende der heilige sinte victoer
ende van metze sinte auctoer
ende mennich ander goet man
die ich ghenoemen nyet en can
den welken die goede sinte seruaes
voele ende seer wilkome was
groet eer sij hem daden
doer god dat sij hem baden
beide oude ende jonghe
dat hij daer die misse songhe
dat die godes holde
herde gehrne doen wolde
god hij daer mit eerde
die lude hij daer leerde
mitten gods woerden
die sij herde gherne hoerden
doen hij die misse gesanck
doen was daer groet ghedranck
inden doem ende opten choer
der busscop sinte auctoer
sinte seruaes hij doen bat
dat hij te metze inder stat
doer god mit heme voere
des bemaender heme voel duere
ende voele oetmoedelike
want die heeren van vranckrike
daer in teghen hem laghen
diene voele gherne saghen
die voerste ende die beste
doen gheloefder hon int leste
dat hij daer comen solde
maer hij seide dat hij teerst wolde
talre eerste te colen varen
daer voer en woude hij nyet sparen
weder ommoede noch onghemack
ende als hi dese woerde ghesprack
sinte seruaes die gheheer
hij en bleyff daer nyet langher meer
die voele gheistelike bode
hi beualse den ghewarighen gode
doer sijne gheistelike seden
vut der stat volchden sij hem mede
dat daden sij hem ter eeren
tot hij hon bat weder te keren
die hem ghevolcht waren vut der stat
tot dat hij hon weder te keren bat
sy scheyden van hoem mit rouwen
mit onsten ende mit trouwen
doen hijse moeste laten
ende hij voer sijnre straten
te dale by den rijne
tot sinte seuerijne
die doen busscop was te colene
daer quam hij alsoe verholen
des auonts alsoe spade
dat hij des waert te rade
want hij mitten auont daer quam
dat hij die herberghe doe nam
te colen buten der stat
eyn man dien hijs doe bat
hij wijsden in sijne schuere
buten der burgher muere
want hi der houerde nyet en plach
daer hij verduldichliken lach
ende daer toe herde oetmoedelike
daer hij gode van hiemelrijck
mit herten ghenade bat
des waert gheheylicht die stat
seruacius die werde
ghinck ligghen op die eerde
die heilighe predickare
wie moede dat hij ware
daer te voren menghen dach
hi diende gode all daer hi lach
inder armer houft stede
daer god eyn scoen teyken dede
ter eeren sijnen holden
eynen suyll van golde
heerlijch ende duyre
gloyende van vuyre
die liet god daer ghewerden
die neder vander eerden
op totten hiemel ghinck
daer god sijn ghebet ontfinck
dat waert daer ane wale schijn
der busscop sinte seuerijn
hi was des werdich dat hij dat sach
nu suldi hoeren wes hij plach
hij was gheistelijck bedacht
hi ghinck wel gherne mitter nacht
heymelijck ende verholene
doer doecht achter colene
ten monsteren ouer all die stat
den goeden heilighen hij bat
eynen yeghelyken sonderlinghen
dat sij hem hulpen dinghen
te anxte vander vreysen
weduwen ende weysen
die troeste hi ende beriet
der armen en vergat hi nyet
hi gaf hon spijse ende ghewant
hi ghinck gherne daer hijse vant
ende totten onghesonden
alsoe dede hi tien stonden
daer die goede sinte seruaes
doe daer bi gheherbercht was
ende in sijnen ghebede lach
den suyll hij ouer hem sach
die all vuyrich scheyn
nochtan en saecht honre gheyn
sijnre cappellane
noch sijnre onderdane
die daer mit heme waren
eert hon god woude openbaren
doer sinte seuerijns bede
dien hij decke ghenade dede
die heilighe sinte seuerijn
hij sprack totten ghesellen sijn
ende begonste hon te vraghen
off sij des nyet en saghen
sij seiden sij en saghens nyet
der heer bat hon ende ryet
sijnen gesellen allen
dat sij neder wolden vallen
ende haer venyen soeken
dat god haers woude roeken
ende dat sij mochten syen
die teyken die god liet gheschien
doer sinte seruaes ter seluer stede
sij laghen neder in haren gebede
haer sonden sij belyeden
te dien seluen tijden
dat sij sich op richden
ende vander eerden lichden
daer sij in haren ghebede laghen
die calomme dat sij saghen
gloyende alle gemeyne
die sinte seuerijn alleyne
van gods ghenaden eer sach
ouer sinte seruaes daer hij lach
sent dat sinte seuerijn
ende die ghesellen sijn
des liechtes woerden daer ghewaer
sij ijlden voele balde daer
te versoeken die meer
sij waenden dat daer weer
vander werelt yemant geuaren
somige die van heiligen leuen waren
oft somighe van ons heren boden
dat die zielen op voeren te gode
doen sij tot der stede quamen
ende sij den heilighen man vernamen
den heiligen busscop sinte seruaes
die al dae gheherbercht was
die daer lach in sijnen gebede
ende dat god doer sijnen wille dede
dat hijne eerde alsoe
doen waren sij des alle vroe
si vielen hem te voeten
gheystelic dat sijne groeten
sij hietenen willecomen sijn
doen vraechde hem sinte seuerijn
die reyne goede holde
doer welker hande scholde
dat hij daer bleuen weer
die edel gods dienere
dat hij te heme nyet en was comen
ende sijne herberghe dae hadde genomen
doen sprack die goede sinte seruaes
daeromme dat ich moede was
ende was ouch eyn deyll spade
daeromme was ich des te rade
die heilighe sinte seuerijn
dat die stat gheeert soude sijn
daer die goede sinte seruaes
van gods haluen gheeert was
hij dede maken daer ter stede
eyn gods huys dat is waerheide
die capelle hij vriede
in goids eeren dat hijse wiede
dien hij mynde ende voerte
hij hietse die hiemelsche porte
dat hij dat teyken daer ghesach
doen sinte seruaes daer lach
ende god ghenade bat
hij hadde ouch in die selue stat
die inghelen hoeren synghen
mit vroeliken dinghen
doen ghestoruen was sinte mertijn
doen hoerde sinte seuerijn
der enghelen stemme
doen die edele gemme
die ziele op gheuoert waert
ten hiemele die saleghe vaert
daer sij voele gherne voer
want in die stat te toer
sinte mertijn was verscheyden
vanden twee openbaringhen beyde
mach die stat wale geeert sijn
dat bedacht sinte seuerijn
seder dat sinte seruaes
alsoe daer gheeert was
te colne bij den rijne
ende hij sinte seuerijne
gheseyde dat hij wolde
sijnen ghetruwen holde
die hem vrolijck ontfinck
ende hij die gods huyse beghinck
sent voer hij voele schiere
van colen tot triere
tot sinte maximijne
totten lieuen vriende sijne
die doen busscop was daer
sinte seruaes seide dat is waer
dat hij van romen waer comen
ende wat hi daer hadde vernomen
der waerheit en versweych hij nyet
allen den volke hij doen riet
mit sconen woerden ende mit soeten
dat sij gode wolden boeten
haer sonden ende haer misdaet
mit trouwen gaff hij hon den raet
wijuen ende mannen
te metze voer hij van danne
doen hij te metze quam altehant
hi teghen hem dae ghesament vant
die voersten van vrancrike
die wel oetmoedelike
in teghen heme ghinghen
mit eeren sij hem ontfinghen
te metze inder stede
gods dienste hi daer dede
alre dienste gheheerste
denen dede hij alre eerste
ende als hij daer toe vinck
ende ten altaer ghinck
ende hij die misse began
ander verwe hij ghewan
ane sijnen anghesichte
god heeften daer verlicht
vervult mitten heiligen gheist
des die lude alre meyst
aen hoem woerden ghewaer
onder die oughen waert hij soe claer
als eyn gloyende yser
sterker ende wijser
was die heilighe predicare
dat onmogelike te seggen waer
vanden heiligen gheyste
hij dede heme volleyste
tot allen goeden dinghen
ende halpse hem volbringhen
ane god stont alle sijn ghedanck
doen hij die misse volsanck
die heilighe sinte seruaes
dat volck dat daer versament was
beide arme ende rike
die heeren van vranckrike
ende van anderen landen
die hem tot romen sanden
die vraechden om nuwe meer
wie hij comen weer
dat hij hon seide den troost
off sij yet solden sijn verloest
dat hijt hon liet verstaen
want hij doch hadde ghedaen
daer om harde groten arbeit
doen seide hij hon die waerheit
wie hij van romen waer comen
ende wat hij daer hadde vernomen
beide groet ende cleyne
hij vermaendese alle gemeyne
mit gheisteliken synne
doer die gods mynne
ende doer haers self salicheit
dat ionge ende alde sich maecten gereyt
ende haers selues gheroechten
ende ane gode genade soechten
ende verdienden sijne hulde
dat hij hon sachten wolde
den slach die hon nekende was
dat riet hon sinte seruaes
voele hij hon toe sprack
dat wedermoet ende dat onghemack
te vrouden al verghinghe
dat men doer god ontfinghe
mit verduldicheiden
men moet mit arbeiden
ghewennen hiemelrike
sprack hij ghetruwelike
want dat is ouch mit rechte
die salighe gods knechte
doechden mennich onghemach
dat men hon dede ende sprach
sij lietens gode ghewalden
des bleuen sij behalden
ende sijn te hiemelrijch geuaren
sij vleden gode sonder sparen
ende baden hem mit oetmoedichede
dat hi getruwelijck voer hon bede
sinte seruaes dat scone liecht
hi sprack eyn yegelijck doen sijn biecht
ende ontfaet vwe boete
dat uch god verloessen moete
hebt rouwe vwer mesdaet
van dien dat ghij beganghen haet
op dat ghij gods hulde erwerft
ende vwe ziele mit gode erft
beide man ende wijff
off ghij verliest vwe lijff
dat god der zielen walde
dat hijse ewelijck behalde
ende hijse ghenadelijck versye
wat soe den lyue gheschie
nae deser reden schier
die sinte seruaes nu al hier
den volke hadde ghedaen
soe scheiden sich die heren saen
mit herde rouwighen moede
seruacius die goede
beualse gode den hoechsten
dat hijse wolde ghetroosten
totten ewighen leuen
die heilighe gods ergheuen
hi hadde die waerheit vernomen
dat die hunen solden comen
der heyden coninck van ongheren
daer waren ouch derre van tongheren
die alre best waren gheboren
ende alre werdichste vutuercoren
der was dae comen eyn groet deyl
want sij verwracht hadden haer heyll
ende daer toe die gods hulde
doen berouwede hoem die sculde
dat sij sinte seruaes verstieten
want sij moestens mesnyeten
dat sij hem woerden onghehoersam
des waren sij hon allen gram
ghenade sij doen baden
van allen haren misdaden
seruacius den reynen
sij begonden seer te weynen
sij vielen hem te voeten
dat hijse ontfinghe te boeten
weynende sprakense ouerluyt
ghenade heer gods druyt
gheff ons troost ende raet
ons rouwet onse mesdaet
der heiligher keerstenheit bode
wes onse verdyngher tot gode
als wij dich betruwen
wij hebbens groten rouwe
dat wij dich ouel hieten
nu laet ons dijns ghenyeten
dijnre gheysteliker kinde
die du lates in elleynde
doen du ruymdes onse lant
nu dich god weder heuet gesant
vaer daer weder noch hen
ende troest haren droeuen sen
den gods meechden reynen
die seer nae dich weynen
die heilighe cloester vrouwen
die soe yamerliken schrouwen
clusenere ende moneken
broedere ende canoneken
weduwen ende weysen
die sijn in groter vreysen
sent dat sij dijns ontboren
ende des ontschuldich woren
lait dich ontfermen hare claghen
die mit nachte ende mit daghe
nae dich groten rouwe dolen
want si dich alle sijn beuolen
des dich heer ghedencken sall
wie dich der enghel ons beuall
te tongheren doen hij dich den staff
mit sijnre heiligher hant gaff
doen gaff hij dich ons in hoeden
dat lieff was alle den goeden
ende warens alle vroe
al bedroech ons der viant alsoe
dat wij dijn gebodt braken
ende wij dich ouel spraken
doen wij dich leide daden
doen woerden wij verraden
dat rouwet ons noch hude
het waren bose lude
diet rieden ende brouwen
het es hon ouch berouwen
ende wi willent gherne bueten
op dat wij ghenyeten mueten
dijnre gherechticheide
dattu wilste wesen onse geleyde
ende onse ghetrouwe bode
totten almechtighen gode
ende ons helpen verdinghen
dat hij des wille ghehenghen
dat wij moeten ghenesen
ende ons ghenadich wesen
heer doer dijne ghenade
en wille nyet versmaden
die bede vanden armen
laetse dich ontfermen
com tot hon ende sech sij doch
want du best haer busscop noch
haer gheystelike heerde
soe wie datse der viant errede
dat sij versmaden dijn gebodt
nu doet dit heer doer godt
ende ontfanckse te bueten
die dich vallen te voeten
ende dijne ghenade soeken
der saltu gheroeken
welck soe haer mesdaet sij
den rouwe is die ghenade bij
du salt ons heer gheneeren
doer dijne ghenade der wij begheren
dat sall dich god ane gheweghen
want wij hebben hij gheleghen
dijns verbeiden menghen dach
off dat ommer wesen mach
doer die godes mynne
soe vaer mit ons hynne
tot dijnre stat van tongheren
tot dijnen armen jongeren
ende gheff den somigen dijnen troost
en moghen sij nyet werden verloest
gheeff heme gheysteliken raet
hon rouwet haer mesdaet
offt dijne ghenade sij dat doe
soe voele spraken sij daer toe
den gods onderdanen
mit herteliken tranen
tot dat hij des te rade waert
dat hij hon geloefde die vaert
van metze voer doe sinte seruaes
te tongheren daer hi busscop was
all was hij vuter stadt verdreuen
hij was daer gheystelike vader bleuen
ende als hij daer nae quam
dat ment in die stat vernam
die gheistelike huysghenoete
sij haddens vroude groot
ende die leken warens ouch vroe
want het stont hon doen alsoe
sij waenden sijns ghenyeten
gode sij doen behieten
dat sij hem ghehoersam wolden wesen
off sij mochten ghenesen
vanden vreyseliken valle
dat gheloefden sij doen alle
leider dat was te spade
sij woerden des te rade
dat sijne wale ontfinghen
tegen heme dat sij ghingen
vut der stat herde verre
sij ontfinghen hem mit gheere
beide arme ende daer toe rijke
herde oetmoedelike
heerlijck was dat ontfanck
ende die scare die was lanck
daer sij den heer ontfinghen
ghetoghentlijck sij ghingen
twee ende twee mit voeghen
die heilighen sij droeghen
die heilighe gods bruyde
ende ander goede lude
abden ende monycken
proesten clercken ende canonycken
ende die leke lude daer nae
der voele was versament dae
van alle denen busscopdome
eerstwerff mitten heylichdome
ontfinghen sijne scone
mit groter processione
alst hoem wael ghetam
ende as hij tot hen quam
seruacius die werde
doen vielense op die eerde
den werden heer te voeten
mynlike dat sijne grueten
beide groet ende cleyne
sij riepen alle ghemeyne
ten heilighen predickere
dat hij willecomen were
alle die vergaderinghen
all weynende dat sij songhen
mit luder stemmen osanna
doen was vroude ende yamer da
seruacius den reynen
ontfermde seer haer weynen
hij en mochtse nyet ghetroesten
doen keerde hij sich int oesten
hij dede sijn ghebet tot gode
die ghetrouwe heilighe bode
als hij dat hadde ghedaen
hiet hijse alle op staen
die in haren ghebede laghen
ende diene gherne saghen
gode ende den heilighen hij doe neych
van yamer hij doen stille sweych
want hij mit egheynen dinghen
sijne woert en mochte vut bringhen
hij nette sijne wanghen
ende sijnen baert langhen
mit menghen heyten trane
ende sijne onderdane
tot hem spraken sij ouer luyt
heer vader gods druyt
ende onse gheystelike heerde
wat waest dat dich errede
dattu ons heues ghelaten
soe langhe vtermaten
in rouwen ende in vreesen
dijne ellendige weysen
die onberaden waren
ende ongherne dijns ontbaren
ende den dijn torne leyt was
doen andwoerde sinte seruaes
hij sprack voele lieue kint
ich hebbe doer vren wille sent
gheleden mennich onghemach
sent dat ich uch nye en sach
grote sorghe ende menghe pijne
ende menghen arbeyt dats anschijne
ende all doer vr salicheit
hebbich ghedoecht mennich leyt
op dat ich uch behalden mochte
sinte peter ich versoechte
tot romen te sijnen graue
barvoet mit scherpe ende mit staue
ich vlede ende ich bat
voer uch ende voer vwe stat
mit ghebede sonderlinghen
dat hij mich hulpe verdynghen
dat uch god liete ghenesen
dat en mochte leyder nyet wesen
sprack der heilighe heere
want sterker was ende meer
vr onrecht ende vr boesheit
dan mijn gebet ende mijnen arbeyt
des en wolde god mijne bede
nyet hoeren die ich voer uch dede
hij sprack lieue vrunde mijn
des en mach ander raet sijn
dat god wilt dat moet gheschien
nu sall ich uch der waerheit ghien
dat ich uch tot noch hebbe verholen
der enghel hadde mich uch beuoelen
dat ich vrs gheysteliken soude pleghen
ende uch ten hiemel solde gheweghen
dat hadde ich gherne ghedaen
ghi en woldes leyder nyet verstaen
ende verhoeret mijnen raet
die sonden ende die ander mesdaet
sprack die heilige bode
die is comen voer gode
ende es voer gode ghewroeghet
ende heuet uch ontfoeghet
daer ghij eerst waert gheheylet
vwe stadt is nu verdeylet
ende heeft haren rechten name verloren
ende moet arnen gods toren
des hebbe ich groten rouwe
sprack die gods ghetrouwe
noch sprack die heilighe man
ich en mach uch noch in kan
anders nyet ghetroesten
vermanet gode den hoechsten
mit luterliken synnen
sijnre vaderliker mynnen
want hij doer uch waert geboren
dat hij sijnen groten toren
ghenadeliken stille
doer sijnre moeder wille
ende doer den dienst den sij hem dede
ende doer alle sijnre heilighen bede
soe wie dat mitten lyue ergae
dat hij die ziele ontfae
die ghenadighe ende die soete
dat hij haers ontfermen moete
ende hijse laet genesen
die stat moet verloren wesen
derre en mach nyemant verdynghen
god en willes nyet ghehenghen
hij wiltse te storen
om dat ghij mich nyet en woudt hoeren
noch gheyn van sijnen holden
die daer om bidden wolden
daer om soe suldy sijn ghewes
dat die stat verdeylt es
doer der lude mesdaet
daer teghen en es gheyn raet
dat sall wael werden schijn
sij moet ergherende sijn
went aen den doemels dach
en verwynt sij nyet den gods slach
sprack die heilighe priester
sinte peter mijn meyster
hij heeft mich die gewalt ghegheuen
wilt ghij keerstelike leuen
beide wijff ende man
weme soe des god gan
dat hij mijns raets wille pleghen
dien mach ich helpen ende weghen
ende dien mach ich verdynghen
end voer gode brynghen
des ben ich coene ende balt
allen die selue ghewalt
die sinte peter heeft van gode
die gheeft mich die gods bode
dat ich bonde ende ontbonde
mit sulken orkonde
als ich wale betoenen mach
daer allen dat volck toe sach
den sloetel hij ontdeckte
die hant hij vut reckte
soe hij hoechste mochte ghereyken
siet sprack hi dit eest waer teyken
heeren ende vrouwen
den slotel liet hij hon scouwen
van hiemelschen ghewerke
te bijspele ende te ghemerke
dien hoem sinte peter gaff
doen hij soechte sijn woert graff
te romen te sijnen huys
doen sprack sinte seruacius
voele lieue vriende mijn
deser reden suldi ghewes sijn
daer nae sprack der ghetruwe bode
dat mich sinte peter van gode
gheboden heuet ende beuolen
dat sij uch allen onverhoelen
mannen ende wijuen
ich en mach hier nyet blyuen
god en wilt mich hier nyet laten
ich moet varen mijnre straten
sprack die goede sinte seruaes
triecht daer ich hier voermaels was
te mijnre armer cellen
mit mijnen mede ghesellen
sal ich daer waert wenden
ende al daer sal ich eynden
ende verwandelen dit leuen
dan sall mijn lichame werden ghegeuen
mijnre moeder weder der eerden
ende ich sall daer verhoecht werden
noch sprack euer die gods druyt
totten luden ouer luyt
mijne voele lieue luyde
ghij en syet mich achter huyde
in deser tijt nommermeer
doen weynden sij voele seer
groet yamer doen daer was
doen die heilighe sinte seruaes
die vreyselike mare
seide alsoe openbare
den luden alle ghemeyne
doen was daer rouwe ende weynen
ende schreyen ende claghen
suchten ende hantslaghen
mit rouwen quelden sij haer lijff
daer en mochte man noch wijff
gheynre maten ghepleghen
daer vielen die tranen als reghen
vut haren ougen ane dat gewaet
des en was doe ander raet
sij moesten weynen doer die noet
want sij ontsaghen die doot
die voele vreyselike es
des waren sij alle ghewes
dat sij nyet en mochten ghenesen
ende dat haer stat te stoert solde wesen
ommermeer sonder eynde
doer der lude sonde
ich wane in alle eertrike
des groten yamers ghelike
nye man en sach dat daer was
seer weynde sinte seruaes
ende allen die daer waren
moesten soe mesbaren
die rike mitten armen
dat gode mochte ontfermen
ende der maghet sinte marien
soe grotelijck was haer schreyen
dat haer gheruecht voer gode quam
ende hijt ghenadelike vernam
vanden gheenen dies hadden rouwe
mit luterliken trouwen
doent ouch soe voele gestillet was
dat spreken mochte sinte seruaes
ende men hem hoeren mochte
ende dat hoem tijt dochte
hij sprack tot synen yongheren
den rouwighen van tongheren
hij sprack voele lieue vriende mijn
en latet uch nyet leyt sijn
des ich uch bidde doer goet
dat ich ouch wille dat ghij doet
doer vrs selfs salicheit
ende doer alle den arbeit
den ich doer uch ye ghedede
soe doet mich nu eyne bede
doen sij dit van hem hoerden
sij konden cume gheandworden
van yamer ende van rouwen
sinte seruaes den ghetrouwen
den gods onderdanen
maer mit heyten tranen
die vut haren oughen vielen neder
soe antwoerden sij hem weder
doen sprack dat rouwighe diet
heer du en salste ons bidden nyet
ghebiede dat dijn wille es
soe helpen wij dich alle des
spraken sij doen ouerluyt
doen antworde hon die gods druyt
ich bidde uch doer den gods sone
dat ghij gherne moghet doen
doer den ewighe roem
dat voele werdighe heylichdoem
dat hij is in deser stat
want ich uch nye soe voele en bat
dat laet mich voeren hynne
doer die godes mynne
dat dat behouden blyue
dat uch in desen lyue
ende ter zielen moet vromen
off die hunnen der comen
dat sijs nyet en venden
ende gode daer ane nyet en scenden
helpt mich dat icht behoude
doen spraken ionghe ende oude
beide mynder ende meere
heilighe busscop lieue heere
dat dijn wille is dat doe
daer helpen wij dich alle toe
doen aldus die heilighe man
den orloff van hon ghewan
aen die van tongheren der stat
dat sij hon daden dat hij hon bat
ende sij hem woerden gehoersam
dat heilichdom hij doen nam
dat werdighe ghebeyne
vanden busscoppen reyne
die daer beuoren waren
rechte leeraren
die heilige ende die werde
die daer laghen inder eerden
die nam die godes holde
ende ouch die daer in golde
ende in syluer waren beslaghen
die deder alle danne draghen
den heiligen busscop sinte valentijn
sinte nauijt ende sinte seuerijn
sinte metropole sinte marcelle
sinte florente haer gheselle
ende eynen sinte martijne
ende eynen sinte maximijne
ende ander duyrbaer heylichdome
dat hij daer vant inden doeme
des ontellike voele was
dat nam die goede sinte seruaes
crucen ende zierheit
ende alsoe ghedane rijcheit
als ten busscopdome ghetam
mit orloue hij dat mit hem nam
doen sinte seruaes die werde
mit allen sijnen gheuerde
van tongheren keerde
den ghewaren god hij eerde
den hij almechtich kande
hij hoeff op sijne hande
ende sprack heer heylant
du sandes mich hier int lant
des en berouwede ich mich nye
du haddes mich beuolen hij
dit busdome des ich hij plach
dat ich beschermen nyet en mach
ende moet dijn ghebodt dolen
dattu mich hij haddes beuolen
ghewalt ende lude
die beuelen ich dich hude
op dijne genade in dijne ghewalt
du wetes wattu doen salt
dat dijn wille sij dat doe
ende keer dijne ghenade daer toe
neeme die zielen in dijnen vrede
sus yamerlike was sijne rede
doen des ander raet en was
ende der goede sinte seruaes
moeste varen van danne
van wijuen ende van manne
waert daer der rouwe voele groot
des hon nyet en verdroot
ende weynden voele seer
ende spraken vader ende heer
ontferme dich dijnre kinden
die hier blyuen in ellenden
wat douch ons onse leuen
sent dat du ons wilste begheuen
wij stonden alle te dijnen ghebode
haer hande hoeuen sij op te gode
ghenade sij hem baden
datse doen te spade daden
sij schruwen ende sij riepen
nae sinte seruase sij liepen
in beyden sijden teghen
beide in straten ende in weghen
die ouden mitten ionghen
aen hoem sij vaste dronghen
all dae sijne ghevynghen
aen hoem sij vaste hynghen
ende kusten sijne ghewant
sijne voete ende sijne hant
sij hieldenen mitten beynen
groetlijck was haer weynen
dat doch al te vergheefs was
want der goede sinte seruaes
moest varen sijnre straten
des en mocht hij nyet laten
noch doer haer weynen noch doer haer clagen
dat heyldom dede hij danne draghen
ende dat ornament dat hij daer vant
ende sijn ghegherwe ende sijn ghewant
daer hij mede woude werden
bestadet toe der eerden
hij keerde doe danne balde
des waren ionghe ende alde
rouwich ende verbolghen
die hoem nyet en mochten volghen
die crancke ghebuere
die clommen op die muere
ende op die hoeghe toerne
des sijnen saghen gherne
ende die heilighe sinte seruaes
ghinck tot dat hij moede was
soe quam hij teynre scoenre stede
daer hem god groet eer dede
diet wale vermochte te doen
die heilige man hij wolde roen
die gewarighe gods holde
all daer hij sitten solde
sint seruaes die werde
doen hueff sich op die eerde
teghen heme wel hoe
des waren herde vroe
alle sijne vaert ghenote
doer dat wonder groet
vervroude sich sinte seruaes mit namen
ende die andere alle te samen
leeken ende papen
want die eerde waart ghescapen
recht als eyn bedde
dat men ghemaect hedde
gods cracht men daer sach
doen sinte seruaes daer op lach
die heilighe ende die gheeerde
daer hij sijn houft keerde
daer hoechde sich die wase
die ressche mitten grase
als oft eyn poelwe weer
daer sint seruaes die heer
sijn houft aen leende
den god ghenade sende
aen die ghehoechde eerde
daer sinte seruaes die weerde
sijne raste ane nam
van gods ghenaden dattet quam
daer wiessen bloemen ende gras
wie wale dattet wynter was
daeromme sprack der goids druyt
totten luden ouer luyt
alle lieue vrient mijn
men mach gherne onderdaen sijn
onsen heere gode hier bouen
want hij is wale te louen
die gheweldighe ende die gherechte
die sijne arme knechte
bereydet ende versiet
dat hoem sulck goet van hem gheschiet
dat hij hon gheuet sulck ghemack
van reynen herten hij dat sprack
god hi is ghenadich ende goet
die hoem lieuen dienst doet
het wordet hem wale vergouden
hij gheuet sijnen houden
die vroude nae den rouwe
die hem sijn ghetrouwe
die ghenyeten sijnre guede
nae haren armoede
gheeft hij hon die rijcheit
ende ghemaeck nae den arbeyt
daer nae sprack der heilige man
die salighe diet ghemercken can
men mach in menghen synnen
gods heerscapie bekennen
sijne genade ende sijne gewalt
ghij siet wale wie der wynter kalt
die eerde bevroret
ende haer vrocht te storet
ende te wryuet ende verkeert
ende als hij dan henne veert
ende der somer aen gheyt
dien alle die werelt gherne ontfeyt
ende daer toe alle creatueren
eyn yegelijck nae sijnre natueren
verhoghen sich ende verurouwen
allen die gode ghetrouwen
ende doer hem lijden arbeit
dien gheeft hij grote rijcheit
woninghe in hiemelrijck
ende vroude ewelijck
die ommer sonder eynde duert
hi is sot die des nyet en gheert
als der heer dit ghesprack
doen lach hi neder doer ghemack
hi en ruste doch nyet langhe dae
te triecht keerde hij daer nae
heme volchde eyn grote scare
die doer goet waren comen dare
maer die valsche ende die bose
die doer spot roekelose
van tongheren mede liepen
die bleuen ligghen ende sliepen
soe langhe went sijnt seruaes
alsoe verre van hon was
dat si en wisten waer hij quam
sij waren onghehoersam
dat ongheloeuighe diet
derre en roechte hij nyet
sinte seruaes die werde
die stat ende die eerde
die daer was woerden soe hoe
die is ye sent noch alsoe
als men wale ghesien mach
ende sall bis ane den doemsdach
wesen ledich ende vry
daer en woent nyemant by
die sij eere off seye
off sichte offte meye
doer goet laten sij dat
eerde mense noch bat
het weer seer wael gedoen
daer mochte wale eyn kerke stoen
doen der goede sinte seruaes
te triecht aldus comen was
ende hadde theylichdom daer bracht
hi was voele wale bedacht
eyne crocht dede hij werken
inder ghewijeder kerken
als hem van god quam der sen
dat heyldom leechde hij daer in
daert herde wale behalden was
dat berichte all sinte seruaes
die gods ghebenediede
daer nae in corten tijde
van gods weghen hij vernam
dat dat eynde sijns leuens quam
dat keerde hij in gheduldicheit
want hem god voer sijne arbeit
den goeden loen soude gheuen
ende hij dit ellendich leuen
cortelijck verwandelen soude
dat ontboet hij dien hij woude
doent sijne vriende vernamen
tot heme dat sij doen quamen
die gods dyenaer ende sijne knechte
des seluen daechs rechte
doen der gods holde
den loen ontfanghen soude
die heme in hiemelrijck was ghereyt
sijnen lichameliken arbeit
en doerste hij doen claghen nyet
die lude leerde hij ende beriett
vele ghetruwelike
wie sij goids rijke
souden moghen erweruen
ende haer ziele gheeruen
in dat ewighe ghemack
doen hij dus predicte ende sprack
daer was groot ghedranck
ende als hij die misse ghesanck
ter eeren den almechtighen gode
doen stont der enghel sijn bode
in denen seluen tijde
beneuen sijnre sijden
tot sijnre rechter hant
ende maecte hem sijn eynde bekant
dat hij wijseliken vernam
van gods ghenaden hem dat quam
hij was gheystelijck bedacht
die vroude vermeerde sijne macht
sijns rouwen hij vergat
sijne woerde luden des te bat
van gode sprack hij scone
den dach bis aen die noene
des sij god ghebenediet
recht aen der seluer tijt
dat god aen den cruce verschiet
als men in sijne hystorie siet
soe verschiet die heilige man
als ich uch wale gesegghen can
ende icht ouch wale betughen mach
te meye op den derthiensten dach
soe verschiet die goids gheeerde
totten ghewarighen gode hi keerde
herte oughen ende moet
reyne kuyssche ende goet
nam die heilighe man
te triecht vanden hiemel quam
eyn liecht alsoe ontellike claer
als oft eyn blyxem waer
alsoe ouer wonnentlijch
doen hij voer te hiemelrijch
die ziele die des werdich was
doen waert versaedt sinte seruaes
van dies sijn herte ye gheerde
dat hiemelsche liecht dat werde
wale drie vren vanden daghe
daer was vroude ende claghe
die sieken die dat vernamen
die doer goetdoen daer quamen
die vonden daer hulpe ende troost
ende woerden alle verloest
alle des ouels dat was waer
dat ich derr segghen openbaer
want ich wale die waerheit weyt
dat ichs ghetughe hebbe ghereyt
doen der goede sinte seruaes
van eertrike dus gescheiden was
mitten liechte clare
sijne vriende die daer waren
versament in goids namen
die hielden sijnen lichame
den heilighen ende den werden
seuen daghe bouen der eerden
ende groeuenten ane den achden dach
voele scone teyken men daer sach
voele duere gauen men dae gaff
doen hij gheleecht waert in sijn graff
die heilighe ende die reyne
ende by hem dat ghebeyne
dat hij van tongheren bracht
god sijns wale bedacht
ende sijnre ghesellen
eyn duere decksele van pellen
leechde der enghel ouer hon
dat was eyn teyken ichs seker ben
sijns groten gheystelijckes leuen
dat hij daer om dus was verheuen
die teyken waren loefsam
doen men die meer vernam
doen quamen voele lude daer
menghe heerlike scaer
doer ghenade ende doer goet
als het huden daechs noch doet
alle die des gheroechten
dat sij daer ghenade soechten
ghenade sij daer vonden
daer dede god inden stonden
mennich teyken ende ouch sent
waren sij stomp off blent
off douff sieck off lam
soe wie dat doen daer quam
mit goeden gantsen gheloeue
rasende ende doeue
die quamen by sinte seruaes graff
god hon haer ghesonde gaff
die alsoe waren beraden
dat sijs mit trouwen baden
salich was sijn eynde ende sijn leuen
bidden wij god dat hij ons gheuen
sulke gracie ende sulke lere
die den heilighen predickere
seruacium hier sande
van iherusalem vuten heiligen lande
sinen volck in lutteringhen
dat hij des wille ghehinghen
want der goede sinte seruaes
sijn neue ende dienstman was
ende ons heeren reyne bode
dat hij onse voerspreke sij voer gode
den coninck van hiemelrike
dat hij ons ghenadelike
bedencken wille ende bescouwen
dat wij sinte seruaes trouwen
soe voele ghenyeten moeten
ende onse sonden soe gheboeten
ende alsoe beteren onse leuen
dat ons god moet gheuen
sijne hulde ende sijn rike
ende vroude ewelike
mit sijnen ghehoersamen
dat gheschie ons allen amen
nu bidden wij den reynen bode
sinte seruaes dat hij te gode
wille bidden ynnentlike
voer sijnen dyenaer heynrike
die sijn leuen in rymen dichte
ende den sen alsoe verlichte
ende den leeken luden leerde
ende gode daer mede eerde
dien hij teynen heer hadde vercoren
menghen dach daer beuoren
daer om dat hijt te lieuer dede
ende ouch doer der gravinnen bede
van loen sijnre lieuer vrouwen
dies hoem bat mit trouwen
doer mynne want des luste haer
ende her hessel der custenaer
dies heme vliteliken bat
ende sinte seruaes houft stat
zyerde ende eernsteliken eerde
ende sijnen sen daer toe keerde
soe hijt best mochte ghedoen
nu loens hoem der gods soen
alle dies hem baden
ende hulpe daer toe daden
ende allen dient lieff was
dien moet god ende sinte seruaes
verloessen ende ontbenden
van allen haren sonden
hebdi nu wale vernomen
wie der heer is triecht comen
die heilige sinte seruaes
ende wie gedaen sijn leuen was
ende wie dat hi eyn eynde nam
nu verneemt wiet daer nae quam
doen dat gheschiet was altehant
die hunen voeren doer die lant
mit heercracht alsoe beraden
dat sij groten scade daden
attila ende die sijne
sij besatten agrippijne
dat collen sent ghenant waert
doen quamen daer ane der vaert
die elfdusent meechde
die god daer gheweechde
die versloeghense alle ghemeyne
sij en spaerdenter egheyne
allen dat sij daer vonden
sij te stoerden ouch nae dien stonden
tongheren die meere
wie rijck dat sij weere
sij moeste ommer verstuert wesen
sij en lieten nyemant ghenesen
der keersten die sy vynghen
groot jamer sij beghinghen
ane wijue ende ane manne
te metze voeren sij van danne
soe sijs best consten gheramen
te metze sij doen quamen
die coninck mit sijnen knechten
opten paeschauont rechte
metze dat sij doen besaten
des ontsaghen sij sich vtermaten
die daer waren bynnen
sij en mochtens doch nijet ghewynnen
des heydenen conincks holden
wie gherne dat sij wolden
wennen die heerlike veste
doen bedachten sij sich int leste
doen hon des leghers verdroet
des was haer torne voele groot
beide vroech ende spade
sij woerden des te rade
dat sij rumen wolden
doen sij danne varen solden
die ouele nae ghebeuren
doen vielen der stat mueren
poerten ende toerne
dat saghen die hunen gherne
doen die muere laghen ter neder
doe en sat sich daer nyement weder
egheyn keersten ter weere
doen voer dat heyden heere
in die stat balde
ende sloeghen jonghe ende alde
doen sij ghewonnen die ouerhant
daer en bleyff nyet onuerbrant
sonder sinte steffens huys
dat behoede seluer jhesus
want sinte stephanus bloet
was daer bynnen behoet
ter eeren sinte steffaen
men sachen opten choer staen
daer hi tfuyr werde
ende den choer daer mit gheneerde
doen metze dus verstoert waert
te riemes namen sij haer vaert
sij woesten dat hon was gheleghen
wat sijs vonden onderweghen
dat roufden sij ende namen
doen sij te riemes quamen
toe den seluen stonden
den duuel sij daer vonden
die ghenant is sathan
dien saghen sij op die porte staen
der hunen hij daer beyde
jn die stat hijse leyde
te dien seluen stonden
sij versloeghent all dat sij daer vonden
man wijff ende kint
sij en spaerden nyemant sent
want haer wille voert ghinck
die martilie van hon ontfinck
die heilighe sinte nychaes
die doen daer busscop was
ende eyne maghet hiet entropia
die waert mit hoem verslaghen dae
doen sij dae den seghe namen
te troys sij daer nae quamen
doen sij daer quamen voren
doen stont daer bouen den mueren
die busscop sinte lupus
bouen die porte in eyn waeckhuys
doen attila daer toe reyt
ghewapent mit scaren breyt
mit scaren ongherechten
die den gods knechten
daden mennich onghemach
lupus den coninck toe sprach
den ouelen manne toe
heer wat koninck bistu
dattu die keerstene vaes
ende vanghes ende slaes
ende soe te woestes onse lant
doen antwoerde die coninck te hant
ich ben attila gods vleghel
ende sijn gheysel ende sleghel
wie bistu waer toe vraechs duys
doen antworde hem sinte lupus
eyn heylich busscop ende gherecht
hij sprack ich ben eyn gods knecht
ende ben ihesum onderdaen
soe mocht dich wale mijne gheysel slaen
sprack attila die bodelinghes son
doen mich de porten op doen
soe laet ich dich huden syen
wiltu der waerheit ghien
wie der gods vleghel kan
derschen wijff ende man
der busscop leystede sijne bede
die poerte men hem op dede
hi liet den coninck in riden
doen waert daer te dien tijden
soe duyster ouer alle die stat
in allen eynden  voerwaer wet dat
dat men daer bynnen nyet en sach
daer buten waest scoen dach
daer bynnen doncker als die nacht
dat dede god mit sijnre cracht
diet herde wael doen mocht
den hunen hon docht
in beiden siden der straten
soe duyster vtermaten
vanden groten duysternisse
dat sij waenden  des sijt ghewisse
dattet waren hoghe mueren
vuter stadt sij voeren
als sy daer in quamen
dat sij daer nyet en namen
noch daer nyet en mochten ghescaden
god en wouds nyet ghestaden
het behuede der gods soen
doer eer sinte lupoen
ende doer des heilighen mans bede
die hij decke tot gode dede
attila voer van danne
toe hant mit sijnen mannen
die stadt lieten sij staen
der god ghenade hadde ghedaen
voer den coninck heiden
doen waert dat heer gesceyden
in voele menghen synnen
daer sij yet moechten ghewynnen
daer sij sich mit generden
sij branden ende sij heerden
nyemant sij en verdroeghen
sij quelden ende sij sloeghen
beide man ende wijff
seer quelden sij hon den lijff
die gods vermalendiede
heilighe lude ende ghewijede
die hadden sij alsoe onmeere
alse oft beesten weeren
sij sloeghense ende worpen
inden ghore achter dorpen
sij verwoesten alt lant
sij en lieten nyet ongebrant
sonder triecht daer sinte seruaes
die helighe man begrauen was
dat bescheermde onse heer ihesus
ende te metze dat gods huys
dat sij onuerbrant lieten staen
dat bescheermde sinte steffaen
ende troys die stat
die sinte lupus gode verbat
des moesten sij ghenyeten
dat sijt mit vreden lieten
dat was ane haren danck
went sij god daer toe dwanck
die hunen waren doe balt
want sij hadden die ghewalt
dat sij voele quaets daden
sij waren alsoe beraden
dat gheweldelijck sij mit scharen
ouer alle die werelt wolden varen
ende alle die werelt woude dwinghen
des en woude god nyet ghehenghen
diet wale weren mochte
doent heme tijt dochte
doen hadde hijs schier wandel ghedoen
als ghi hier nae sult verstoen
ende als ich uch wale ghesegghen can
het hadde der coninck karleman
ghesament volcks ende coninck puppijn
daer was mit hoem der sone sijn
ende voert alle gemeynlijck
die voersten van vrancrike
die sich satten ter were
mitten alre meysten heere
dat sij doen gheleysten mochten
weder die hunen sij vochten
daer mennich man den lijff verloes
die hunen bleuen segheloes
der hunen was doe eyn groot ghetall
die doe verslaghen woerden all
ende ter doot ghebracht mit slaghen
des en hoerde ich nye gheclaghen
god dien gaff men die eer
doen waert daer vernedert seer
attelens ouermoet
het en was nye doer sijn goet
dat hij ye soe hoghe gheclam
want hijs eyn quaet eynde nam
want edt compt decke alsoe
die sich verheffet alte hoe
hij valt decke onsachte neder
nu neemen wij onse reden weder
ende segghen die waerheit
doen was die heilighe keerstenheit
ghecrenct ouer alle gallia
voele langhe duerde dit daer na
nae der hunnen heer vaert
dat nye te tongheren en waert
eynich busscop ghecoren
sent dat der gods toren
soe haert ouer hon gheganghen was
dat selue datter doe ghenas
achter den lande wijde
die waren in denen tijde
busscoppen ende gheleerde
gheordende ende bekeerde
keersten priesters ende leeraer
en doersten openbaer
in die werelt nyet wesen
want sij en mochten nyet ghenesen
doer die ongherechte diet
sij en lietense mit vreden nyet
ende sloeghense ende woesten
dat sij sich berghen moesten
in dat eynode ende in die holen
sij moesten armoede dolen
mit dage ende mit nachte
want dat god bedachte
dat hem begonde te erbermen
dat yamer vanden armen
doen des gode dochte tijt
die ommer sij gebenedijt
te troest hij doen sande
den luden vanden lande
in dat busdom van tongheren
den meysterloesen jongheren
die thouft waren der kerken
sij begonsten doen te merken
dat die goede sinte seruaes
in groter werdicheiden was
ende sterckte die keerstenheit
ende dat hem god sijnen arbeit
te romen soe wale vergalt
doen hem sinte peter die ghewalt
mitten slotel doen gaff
sij begonsten te versoeken sijn graff
sijn gods huys sij eerden
haren vlijt sij daer toe keerden
mit trouwen sij dat daden
sinte seruaes dat sij baden
den heilighen voersprekere
dat hij haer bode were
te gode van hiemelrike
dat hij ghenadelike
haer noet bekende
ende vrede onder hon sende
want hijt wale vermochte te doen
sij baden sinte seruacium
dat hijs bode weer
tot gode onsen lieuen heer
dat hij doer gods ontfermicheit
stillen woude haer grote leyt
doen sij des begonden
doen was te dien stonden
groet volck te triecht comen
want sij hadden vernomen
sinte seruaes hoechtijde
doen quamen sij verre ende wijde
ouer verre ende ouer nae
sij dienden sinte seruaes al dae
mit groten oetmoede
mit alrehande goede
mit menghen goeden ghewerke
mede te zieren sijne kerke
mit waken ende mit ghebede
eyn schoon teyken doen god dede
diet wale vermochte te doen
hij eerde sinte seruacium
doen waert verhoecht sinte seruaes
des auonts doent bedemet was
ende verganghen was der dach
gods ghewalt men doe sach
in die kerke te triecht
daer scheyn eyn scoen hiemels liecht
vreyselijck ende claer
meerre dan die sonne waer
den blixeme ghelijck
doen woude god sekerlike
sinte seruaese gesterken
doer dat daeck vander kerken
scheynt oft waer doer tghelas
eynre suylen edt ghelijck was
gloyende van viere
dat liecht was herde diere
daer scheyn die grote gods macht
dat liecht duerde alle die nacht
dat men wale daer af ghesach
went des morghens op den dach
vroech te mettentijde
doen die ghebenedijde
god van hiemel wolde
eren sijnen holde
seruacium den werden
dat liecht scheyn van der eerde
op totten hiemel hoe
des waren alle te samen vroe
die keerstene die dat saghen
die in haren ghebede dae laghen
off stonden off saten
haers rouwen sij vergaten
gheystelike sij sich ghetroesten
sij loefden gode den hoechsten
mit ymmen ende mit sanghe
allen die nacht langhe
dat sij nyet en sliepen
gode sij aen riepen
sij baden sinte seruacium
dat hij haer boetscap woude doen
ende voer gode brynghen
ende hij hon woude verdynghen
die ghenadighe sinte seruaes
die des voer gode werdich was
dat hijne alsoe eerde
ende sijnen loff ermeerde
alsullich teyken doer hem dede
doen verhoerde god haer bede
voele ghenadelike
hij sande in eertrike
vroude ghenade ende vrede
doen ghinck die nyemaer ende die rede
achter lande wijde
dat god in dien tijde
sinte seruaes dus grotelijck eerde
mennich mensche sich doe bekeerde
dat die goede sinte seruaes
aldus seer gheeert was
dat benijde der boese gheyst
die des quaets sich vrouwet meyst
die den heiligen man job bekoerde
doen hij heme te stoerde
sijn ghesonde ende sijn goet
maer sijnen stadighen moet
en mochte hij nyet vererren
noch ter zielen ghewerren
hij woude ouch sinte seruaese schaden
des en woude god nyet gestaden
anders dan hij dat dack
van sinte seruaes monster brack
vander holtenre kerken
die hoem daden werken
die burgher ende die dyenstman
die ontdecte sathan
dat daeck werp hij ter neder
eert ghedeckt waert weder
soe was leden mennich dach
scone teyken men dae sach
op sinte seruaes graff
al was dat daeck gheuallen aff
god bescermet daer bouen
des is hij wale te louen
dat hijs soe goede waer nam
dat daer ynne nyet en quam
des reghens eynich traen
des liet ment onghedeckt staen
dat god daer mede wolde
sterken sijnen holde
dat was al openbaer
des ghinck die nyemaer
achter lande verre ende wijde
doen viel inden seluen tijde
eyn znee eyselijck ende groot
des menghen armen man verdroet
hi lach meer dan knyes hoe
doen bescheermde god alsoe
sinte seruaes sijn graff
daer hij dat liecht ouer gaff
daer op en viell des snees nyet
dat woude god diet beriet
dat men des morghens wale sach
wie hoghe dat der snee lach
inden lande ouer all
ouer berch ende ouer dall
sonder ane die stat alleyne
daer der busscop reyne
ter eerden bestaet was
die salighe sinte seruaes
doer den welken dat god dede
dat teyken ane der seluer stede
ende ander te mengher tijt
des moet god sijn ghebenedijt
het en is mich nyet wale cont
hoe langhe dat dit lant stont
in dolinghen des neempt goem
ende dat tot denen busdome
egheyn busscop en waert vercoren
dat sinte seruaes hadde daer te voren
het was gheuorstet ende ghespaert
soe langhe dat eyne consilie waert
te orliens dat wolde god
dat was sijn wille ende sijn gebot
dat ment beriet ende began
daer quam mennich heilich man
doer trouwe ende doer gherechticheit
des die heilighe keerstenheit
soe seer was verstoert
als ghij hier voer hebt ghehoert
sij woerden des te rade
wat men best daer mit dade
nae soe ghedanen dinghen
sy spraken sonderlynghen
die meystere mitten jongheren
om dat busdome van tongheren
dat langhe sonder busscop was
dae der goede sinte seruaes
voertijts danne was verdreuen
des waest onberaden bleuen
dat was eyn alte boesen raet
ende eyne grote misdaet
die ane hem was ghedaen
soe en doerstes nyemant daer bestaen
die daer busscop wolde sijn
dat daer langhe was anschijn
doen sij god woude vereynen
doen sande hon god alle gemeyne
den heiligen luden in haren moet
dat hon allen dochte goet
te triecht daer sinte seruaes
ter eerden bestaet was
doer haer boesheit verdreuen
dien hon god hadde ghegheuen
ende die hon te troost was comen
dat sij sich seluen hadden benomen
die busscoplike heerlijcheit
ende triecht hadde die werdicheit
daer sinte seruaes gebeynte lach
ende daer men gods teyken sach
dat dae der stoele waer
dat waert openbaer
ghekondicht ouer alle den hoff
doen koes men eynen busscoff
daer nye egheyn en was te voren
daer waert teynen busscop ghecoren
agricolus eyn heylich man
dies daer alre eerst began
doen dat busdom waert beuolen
den heilighen man agricolen
dient god woude gheuen
doen berichte hijt alle sijn leuen
die keerken dat hij stichtede
dat busdom hij berichtede
mit keersteliken werken
inden dienst der heiliger kerken
leyt hij gherne den arbeit
hi was inder werdicheit
dat hij dat monster deckede weder
daert dake aff was gheuallen neder
ende vervuylt ende verloren
dat nyemant daer te voeren
nyemant en deckte voer hij daer quam
want hoem die eer wale betam
noe agricolum ghewan
dat busdom eyn heilich man
die was gheheiten maximijn
des mochte god gheloeft sijn
nae hem was desumatus
ende nae heme resumatus
ende daer nae eyn hiet supplicijn
ende eyn quyrillus die naecome sijn
die busscop was ten gods huys
nae hem quam eutherius
ende falco daer nae
sent waren busscoppen dae
eucharius ende domiciane
die gode waren onderdane
daer nae quam sinte monulf
ende nae hem sinte gondulff
die heilighe ende die meere
dat lanck te segghen weere
van hare werdicheide
ende all mitter waerheide
als men in hare legenden siet
wij en moghens alle gheseggen nyet
ouch en sal ment all nyet laten
wij soelen nae der maten
der reden rueren eyn deel
sinte monulff hadde gheheel
tot gheisteliken werken
hi stichtede die eerste kerke
die te ludick ye gemaect waert
want hij decke voer die vaert
tusschen triecht ende dynant
daer was sijne erue ende sijn lant
heerscap ende rijckdom
dat gaff hi al sinte seruacium
dien hijs wale gonde
doen hij mochte ende conde
soe vermeerde hij heme sijne rijcheit
eyns daechs doen hij daer leyt
tusschen triecht ende dynant
onderweghen hij daer vant
eyne cleyne ghehochte
dat heme scone dochte
dat ghehochte hiet legia
die heer dede maken da
eyne kerke ende vryen
beureden ende wijen
den gods onderdanen
sinte cosme ende damianen
dat beriet monulf die gods knecht
seder waert sinte lambrecht
ghemartelt ane der seluer stede
daer waert die stat geheylicht mede
mit sijnen heilighen bloede
dat vergalt hem god der goede
die heilighe sinte monulphus
berichtede wale sijn gods huys
des heeft hij loen ende danck
het waer te segghen alte lanck
die goede werck die hij beghinck
des hij van gode den loen ontfinck
dat wij hebben wael vernomen
ende sijne heilighe nae comen
perpetuus ende euergijs
heilighe busscopen ende wijs
sinte amant ende sinte johan
ende sinte remakele eyn heilich man
ende die heilighe sinte theodart
die ouch ghemartielijt waert
die heilighe ende die meere
ende ouch die mertelere
die werdighe sinte lambrecht
ende nae hoem sinte hubrecht
die dat busdom van triecht nam
dat was der leste die daer quam
daer nae ouer mennich iaer
ich en weyt wie lange dats waer
dat sinte seruaes waert erhauen
te triecht daer hi was begrauen
als ich die waerheit vernam
nu hoert wie dat daer toe quam
dat hij doen erhauen waert
karle hadde eyn heer vaert
ghemaect mit goeden staden
op die heyden die heme daden
wedermoet ende onghemack
des hij sich deckwijle op hon wrack
dattet hem dede stade
dat sij namen groten schade
in storme ende in strijde
des quam hij teynen tijde
in eyne verueerlike noet
ende in groter vreysen vander doot
want hij was in eyn lant
daer hi der heydene voele vant
soe onghetallijck bouen maten
hij en mochtes doch nyet laten
hij en settede sich ter weere
ende dat heydensche heere
des was vtermaten vele
dat mit hon ghinck vuten spele
ende dat hij sorghe ende anxte ghewan
die heyden hadden wale xx man
altoes teghen eynen den sijnen
doen wolde god laten schijnen
sijne godlijke macht
karle daer den seghe vacht
soe datten god verloeste
ende die keersten vertroeste
daer toe halp hem sinte seruaes
des hoechijt dat des daechs was
doen karle die coninck rijck
herde oetmoedelike
des daichs in gods dienste dede
sijne offerande ende sijne ghebede
ter eeren gods ende sijnen druyt
soe gheboet hij ouerluyt
den kerstenen alle ghemeyne
dat sij den busscop reyne
loefden ende eerden
ende haren vlijte daer toe keerden
dat sij heme eer daden
des waren sij saen beraden
want hon des noet was
ende die goede sinte seruaes
van gode hadde die ghewalt
dat hijt hon wale vergalt
want sij den seghe namen
ende mit eeren danne quamen
doen coninck karle ende sijne man
den seghe dae alsoe ghewan
daer hem god dede ghenade
doen waert hij des te rade
dat hij sijne boden sande
in vranckrijke tot sijnen lande
doe hem god loeste vuter noet
den busscoppen hijt ontboet
clercken ende gheleerden
abden ende bekeerden
mit goeden trouwen hij dat dede
ende bat hon mit soeter bede
den heren van vranckrike
ende ontboet hon vriendelike
wie dat heme erganghen was
datten god ende sinte seruaes
vuter sorghen verloeste
ende ghenadeliken trooste
hij ontboet hon sijne holde
op dat hon god gheuen wolde
ter zielen dat ewich liecht
dat sij voeren te triecht
ende sinte seruaes den werden
verhieuen vuter eerden
ende hoechden ende eerden
ende sijnen loff vermeerden
want hoem die eer wale betam
ende hij heme te hulpen quam
doen hoem des noet was
want hem der goede sinte seruaes
vuter sorghen verloeste
wijseliken hijt bedachte
dat karle gheboden hadde soe
des waren die keersten voele vroe
doen ghinck die nyemaer
achter lande openbaer
in mengher stat daer ment vernam
doen die meer volquam
in vranckrike tot parijs
doen voer eyn busscop hiet willegijs
willich tot allen goede
hij was des te moede
dat hij wolde varen daer
te triecht ende neemen waer
die gheystelike voerste
off yet daer gheborste
dat der kerken messtonde
dat hijs sich onderwonde
ende hijt beteren dede
doen voer die busscop ter stede
te sinte seruaes mitter vaert
ende erwerff dat dae gemaect waert
eyn kostelike cyborye
doer die ewighe glorie
dat chierde die gods holde
mit syluer ende mit golde
daer aen was mennich edel steyn
dat werck luchde ende scheyn
alsoe liecht ende alsoe claer
als oft eyn spieghel waer
bouen sinte seruaes graff
dies hoem goeden raet gaff
dat wolde god ende sinte seruaes
doen die busscop willigis dae was
gods wille hij vernam
eyn alt man tot hem quam
in sijnen vysione
tot hem sprack hij scone
verneeme mich sprack hi gods knecht
het sall dich duncken onrecht
dat sinte seruaes die werde
ligghet onder die eerde
aldus langhe hij te triecht
die soe claer is ende soe liecht
voer gode in hiemelrike
dat segghe ich dy ghewaerlike
willigis die gherechte
ende sinte hubrechte
die busscop was inder stat
raet ende hulpe hij hem bat
des was sinte hubrecht vroe
wanttet hem ouch alsoe
teynen tijde voer quam
doen hijt ouch van hoem vernam
doen beuyelt hem des te bat
den luden gheboet hij dat
dat sij sich reynichden daer teghen
dat sij godt moeste gheweghen
ende daer toe wolde gheraden
sijn ghebod sij doen daden
doen men die meer vernam
groot volck te triecht quam
beide wijff ende man
gheystelijck mens began
soe men godlijckste mochte
sinte seruaes men doe sochte
mit groter oetmoede
ende mit groten goede
sij deden mit deuocien ende mit ynnicheiden
tot gode waert haer ghebede
sij loefden gode langhe
mit ymnen ende mit sanghe
die sij vroliken aen hoeuen
syn graff sij ontgroeuen
daer sinte seruaes eerst was begrauen
daer en sinte monulf hadde erhauen
des en wisten sij nyet doch
sij waenden dat hij daer laghe noch
die grote heer sinte seruaes
voele scone die stat was
sij was ghestuelt bynnen
voele scoen in vier synnen
als men wale doe ghesach
daer dat heilichdom op lach
dat van tongheren was comen
dat sinte seruaes hadde ghenomen
die ghewaer gods holde
cassen mitten golde
ende mit siluer beslaghen
die hi danne dede draghen
inden midden saghen sij staen
eynen sarck wael ghedaen
van marberen steyne
sij waenden dat die reyne
seruacius laghe daer ynne
mit gheysteliken synne
sij vroudens sich alle te samen
sij droeghenten danne in gods namen
sij sattenten all openbaer
bij den hoghen altaer
die ghetrouwe gods dienst man
sij en besaghens nyet nochtan
noch en sattens opten altaer nyet
des hon die vrese nyet en ryet
sij waren alsoe beraden
dat sij gods dienste eer daden
alre ambachte gheheerste
sij offerden talre eerste
ons heeren vleysche ende sijn bloet
haer gheloeue was soe goet
dat sijt alsoe aen vynghen
doen sij daer toe ghynghen
ende ontdeckten dien sarcke
sij vleeden gode starke
te dien seluen stonden
doen sij daer nyet en vonden
seruacium den reynen
doen was daer groot weynen
ende yamer vtermaten
dat en consten sij nyet ghelaten
seer sij sich mestroosten
sij claechdent gode den hoechsten
arme ende rijke
sij waenden sekerlijke
dat sinte seruaes die meere
hon dae ghestolen weere
die rouwe ghinck hon voele na
doen was groten yamer da
beide man ende wijff
mit rouwen quelden sij haer lijff
des men waele gheloeuen mach
sij vasten alle den dach
mit yamer ende mit rouwen
mit onsteliker trouwen
groten yamer sij maecten
alle die nacht sij waecten
doen ander lude sliepen
gode sij decke aen riepen
die rouwighe van maestriecht
sij hadden haers herten liecht
ende haer vroude verloren
die sij hadden daer te voren
mit yamer waecten sij ouer macht
wale tot ouer myddernacht
omtrent des eersten hanen crayt
doen vondense eynen goeden raet
sinte seruaes holden
dat sijne soeken solden
in eynre andere stede
god wolde dat men dat dede
inden seluen gods huys
daer hem sinte monulphus
gheleyt hadden ende beuolen
dat was hon allen doen verholen
eer sij dat vernamen
ten graue sij doen quamen
haer gebet sij spraken
doen sij dat graff op braken
doen quam eyn soe soeten gore
om dat graff ende daer voere
die soeter was verre
dan wierouck ende myrre
noch balsame noch aloe
sullich roke en waert nye mee
noch muskus noch ander cruyt
en gaff soe goeden roeck nye vut
als vut sijnen graue quam
ende als dat volck dat vernam
desen roecke alsoe goet
des ghewonnen sij hoghen moet
die reyne gods holden
doen sij dae hoeghen solden
seruacius den gods bode
haer hande hoeuen sij te gode
sij loefden heme ende eerden
haer ghebet sij vermeerden
beide stille ende ouerluyjt
doen sij den heiligen goits druyt
sinte seruaes vonden
in eyn pellen ghewonden
ende in lijnwade
sy woerden des te rade
dat sij hem naerre quamen
van sijnder boerst dat sij namen
eyn cruce van goeden golde
dat lach opten gods holde
te dien seluen stonden
onder sijn houft sij vonden
eyn monstrancie was roet gout
die eerde hij doer die schout
die heilighe busscop sinte seruaes
want des heilighen houts daer in was
vanden cruce vrone
hij lach voele scone
die gods gebenediede
te sijnre rechter sijden
lach der busscop staff
ende ane dander sijde dat hoem gaff
sinte peter doen hij te romen was
den sloetel dien hij gaff sinte seruaes
van hiemelschen ghewerke
die noch is in sijnre kerken
des is gheeert alle dit lant
cassen men doe bi hem vant
daer in was kostelike heilichdome
daer mede gheziert waert sijn doeme
eer sijne hoeuen vut den graue
soe namen sij den pellen aue
dien hem der warighe god gaff
doen hij ghelacht waert int graff
dien sij doe wale erkanden
dien die enghele mit haren handen
ouer den lichame leyden
doen hij was verscheyden
van henen in eynre saligher vaert
doen hij dae gheleecht waert
dat saghen doen alle toe samen
die daer ghinghen ende quamen
van gods ghenaden dattet quam
doen men dat zudarium aff nam
dat op sijn ansicht lach
sijn anschijn men doen sach
der claere sonnen ghelijch
dat dochte hon wonderlijch
allen den gheenen diet saghen
des en derff nyemant vragen
waeromme dattet waer
sijn ansicht was soe ouer claer
als die sonne omtrent middach
dat men nyet wale daer teghen en sach
men en mochten nyet aen gesien
sij vielen neder op haer knyen
die eerde dat sij kusten
mit gheisteliker lusten
die sij inden herten droeghen
voer haer boerste sij doen sloeghen
die gods onderdane
mit menghen heiten trane
soe netten sij haer ghewant
sij spraken heer heylant
die dich te rechte besiet
du en schijnes doot nyet
du bist nae den vleysche doot
maer die god die dich geboet
die mochte dich wale gheuen
opuerstentenisse ende leuen
saltu nu heer opuerstaen
die ghelijck bistu wale ghedaen
sij lietens gode gewalden
ende wouden op halden
den heilighen lichame
in ons heren christus name
ende in sijnen vrede
doen woerden alle sijne lede
als eyn gloyende yser heyt
des men die waerheit wale weyt
dat welck dat ligt inden colen
dat en mochten sij nyet verdolen
sy moesten den lichame laten staen
doen sijne vonden soe ghedaen
des waert groot haer rouwe
ende haer yamer euen nouwe
sij vreysden sich sonder mate
went datse die prelaten
gheysteliken troosten
sij loefden gode den hoechsten
mit herten ende mit tonghen
scone psalmen dat sij songhen
daer men gode mede vleet
dat vers dat daer geschreuen steet
dat spreect exurge domine
hon was sachte ende wee
sij waren rouwich ende vroe
het spreect in dutschen alsoe
stant op heer
ende en slape nyet meer
schier nae den woerde
doen sij god verhoerde
die grote hytte die verghinck
des ment gheistelike aen vynck
als men mit rechte solde doen
doen leyde men sinte seruacium
sijne heilige gebeyne
in eyn sylueren vat reyne
dat buten was van golde
den waren gods holde
die alre eeren wert was
doen waert ghehoget sinte seruaes
soe heilich was der goede man
doen men hem te roeren began
soe soeten gore van hem quam
dat nye man sullichs en vernam
noch balsam noch cynamomijn
des moet god gheloeft sijn
onser alre sceppare
doen scheyn eyn liecht claer
ouer den monster bynnen
ende buten in allen synnen
dat onghewoenliken dochte
den luden  alst wale mochte
die daer omtrent waren
sij loefden gode twaren
alst gheyn wonder en was
dus waert verhauen sinte seruaes
inden sconen somertijde
die gods ghebenediede
septimo ydus junij
wildi weten wanneer dat sy
in bramaent opten seuensten dach
voele scoenre teyken men doe sach
doen die goede sinte seruaes
aldus doen verheuen was
mit eeren als hoem wale betam
ende dat die teyken vernam
karole die coninck rike
doen ontfinck hijt blidelike
gode gaff hij den loff
te triecht sprack hij eynen hoff
saen te paesschen daer na
sinte seruaes diende hij da
mit gheysteliken moede
dae gheschieden teyken goede
dat dede god mit synre macht
inden seluen paeschnacht
die wijle dat men die lessen las
eyn seer sieck man die ghenas
die langhe was ghehaertscaert
god halp haer dat sij gaende waert
ende eyne ander was houellecht
denen waert der rugghe recht
dat was goits gerichte
eyn man die sieck was vander ghichte
ende was verlaemt ende quall
hi lach daer inden hospitaell
die ghenas op die selue stonde
ende eyne ander was ghebonden
mit tween kettenen daer hij lach
daer men groten yamer ane sach
beide spade ende vroe
hij was beseeten daer toe
mitten ouelen gheyste
dat was dat alre meyste
dien verloeste god ende sinte seruaes
daer grote vroude aff was
kaerle die coninck goede
hi was in bliden moede
doen god die teyken daer dede
daer die menschen ter seluer stede
mede waren gheneesen
die vite deden hij sich leesen
van sinte seruaes die dae was
hij hoerde sij gherne dat mense las
doer liefde ende doer mynne
hij mercte sij ane mit synne
het was hem sachte ende ghemack
als hij hoerde dat men sprack
van sinte seruaes leuen
hij mercte voele euen
die goede werck die hij beghinck
dien loen dien hij ontfinck
dat conde hi voele wael verstaen
hi liet in sijn herte gaen
ende was des voele vroe
dat hij verhauen was alsoe
aen hoem hadde hi goeden troost
des hij heme voer tijts hadde verloost
vanden heyden doen hij vacht
des was hij heme dienstacht
daer nae went in sijnen doot
went hij hem verloeste vuter noet
als kaerle doen verschiet
daer nae quam dat deensche dyet
in dat lant mit ghewalt
des mennich herde seer ontgalt
daer in lutteringhen
daer sijt mochten bedwynghen
tusschen die mase ende den rijn
des en mocht ander raet sijn
dat lant hadden sij all veruochten
des sij ghenyeten mochten
dat roefden sij ende namen
doen sij te triecht quamen
daer die goede synte seruaes
verhauen ende gheeert was
ende dat werde heylichdome
dat doen was in sijnen doeme
dat wouden sij int vuyr verbernen
daer sinte seruaes was bynnen
die sich wale heerlijck wrack
mit ledderen clommen sij opt daeck
sij ontstaken die kerke
mit vuyre ende mit werke
mit droeghen houte ende mit stroe
des woerden sij voele onvroe
want die somighe woerden verbrant
sij selue ende haer ghewant
van haers selfs vuyre
sij becochtent herde duyre
dat sij die kerke ane staken
den hals die somighe braken
die onsachte sneefden
aen den muer die somighe cleefden
die men qualijck sach gebaren
als off sij onghehuer waren
dat dede god der leuende
die sobighe bleuen cleuende
aen dat daeck mitten handen
tot dat sij sich bekanden
die alsoe waren beraden
dat sij god ghenade baden
ende sanctus seruacium
dien hij ghenade wolde doen
denen vergaff hij sijnen toren
dander bleuen alle verloren
alsoe wrack sich sinte seruaes
lodewijch die coninck was
hi was coninck karles sone
van hem willich uch cont doene
eyne reden cortelike
hij hadde vranckrike
dat hij mochte bedwinghen
ende daer toe alle lutteringhen
sijn rijck ghinck bis aen den rijn
ende lodewijch die sone sijn
die ghecroende ende ghewijede
hij hadde hoff in dien tijde
in dien keersdaghen te coelen
openbaer ende onuerhoelen
sijn hoechtide dat was heerlijch
doen quam daer hertoech heynrijch
van sassen des conincks maech
den hij gherne dae sach
want hij was rijck ende weert
hij droech den coninck sijn sweert
beide te monster ende te houe
die voerste was in groten loue
hij condt heerliken ende wael doen
mit coninckliken loen
ende mit heerliken dinghen
hij gaff hem lutteringhen
te leen van sijnre hant
dat heerscap ende dat goede lant
vander masen tot opden rijn
hij hielt hem dat wale schijn
dat hij was sijn lieue neue
herde heerlijck was die gaue
die ontfinck hij danckbaerlike
het was dien van vranckrike
te groten danck ghedoen
dat hijt van heme wolde ontfoen
dat leen dat was heerlijch
doen quam der hertoech heynrijch
te triecht schier daer nae
hij hadde sijnen hoff al dae
sijne hertochdom hij dae besat
dat was des landes houft stat
die heeren hij doen besande
ende die heeren vanden lande
die gherne tot hem quamen
doen si die reden vernamen
dat lant deder in sijnen eyt
al waest den somighen leyt
het waert hem all gehoersam
ich en weyt wie dat sent quam
dat die van vranckrijck
daden alsoe boeslike
dat sij in eyn ghedroeghen
ende haren coninck versloeghen
lodewijch karles sone
wie mochten sij qualiker ghedoen
die haer heer was gheboren
dat was leyt ende toren
den hertoghe heynrike
hij dede wael die ghelijke
mit torentliken dinghen
hij ontfinck alle lutteringhen
vander roemscher cronen
vanden rijne totter sonen
te toerne den karlinghen
sy moetens ghehinghen
want sij en condens nyet ghekeren
nochtan en wolde hijs nyet ontberen
dat stont hon lasterlike
want het tot honnen rike
ghehoersam was daer beuoren
dat hadden sij doen verloren
die selue hertoch heynrike
hij was vroet ende louelike
sent dat hij te triecht quam
ende die werdicheit vernam
van sinte seruaes die daer lach
dat hijs hoerde ende sach
dat meercte hij in goede
heme waert des te moede
ende vercoessen teynen patrone
doer sijne teyken scone
die gheweldighe man
hi dede den raet dat hij gewan
sinte seruaes stole ende sijnen staff
hij verwerff dat ment hem gaff
wijsseliken hijt bedachte
doen hijt in sassen brachte
die hertoghe der edel heer
in sinte seruaes eer
stichte hij eyne abdye all dae
by der boden als ich verstae
soe heyt dat water dat dae gheyt
daer dat cloester by steyt
van edelen cloester vrouwen
men maecht verre aenscouwen
want het staet alsoe
op eynen berch hoe
ende is herde rijch
schone ende heerlijch
quiddelinghen borch die vrye
soe heytet die heerlyke abdye
sij heeft wale menghen heerliken man
hij was salich diere ye began
der hertoech heynrijch
sijn leuen was heerlijch
die heilighe sinte seruaes
die sijn patroen was
hij en liets hem ongheloent nyet
doen die heer verschiet
mocht hem wel helpen sinte seruaes
van dies des hoem noet was
men bestade den werden
mit eeren totter eerden
als men van rechte solde
god gheue heme sijne holde
ende den ewighen lijff
noch doe leefde sijn edel wijff
ende otte sijn lieue kint
hij waert te romen keyser sent
doen men sijnen vader begroeff
gheweldichlijch hij sich erhoeff
als die stoute lewe doet
ende hadde manliken moet
ende hadde daer toe goeden sen
tallen tijden ich seker ben
daer hijse wolde keeren
onder hem soe stont mit eeren
gheystelike ghestichte
ende werrentlijck gerichte
dat hielt hij eerlijcke
ende maecte inden rike
den armen ghenade ende vrede
ende gaff den riken wijse rede
te romen voer hij sijne vaert
ende werff dat hij ghewijet waert
heerliken all openbaer
doen spraken die romaer
dat sijs waren vroe
dat hem was comen alsoe
dat eyn soe wale volkomen man
soe grote heerscap dae ghewan
dien god all daer sande
van den dutschen lande
otte was eyn seghe salich man
doen hij dat rike ghewan
mit groter eeren hijt behielt
bynnen sijnen tijden soe ghevielt
dat hij busscopdome stichtede
ende dat rijke berichtede
in eyns keysers stat
sijn moeder hem deckwijle bat
in moederliker mynnen
dat hi haer hulpe ghewynnen
sinte seruaes ghebeyne
dat heilighe ende dat reyne
want sy den godes holde
gherne eer doen wolde
off sijt mochte leuen
dat sij hem haer eyghen wolde gheuen
ende cloestere ende kerken
in sijne eer solde laten werken
monstere wolde sij vryen
ende in sijne eer ghebenedyen
nae haers soens rade
ende dat hij dan dade
daer mede dat hij woude doen
soe langhe bat sij haren soen
mit liste ende mit synne
tot dat heme die mynne
van sijnre moeder gheryet
dat hijt en mochte laten nyet
dat hij haren wille dede
ende leystede hare bede
der coninck otte die ghewerde
sijnre moeder des sij begherde
des hij wale gheweldich was
doen waert die goede sinte seruaes
van triecht gheuoert alsoe
die sassen waren voele vroe
hi was haer salicheit ende haer heyll
des sij ghenoten eyn groot deyll
bennen drien jaren
ende die van triecht waren
mit yamer beuanghen
doent hon soe was erganghen
dat was haer rouwe ende toren
dat sij alsoe hadden verloren
haren troost den reynen
sy mochten byllich weynen
yamerlijck was haer claghe
beide mit nacht ende mit daghe
dat hon des nyet en verdroet
maer der gheenre vroude was groot
die sint seruaes voerden
voele balde sij sich roerden
mit vrouden ende mit sanghe
allen die straten langhe
westualen ende sassen dorch
all tot quiddelinghen borch
daer brachten sij den heylant
all daer sij voeren doer die lant
mennich teyken men daer sach
beyde nacht ende dach
voele ende ontellike
die god van hiemelrike
sinte seruaes ter eeren dede
des loefde men hem in mengher stede
die teyken waren louelijck
ende der loff was heerlijck
ende men gaf den waren gode
ende sinte seruaes sijnen bode
wijde achter den lande
menghe rijke offerande
van ouden ende van jonghen
doghentlike sy songhen
bouen inder lochten
dat sijt horen mochten
die keersten als sij daden
het quam bi gods ghenaden
doen der heer loefsam
te quiddelinghen borch quam
die goede sinte seruaes
grote vroude doen daer was
heerlijck was der ontfanck
ende heerlijck was doe haer ghesanck
die edele cloester vrouwen
sy ontfinghen hem mit trouwen
die louelike gemmen
ende mit vroliken stemmen
die reyne gods brude
ende ander goede lude
die langhe sijns hadden begheert
hij was der eeren wale weert
die heilighe sinte seruaes
groten yamer doen was
te triecht alle die drie iaer
dat mach men weten wel voerwaer
alsoe voele als der sassen
haer vroude was ghewassen
soe wies triecht die rouwe
die wijse ende die ghetrouwe
sinte seruase dienstman
dien soe leyde was ghedaen
dat hon haer troost was ghenomen
sij waren des in eyn comen
verholen nyet openbaer
ich en weyt wie mennich daer
die saken ouerdachten
ende dat wolden achten
off sijt mochten ghedoen
dat sij sanctus seruacium
weder mochten brenghen
woldes hon god ghehenghen
dats hon stade ghelaghe
sij satten in die waghe
beide lijff ende goet
dat ryet hon haer manlike moet
te sassen voeren sij nae
ende dienden soe langhe dae
went sij woerden heymelijch
haer seden waren eerlijch
ende haer werken der sij plaghen
tot dat sij wale besaghen
die seden ende die gheleghentheiden
dit quam van groter doghentheiden
dat sij des begonden
doen sijt all ondervonden
wie derre costeryen plach
ende waer sinte seruaes lach
die gods ghebenediede
doen waert eyn hoechtijde
daer arme ende rijke
begonden werdelike
die lude vanden lande
dient god te moede sande
inden cloester ende inder stat
der eyn vrunt den anderen bat
als men ten hoechtijden doet
doen waert dat hoechtide voele goet
mit vieren ende mit waken
mit vrouden in mengher saken
mit drincken ende mit weertscapen
mit mynnen ende mit vrientscapen
twee daghe ende eyne nacht
dat sij waecten ouer macht
sij speelden ende sij riepen
ende doen si doen ontsliepen
des anderen nachts daer nae
doen waest voele stille dae
want sij sliepen vaste
weerde ende ouch die gaste
die vrouwen inden cloester
dyenaer ende kuster
sij en condens nyet ghelaten
haers selues sij vergaten
blusschen lieten sij dat liecht
die doen daer waren van triecht
van sinte seruaes lande geboren
sij hadden langhe daer beuoren
haer dinck daer toe beraden
alse die wijsliken daden
wie sij vuten lande queemen
off sy sinte seruaes neemen
dat hadden sij te voren bedacht
het was inder middernacht
doen hon gheluck gaff die stade
doen berouwede hon haren scade
haer leuen setten sij aen eyn heyll
sij sneden aff die clocken seyll
vanden clocken die daer hynghen
totten altaer sy ghinghen
doen sij daer toe quamen
dat schrijn dat sij doen namen
daer sinte seruaes in lach
die haer herte verlichte als der dach
nae hon sloeten sij die doere
doen sij quamen daer voere
mit anxte ende mit sorghen
sij riepen god wille ons borghen
dat lant ruymden sij daer mede
sij wisten wael der lude sede
ende hadden wale bekant
die rechte weghe doer dat lant
dat lant sij doen ruymden
dat sij doe nyet en versuymden
daer sy om quamen daer
doen mens int cloester waert gewaer
die des cloesters plaghen
doen sij den scade besaghen
dat ontfoert was sinte seruaes
groten yamer doen daer was
inden lande ouer all
als sij vernamen den vall
ende die vreyselike mere
quiddelinghen burghere
doen was groot claghe dae
ghewapent volchden sij hon nae
dat was doen al te spade
eer sijs woerden te rade
dat sij te samen ghequamen
ende haer wapen ghenamen
soe waren sij soe verre gheuaren
dat sij vut haren oughen waren
sij en mochtense nyet eruolghen
des waren sij seer verbolghen
dat wolde die goede sinte seruaes
ende god des die ghewalt was
dat waert hon voele wale bekant
anders en mochten sij doer dlant
noch van danne moghen comen
god hadse in sijne hoede ghenomen
ende in sijnen gheleyde
sij voeren mit arbeyde
beide spade ende vroe
soe lange daden sij daer toe
dat sij te lande quamen
ende doent die van triecht vernamen
doen waren sijs blide ende vroe
datse god wolde troesten soe
doen men dat te triecht vernam
dat haer troost weder quam
die werde heer sinte seruaes
grote vroude doen daer was
als sij van recht souden sijn
dat deden sij wale in schijn
daer toech groot volck teghen
beide in straten ende in weghen
beide arme ende rike
sy ontfinghenten vrolike
die clercken mitten leken
daer dede god scone teeken
doer sinte seruaes sijnen knecht
daer worden cropele gaende recht
ende recht gaen die cromme
daer woerden sprekende die stomme
mitten gods gheloeue
woerden sprekende die doeue
te dien seluen stonden
eyn die daer quam ghebonden
mitten boesen gheyste
des dede hem god volleyste
ende sinte seruaes dat hijne verloeste
ende sijne vriende ghetrooste
dat was merkelijck ghenoech
eyn die water calff droech
die ydropocus ghenant was
dien eerde god ende sinte seruaes
dat hem die water sucht verghinck
doen men den heilighen heer ontfinck
sinte seruaes in gods namen
die clocken luyden altesamen
alleyne mitter goids cracht
die teyken waren eeracht
die goids ghenade was daer groot
des mennich menssche doen ghenoet
alle die daer quamen
die die teykenen vernamen
vroliken sij doen songhen
mit herten ende mit tonghen
hoeuen sij ane den gods loff
doen sij quamen opten vrijthoff
voer des monsters doere
doen was daer groot volck voere
buten ende bynnen
diene ontfinghen mit mynnen
mit loue ende mit sanghe
mit gheysteliken ontfanghe
alst den heer wale betam
doen hij in dat monster quam
in sijn eyghen huys te triecht
daer dat ghewarighe gods liecht
in eynen stillen ghedencken
die kerssen dede ontfencken
den luden inden handen
die vanden goids vuyr ontbranden
liecht ende vtermaten scone
ane den muer ende ane die crone
ende op die candelaer
soe dat ment openbaer
die gods teyken daer sach
mit recht viert men den dach
die ligt inden bramaende
des seuenden daechs aengoende
als hier te voren is gheseyt
hets recht dat men sijne feeste begheyt
gheystelike ende scone
ende vander translacione
dat sinte seruaes waert erhauen
vuter eerden daer hij lach begrauen
dat quam beide op eynen dach
dat woude god diet al vermach
sinte seruaes dienstman
die ich ghenoemen nyet en can
diene weder hadden bracht
van sassen mitter gods cracht
sij ghinghen ten lecter staen
want sij hadden daer om ghedaen
alsoe ghedanen arbeyt
sij seiden alle die waerheit
wie sij den heilighen heer
haelden alsoe verre
ende wie sij danne quamen
doent die van sassen vernamen
die seer waren verbolghen
doen sij hon solden volghen
ghewapent mit groten scaren
wie sij god doen wolde bewaren
vanden groten volke
wie dat eyne neuel wolke
ouer die sassen quam
die hon den rechten wech benam
dat hon onkondich was der aert
want hon dat weder waert
soe duyster vtermaten
dat sij mysden der straten
dat sij te dien stonden
des weechs nyet en vonden
daer sij henen wolden
sij en wisten waer sij solden
haere nyrghen gheyn twaren
ende lieten sinte seruase varen
ende sijne man in gods vrede
den sassen woerden haer lede
alsoe swaer als eyn steyn
ende ouer sinte seruaes scheyn
dat heilighe hiemelsche liecht
ende ouer sijne dienstman van triecht
diene mit trouwen voerden
herde schier sij sich roerden
sijne lieue vaert ghenote
sij hadden hulpe groot
die hon der goede god beriet
die ouch dat ysrahelsche diet
vut egipten leyde
ende hon wael bereide
des weechs ende der snelden
dat seiden sij ende vertelden
armen ende riken
den luden alle ghelijken
mit openbaren woerden
doen spraken sij diet hoerden
in nomine domini
der gheware god geloeft sy
doen die goede sinte seruaes
te triecht weder comen was
daer en god ghesande
doen was daer inden lande
mennich mensche herde vroe
daer nae schier quaemt alsoe
dat dat rijck bleyff hereloes
ende der coninck sijn lijf verloes
die des rijcks doen plach
den men mit eeren noemen mach
otte des conincks otten sone
dien god die eer wolde doen
dat hij dat coninckrijck
besat herde eerlijck
behielt ende berichtede
ende busscopdome stichtede
die weder die grieken vacht
in calabren mit groter cracht
doen die coninck doot was
doen stont dat rijck sijt seker das
menghen dach onberaden
dat die menghe onrechte daden
den goeden ende mennich onghemack
dat nyemant en richte noch en wrack
alst herde wale bescheyn
eer die voersten des woerden eyn
dat eyn ander coninck waert ghecoren
soe hadde sinte seruaes verloren
eyn goet dat bij der moselen lach
dat sijn eyghen was menghen dach
ende sijn is noch hude
dat namen hem quade lude
bij couelense herde nae
onrechte heeren woenden dae
dijt hoem namen mit ghewalt
des die somighe seer ontgalt
dus waert berouft sinte seruaes
dat doch groot onrecht was
dat hij sijn eyghen hadde verloren
des hadden rouwe ende toren
sijne vrunt goede
doen woerden sijs te moede
dat men sijne kasse daer droech
ende sijns heyldoms ghenoech
dat goet was ende gheweere
des die quade roeuere
herde seer ontgolden
die sich nyet beteren en wolden
doen sinte seruaes daer was comen
die hem sijn goet hadden benomen
sij verloren voele meer
siele lijff goet ende eer
all daer sij in goeden hoeghen saten
vroelijck droncken ende aten
ende wale mit vreden waenden sijn
dat waert haren ongheluck schijn
die boese gheyst daer quam
die somighen mit lyue ende ziele nam
ende voerdese inder hellen
die andere haer ghesellen
dien god die ghenade wolde gheuen
dat sij behielden haer leuen
doen sij die waerheit vernamen
tot sinte seruaes dat sij quamen
mit gheysteliken rade
ende soechten sijne ghenade
ende beterden haer schulde
ende erworuen sijne hulde
haer eyghen gauen sij heme om dat
dat sij versoenden des te bat
doen die heilighe man
sijn eyghen weder ghewan
die gheweldighe sinte seruaes
ende dat wonder dat dae was
gheschiet all openbaer
doen ghinck die nyemaer
achter lande wijde
doen baden in dien tijde
van couelense die heerscap
doer gheystelike broederscap
dat ment hon ter eeren wolde doen
ende men sanctus seruacium
hon daer naerre brechte
sijne priesteren ende dienst knechte
waren alsoe beraden
dat sijt gherne daden
doen men die meer vernam
groot volck daer integhen quam
dien ment gheboet ende bat
van couelentze vuter stat
ende vanden lande alomme
die wijse ende die domme
doen was daer te diere stont
mensschen mennich dusent
mitt heyldoems ghenoeghen
haer crucen die sij droeghen
synghende sy doen ghinghen
mit eeren sijne ontfinghen
aen eynen velde wijde
daer stont aender suden sijden
eyn berch scone ende hoe
god van hiemel wolde alsoe
dat sulck heylichdom daer was
dat eeren wolde sinte seruaes
die voele guets stichtede
die kasse sich op richtede
ende neych daer henen drie stont
alst oft woude segghen blijft gesont
sinte seruaes die eerlike
hij dede al dies ghelijke
als off hij orloff nemen wolde
doen dede der gods holde
als die danne wolde keren
doen voer hij danne mit eeren
dat scheiden dat was heerlijck
nu hoert wiet daer na quam waerlike
te golse dat daer bij was
daer eyghen hadde sinte seruaes
ende daer toe wijngarde
die woerden verwoest haerde
dat berichtede hij wale sent
doen ghingen der gebeuren kint
des nachts inden wijngaert
dat hon tonghemake waert
ende stalen die wijnbeeren
doent sinte seruaes wilde weren
doen hadde hij schier ghedaen
die wijnberen mocht men eten saen
doen mense plucte ende las
inden herfst dattet was
dat die kinder daer in waren comen
ende hadden der wijnberen voele genomen
dat sy doer nyemant en vermeden
die eyne droeghen dander sneden
sij braken ende aten
sij woesteden vtermaten
daer hare egheyn aen en wan
tot hon quam eyn alt man
scone ende heerlijch
sinte seruaes was hij ghelijch
des wijngarde dat men daer brack
totten kinderen hij sprack
waeromme neemder mijn goet
het is quaet dat ghij doet
ondanck hebbe hij diet uch ryet
en waerdy alsoe kint nyet
het soude uch qualijck vergaen
doch soe wijt is gedaen
alsoe kint als ghij sijt
uch en sall te deser tijt
nyemant henne gheleyden
ghij sult des daichs verbeiden
tot dat uch ur vrunde hij vynden
dit sprack hij totten kinden
als die reden eynde nam
sy en wisten wae der heer quam
saen te desen stonden
soe stonden sij alle ghebonden
beyde groot ende cleyne
sij bleuen alle ghemeyne
ane den wijngaert cleuende
ende dootliken leuende
sij begonden te mesbaren
als off sij woedende waren
haer anschijn was eyselijck
ende haer ghebeer vreyselijck
sij verloren sen ende macht
alsoe stonden sij alle die nacht
ende des anderen daichs ouer middach
ende als sij eyn yeghelijck sach
die sijn kint hadde verloren
van dien sij waren geboren
die hare vriende roechten
langhe wijle dat sijse soechten
tot dat noene leden was
alsoe woldet sinte seruaes
teghen die auontstonden
quamen sij daer sijse vonden
clemmende aen die stucke
te haren groten onghelucke
sij en hoerden noch sij en saghen
dit meshaechde haren maghen
die oughen waren hon verkeert
des waert hon dat herte besweert
den vaderen ende den moederen
den susteren ende den broederen
haert was hon allen der lijff
sij stonden als loths wijff
die wijlen teynen steyne waert
doen mochte hon rouwen die vaert
die vrunt waren voele onvroe
doen sijse vonden alsoe
staende soe kommerlike
sy weynden yamerlike
diese mit trouwen meynden
doen sij voele gheweynden
doen woerden sij soe beraden
dat sij ghenade baden
gode ende sinte seruacium
dat hon god genade wolde doen
ende doer dijns selues eere
die heilighe ende die meere
dat hijs sich onderwonde
ende die kindere ontbonde
ende aensaghe haer yoechde
doer sijnre groter doechde
lyet ghenyeten den kinden
ende hijse woude ontbinden
haer lijff ende ouch haer lede
ende sij gheloefden heme mede
dat ommermeer sijn goet
voer hon soude sijn behoet
off hijs wolde gheroeken
dat sijne souden besoeken
baruoet te sijnen graue
doen dede hij hon die bande aue
die ghenadighe sinte seruaes
die des wale gheweldich was
die kinder hij verloeste
die alder hij ghetrooste
alsoe rychten sij sinte seruaes
van dat daer misdaen was
ende hij behielt sijn recht
het was eyn hertoghe hiet ghijsebrecht
ende was heer in lutteringhen
ghepresen in menghen dinghen
eyn heelt van sijnen lyue
hij hadden ghenomen te wyue
des conincks otten dochter
dien men wale louen mochte
hi was willich tallen goede
heme waert des te moede
dat hij den keyser bat
te triecht in sijnre houft stat
dat hij daer wonen wolde
by den gods holde
sinte seruaes by sijn graff
doens hoem der coninck orloff gaff
doen buwede hij ende stichtede
die lant hij berichtede
vroech ende spade
doen waert hij des te rade
der hertoghe reyne
dat hij van groten steyne
eynen muer wolde doen wercken
om sinte seruaes kerken
vast werck ende hoghe daer toe
maer doch en quaemt nyet alsoe
doen hij des woerden was in eyn
sinte seruaes hem erscheyn
in sijnen slape daer hij lach
dat hem dochte dat hijne sach
in sijnen vysione
mynnentlike ende schone
ende dat hijne wale erkande
der hertoghe vanden lande
dat dochte den heelde
by eynen guldenen bielde
dat nae hem ghewracht was
tot hem sprack doe sinte seruaes
vrunt hertoghe ghijsebrecht
ich sall dich waernen het is recht
du wolt eyn dinck bestaen
dat dich nyet goet en is ghedaen
mit desen groten werke
dattu om mijne kerke
hier wilste nu beghynnen
des waernen ich dich mit mynnen
ich wille dattuyt laets
ende dich daer ane ghemaets
die wijle dattu heues ghewalt
proeue dattu ommer wesen salt
ten ewighen lijue
dat dich dat stade blyue
het heuet der warighe heylant
mit sijnre almoeghender hant
gheuestet ende gheuryet
gheuedemet ende gebenedyet
noch doen sprack der heilige man
want ich dich wale goets gan
daerome waerne ich dich des
ich segghe dich dat waer es
god dien ich daer om bat
hij sall mijne houft stat
beschermen ende beureden
die meyster is van alre reden
die sinte maria ghedroech
dese stat is ommer vast genoech
went aen den doemels dach
datse nyemant en mach
te breken noch te storen
ende die daer toe behoren
off sijt mit reden merken
dat sijt nyet en verwerken
mit groten houftsonden
dat saltu hon orkonden
alse dat ghesproken was
van hem schiet sinte seruaes
vanden hertoghe daer hij lach
dat hij nyet meer sijns en sach
ende lieten inden gots vrede
doen hij hem seide dese reden
die hij voele gherne vernam
want hoem goet daer aff quam
des was sijn herte voele vroe
teynen male quaemt soe
dat des hertoghen wijff
die hoem lieff was als sijn lijff
in sinte seruaes monster quam
daer sij onrecht goet nam
in die heilighe stat
den kuster sij des erbat
dat hij die treeskamer ontsloet
des sij sent qualijck genoet
dat dede haer onrechte sen
die hertoghinne ghinck daer in
dat ornament scouwen
doen vergat sij derre trouwen
doen sij sach die zierheit
doen verwan sij die ghiericheit
om eyn pellen dien sij sach
die inden tresoer daer lach
duyr ende voele goet
daer toe stont haer der moet
van groten sonden dat quam
dat sij den pellen doe nam
heymelijck sijne danne droech
dat was mesdaet meer dan ghenoech
dat sijt ye ghedachte
doen sijt thuys brachte
als haer der viant gheriet
eyn cleyt sij daer aff maken lyet
die hertoghinne rijke
sij deden herde zyerlike
scheppen ende ghellen
want het was eyn duere pellen
des deden sij die nade
neyen mit goltdrade
des en dorste men haer nyet veronnen
hadde sijt wale ghewonnen
nu hoert hier die waerheit
doen dese rock was bereyt
schoen ende herde zierlike
dien die hertoghinne rijke
te hoechtijde soude draghen
ende inden heilighen daghen
des en woude nyet sinte seruaes
doent sinte seruaes dach was
ende sij ter kerken soude gaen
den rock hadde sij aen gedaen
want hij was herde chiersam
doen sij inden monster quam
als men ten ambacht vynck
eyn ouel slaep haer ouer ghinck
al daer alle tfolck toe sach
in slape sij daer neder lach
doen sij eyne wijle gesliep
vreyseliken dat sij ryep
want haer in droeme was
ghenade heer sinte seruaes
riep die vrouwe ouer luyt
helpt mich heer soete druyt
derdeweruen riep sij seer
verloest mich troest soete heer
die lude die dit hoerden
verveerden sich vanden woerden
doen des der hertoghe waert ghewaer
doen ghinck hij haestelick all daer
in sijnen armen dat hijse nam
doen sij tot haer seluer quam
voele seer dat sij doen weynde
hij vraechde haer wat sij meynde
der hertoghinnen rijke
hij bat haer goedertierlijck
dat sij hoem wolde lyen
wat sij daer hadde ghesyen
dat sij sich soe erueerde
ende soe enxtelijken ghebeerde
des vraechde hij haer mit synne
doen sprack die hertoghinne
heer doer dijne eer
ich scaems mich vtermaten seer
maer doch moet icht uch konden
het quam van mijnen sonden
dat hebbe ich wale beuonden
ich was tot eynre stonden
in die treeskamere
dat compt mich nu te yamere
voele hertze lieue gheselle
daer nam ich desen pelle
dien ich hij aen draghe
dat arne ich hude in desen daghe
nu doen ich her in quam
ende mich der slaep die macht benam
in mijnen droeme daer ich lach
sinte seruaes ich sitten sach
voer den hoeghen altaer
schoen ende alsoe claer
sat daer die gods holde
op eynen stoele van golde
schoen ende wael ghedaen
om heme soe sach ich staen
heiligher heere eyne scare
doen wolde ich mich ghenaken daere
ende comen te sijnen voeten
te ghenaden ende te boeten
doen ich hem te naken began
doen quam daer eyn swart man
grymmende ende vreyselijck
onghehuyr ende eyselijck
ane hude ende aen haer
ende gaff mich slaghe swaer
ouer rughe ende ouer sijden
ich en mocht hem nyet ontstryden
noch ich en mocht hem nyet ontflyen
mijn ghewant woude hij mich aue tyen
dat ich bleue naect ende bloet
des was mijn anxte voele groot
dat hij mich wolde ontcleyden
doen was voele nae ghescheyden
mijne ziele van mijnen lyue
mij armen sondighen wyue
ich waer sekerliken doot
maer dat mich sijne hant boet
die ghenadighe sinte seruaes
des ich nyet werdich en was
voerwaer wet dat lieue geselle
wee mich dat ich desen pelle
ye ghesach ofte ghenam
daer mich dit ouel aue quam
der hertoghe ghijsbrecht die guede
was in droeuen moede
doen hij vernam ende hoerde
vander vrouwen dese woerde
want hij wale bekande
die sonde ende die scande
des hadde hij groten rouwe
maer doch troeste hij die vrouwe
ghetruweliken hij haer ryet
vrouwe en mestroest uch nyet
dats nu der beste raet
dat wij dese mesdaet
mit goeden willen boeten
god onne ons dat wij moeten
sprack die hertoghinne
mijne voele lieue mynne
sprack die hertoge ghijsebrecht
wij soelen bieden dat is recht
heerlike soene
dat rade ich uch te doene
eeren wij onsen lieuen heer ihesum
ende den goedertieren seruacium
die uch huyden verloeste
die vrouwe hij dus troeste
als hijt in sijnen herten vant
sijn vrouwe nam hij mitter hant
voer al dat volck openbaer
ende ghinck totten altaer
ende voer sinte seruaes graff
groet goet hij hem gaff
eyghen ende dienst man
die sinte seruaes doe ghewan
man wijff ende ouch kint
ende waren beide ommer sent
sinte seruaese dienstacht
soe groot is die gods cracht
heerlijck die gaue was
die dae ontfinck sinte seruaes
die gods ghebenediede
in eyns conincks tijde
die was gheheyten coenraet
doen was te huys inder stat
eyn sinte seruaes eyghen man
die doer stoutheit began
dat hem ergherde sijn leuen
eyn heer hadde hem gegheuen
eyn heerlijcheit die tzens galt
sinte seruaes ende mit gewalt
wolde hij dat breken aff
alsoe dat hijs nyet en gaff
hij was gheheyten cendebolt
hij was sculdich van rechter scholt
cens van sijnen houfde
sinte seruaes hij des roufde
mit onrechter gewalt
des hij eyns deyls ontgalt
hij onthielden mit stryde
van sijns vaders sijde
was hij van ridderscap geboren
daer om hadde hij groten toren
als heme yemant des ghewoech
dat was hoem onwert genoech
dat waert hem namaels seer suer
teynen tijde dat hij swoer
hij en betaeldes nommer pennynck
doer egheynre hande dynck
des en dorst nyemant hebben waen
die wijle dat hij mochte ghestaen
op sijne voete ende op sijne beyn
dat heme in corten tijden scheyn
want inder naester nacht
velden eyn groot onghemach
dat quam van gods ghericht
doen hoem vander ghycht
die beyn all mitten voeten
doen wolde hij gherne boeten
mit goeder lude rade
doen waest all te spade
ane den lyue mochte hij nyet genesen
die ziele mocht wale behalden wesen
off hijt verduldeliken nam
dat heme van sijnen sonden quam
van sinte seruaes is ons bleuen
menghe goede dinck bescreuen
dat is ons wale kondich
dat eyn goet keyser heynrijch
sinte seruaes seer eerde
ende sijnen vlijt daer toe keerde
tot sijnen dienst alle sijn leuen
want god hadde hem ghegheuen
den sen ende den goeden wille
openbaer ende stille
dat hij hem was soe dienstacht
der wille meerde hoem die cracht
beide stille ende ouerluyt
des loende hoem die gods druyt
dat hijne hadde vutuercoren
allen heiligen busscopen te voren
te heeren ende te patrone
des hadde hij dat te lone
dat hijne decke gheneerde
die sijnre hulpen gheerde
dat hadder wale beuonden
te voele menghen stonden
daer hi in groter vreysen was
dae hoem verloeste sinte seruaes
dat wiste der keyser wale voerwaer
doen stichde hij te gozslaer
die selue keyser heynrijck
eyn goids huys herde eerlijck
als men noch wale syet
prouonden hij daer toe beriet
die stat die wolde hij vryen
dat goids huys dede hij wijen
der keyser voele gheheer
in tweer apostelen eer
sinte jude ende symoens
ende ouch sijns patroens
sijns heeren die der deerde was
die genadighe sinte seruaes
den dryen dede hijt wijen te samen
dat gods huys in haren namen
aen sinte seruaes stont sijn moet
want hij dede hem mennich goet
aen heme hadde hij groten troost
want hijne decke hadde verloest
hij was sijns herten liecht
sijne boden sande hij te triecht
te sinte seruaes houft stat
sijnen broederen hij des bat
den proeste vanden cloester
den deken ende den coster
ende den broederen al te samen
ter eeren sinte seruaes namen
ende allen sijnen holden
dat sij heme senden wolden
van sinte seruaes gebeyne
des confessoers ende busscop reyne
te sijnen nuwen werke
te verchieren sijne kerke
hij woldet gherne eeren
ende sijnen loff vermeeren
den heilighen sinte seruacium
dat woude hij ommer gherne doen
die wijle dat hij mochte leuen
sij en doerstens hem doch nyet gheuen
dat was hem leyt doen hijt vernam
te triecht hij doen seluer quam
in corten tijden daer nae
hij werff aen die heeren dae
dat sij ghedroeghen ouer eyn
ende gauen heme dat kynne beyn
van sinte seruaes sijns heren
der keyser dede hem ter eeren
eyn gulden houft werken
te troeste sijnre kerken
nu moechdi hoeren scone reden
der coninck dede hoem goltsmede
herde goet ghewynnen
hij gruetese mit mynnen
ende boet hon sijne hulde
ende seide hon dat hij wolde
doen wercken eyn gulden hoeft
ende sprack ouch des gheloeft
willes mich god ghehynghen
want ich tot gheynen dynghen
nye meeren wille en ghewan
doen spraken die werck man
sij woldet gherne wale doen
gondes hon der goids soen
ende der goede sinte seruaes
sent dat den coninck lieff was
sij wouden doen dat hij geboet
hij dede hon gheuen gout root
sij ontfinghent mitter woeghen
die des wercks plaghen
sij waren vlytich daer toe
beide spade ende vroe
daer toe halp hon sinte seruaes
doen dat houft all ghereyt was
doen waest herde zierlijch
schone ende heerlijch
beide nase ende mont
dat doet ons die vite cont
beyde kynne ende keel
maer die oughen waren scheell
het waren twee edel steyne
doen dochte hon die eyne
mender dan die andere
des hadden sij groot wondere
sij waren beide doch euen groot
den meysteren des nyet en verdroet
dat sijse vut namen
sij meyndens nu bat gheramen
want sij den coninck vruchten
doen sijt doen weder herwrochten
doen stonden sij echt als ee
des was hon te moede wee
dat eyn neder dander hoe
des woerden sij seer onvroe
des en mochte ander raet sijn
het waert daer aen wel schijn
dat der goede sinte seruaes
in desen lyue scheel was
daer om moest dat gheschien
doen wolde der coninck thouft sien
doen hij die oughen soe sach staen
doen dede hij die goltsmede vaen
ende dreychdese voele seer
aen hon lijff ende aen honne eer
in gheuenckenisse mense besloet
dat was onrecht herde groot
doen dit aldus was erganghen
dat sij dus laghen gheuanghen
des nachts quam sinte seruaes
voer den coninck daer hij was
in eynre stat daer hij lach
alsoe dat hijne wale besach
mynlike hij hoem toe sprak
coninck en doen gheyn onghemack
den gheuangenen goltsmeden
laetse mit rasten ende mit vreden
du en dorfste hon nyet schelden
sy en soelen mijns nyet ontghelden
du heues voele goeden sen
beseech wie scheel dat ich ben
des moet dat houft scheel sijn
dat ghemaect is nae thouft mijn
daer omme hebbe goede ghedolt
die wercklude sijn sonder scholt
laetse mijns ghenyeten
des en laet dich nyet verdrieten
sprack der goede sinte seruaes
der coninck des blide ende vroe was
doen der coninck dit vernam
ende hij des morghens op quam
die goltsmede hij verloeste
seer wale dat hijse troeste
mit heerliken lone
hij gaff hon gauen scone
ende versoende sich mit hon alsoe
dat sij van hoem schieden daer toe
mit blijtscapen ende mit mynnen
doen hiet hij hem ghewynnen
sijne heymelike man
ende als hijse tot hem ghewan
priester ende ander luyde
doen seide hij hon wat bedude
wie hem vertoende sinte seruaes
ende erscheyn sich dat hij scheel was
den guldenen houfde ghelijck
doen ghinck der keyser heynrijck
all daer hij dat houft vant
ende droecht mit sijnre hant
hij hadde gode gheuleet ghenoech
seluer hijt doen danne droech
der edel coninck rijck
herde oetmoedelijck
ten monster hij daer mede ghinck
daer men dat heyldom in ontfinck
heerlijch ende schone
mit scoenre processione
der ontfanck was heerlijch
selue der keyser heynrijch
droech dat heildom ouer hoff
gode gauen sij den loff
daer waert gheeert sinte seruaes
als dat wale recht was
nu meerct dit voele euen
in des seluen conyncks leuen
soe dede euer sinte seruaes
eyne dinck die selsem was
ende herde wonderlike
in des keysers coninckrike
stont eyne arme kerke
van ouden ghewerke
die nyemant en bewaerde
sij was verganghen haerde
soe dat men selden daer sanck
sij was ghewijet ouer lanck
in sinte seruaes eer
ende was verarmet seer
des luttel yemant waer nam
want selden ymant daer quam
dat wolde boeten sinte seruaes
in dies eer dat sij ghewijet was
teynen tijde quam der dach
dat die wydinghe dae ghelach
die men wale solde begaen
off ment te rechte hadde ghedaen
men naems herde cleyn waer
des volcks quam herde luttel daer
die selue die daer quamen
sij saghen ende vernamen
beyde man ende wijff
dat sij ommer daer nae alle haer lijff
der wijnghen bat plaghen
doer dat want sij daer saghen
daer en waren der liede nyet voele
some quamen sij daer te haren spele
die somighe ghinghen wercken
lyeuer dan ter kerken
des was daer cleyn ghedranck
die wijle dat men die misse sanck
soe quamen daer twee wijff
denen was alle haer lijff
voele nat van bloede
hon was wee te moede
des men wael geloeuen mach
want men dat vreyselike bloet sach
aen allen haren ghewande
aen houfde ende ane hande
die sij alsoe bloedich saghen
sij begonden hon te vraghen
wat hon gheschiet waer
doen spraken sij openbaer
dat sij hadden vernomen
van onsen sonden eest comen
dat wij gods vergaten
ende dae heyme saten
dat quam van ouelen dinghen
dat wij ter wijinghen
egheyne waer en namen
noch nyet her en quamen
ten heilighen goids woerden
ende nyet messe en hoerden
noch almoessen en gheuen
wij saten ende weeffeden
eyne webbe in eynen gademe
daer braken alle die vademe
dat was ons leyt ende onghemack
soe waer dat eyn vadem brack
daer vut ran dat rode bloet
alsoe alst ommer toe noch doet
alsoe dicke als reghen
die gods ghenade en wille ons weghen
soe waren wij te quader tijt geboren
off wij hebben beyde verloren
beide ziele ende lijff
dae en was noch man noch wijff
het en dochte hem wonderlijck genoech
dat webbe men doen daer droech
ende hinckt voer die kerke
dat selseme ghewercke
daer dat bloet aff vloet
dat was wonder herde groot
dat ment alsoe drupen sach
tot aenden anderen dach
daer quam mengher moeder kint
die nye ter wijdinghen sent
dae heyme en wolden blyuen
doen galt men den wijuen
haer webbe den ghenen dient was
daer omme deedt sinte seruaes
ende god woudes ghehenghen
dat men ter wijdinghen
des te lieuer queme
soe waer dat mense verneeme
die wondere die god dede
doer sinte seruaes te menger stede
die sijn condich in mennich lant
eyn ridder was in brabant
die was herde ongherekelike
den armen onghemekelike
mit allen eyn onrechtuerdich man
hem en roechte wie hij tguet gewan
in onrechte off mit rouve
hi en hadde egheynen ghelouue
ane gode noch ane die keerstenheit
hi dede menghe scalcheit
weduwen ende weysen
die bracht hi decke in vreysen
ende arme cloester lude
ende reyne goids brude
die errede hij decke sonder noet
ten lesten sloechen die ghedoet
dat vreyselike gherichte
hij starf sonder biechte
ende sonder gods lichame
want hij en eerde nyet sijnen name
hij versmaden vtermaten
des viel hij aender straten
doot ter neder all daer hij ghinck
daer hij den swaren loen ontfinck
die sijne vriende waren
sij lachtenen in baren
doen sijne draghen solden
daer sijne grauen wolden
dat was sekerlijch wonders genoech
all dae menten heenen droech
die ziele weder in hem quam
als men schier dae vernam
dat hi sich selue erlichtede
ende sich op richtede
bouen upter baren
die daer by waren
sij vluweden her ende daer
doen sijs woerden ghewaer
sij waenden alle sijn erslagen
die die baren solden draghen
sij lietense neder vallen
daer en was onder hon allen
nyet voele yemant soe ghemoet
hem en verwandelde sijn bloet
doen der sondige man
sijn leuen weder ghewan
aen der nemeliker stat
gode hij genade bat
doen hij sich ghebaert vant
soe hoeff hij op sijne hant
hij seghende sich in gods namen
doen troesten sij sich alle te samen
die eer gheuluwen waren
sij quamen weder totter baren
ende vraechden wat hem waer
doe sprack die arme sondaer
ich hebbe gheleden grote noet
sent dat ghisteren die doet
schiet mijn vleysch ende mijnen gheyst
mit allen onghemake meyst
die arbeit was voele groot
doen bleyff ich naect ende bloet
als ich van mijnre moeder quam
des was mijn anxte vreyssam
doen ich mijn ziele naect sach
ende mijn vleysche doot lach
ende ich mich seluen sach soe baer
doen waert ich alre eerst ghewaer
dat mich der duuel hadde bedroghen
ende alte verre tot hem ghetogen
mit sijnen scalken rade
doen berouweden ichs my te spade
ich sach die duuel mit groter scaren
der voele ende ontellijch waren
die om mich doe quamen
mijne ziele sij doen namen
ende voerdense ter hellen
dat en mochten nyet ghetellen
alle vleyschelike tonghen
die alden mitten ionghen
tot aenden doemelsdach
dat wonder dat ich dae sach
van stancke ende van vuyre
die duuele onghehuyre
mit alre qualen meyste
ich sach die arme gheyste
inden afgronde vallen
ende bernen ende wallen
in solfer ende in peeck
daer was groot onghereeck
die rouck ende die stanck
het waer te segghen alte lanck
den vleyscheliken lieden
en mocht ment nyet bedieden
alle menschelike diet
en mochtens verneemen nyet
dat hondertdusentichste deyll
ich en sach daer nyet dan alle onheyll
der qualen die ich dae ghesach
dat ich vertellen nyet en mach
doen was ich voele onvroe
doen voerde men mich voele hoe
in eyne stat dae ich te hant
all te puluer waert verbrant
ende voer in die locht
waert dat ich steruen mocht
ich waer dusentweruen doot
soe anxtelijck was mijne noot
des ghinghe mich grote vreyse ane
daer nae voerde men mich danne
in eyn calde soe groet
daer mich mijne sonden verdroet
dat ich soe bernde inden viere
ghenade was mich diere
alle vrouwe was mich benomen
nommer en moeten wij daer comen
doen ich alle dit onderuant
doen voerde men mich altehant
voer dat hoechste gherichte
dat en mochte nyet lichte
nyemant ghesegghen noch verstaen
wie dae die wonne was ghedaen
die vroude ende die zierheit
die ghenade ende die heerlijcheit
dat mach ich seggen wael voerwaer
het waer te lanck ende te swaer
ende te segghen ontellijck
te verstaen onmoeghelijck
die vroude in hiemelrijck
die en mocht men vleyschelijck
nyemant volhoren nochte ghesien
en al soude ouch dat geschien
dat god eynghen manne des gonde
dat hij ghesegghen conde
egheyne menschelike oren
en mochte nyet ghehoren
noch gheyn herte vernemen
die selighe die daer toe ghetemen
ende daer toe sijn vercoren
sij waren salich geboren
die vroude ende die wonne
es dae soe mengher konne
dat icht ghesegghen nyet en mach
doen ich arme man doen ghesach
die onuerganckelike eer
doen berouwede mich voele seer
dat ich ye waert gheboren
want ich dat hadde verloren
doer mijne grote schulde
dat ich verliesen sulde
dat reyne ewighe leuen
all daer moest ich reden gheuen
van allen mijnen sonden
ich en dorster nyet orkonden
sij scheenen daer openbaer
mich sondighen mensche te swaer
beide groet ende cleyne
nyet doer die wercken alleyne
maer die wille ende ouch die woert
all waest verradenisse off moert
ende alle ghedachten mede
ende ouch alle ander ydelheide
dat des nye deyll en ghebrack
des ich quaets ye ghesprack
off dompheit ye ghedachte
mit daghe off mit nachte
dat waert mich all voer ghetelt
daer mede waert ich gequelt
te mijnen groten onheyle
mit rechten ordeyle
mich waert daer sonder weder rede
wedersacht der gods vrede
dat was mich eyn ouel raet
dit quam van mijnre misdaet
die ich hadde misdaen
ich sach die duuelen staen
voele eyselijck voer die doer
die mijns verbeiden daer voer
als leewen ende als ghiere
ende als draken onghehiere
die mich voeren souden
daer sij mich quellen souden
des was mijn anxte vele groot
maer doch dat ich doe ghenoet
eyns edelen heeren
die wert is groter eeren
die ghenadighe sinte seruaes
die halp mich dat ich doe ghenas
die ghewarighe bode keerstes
die halp mich eyns veerstes
van hude ouer vij iaer
dat willich uch seggen ouer waer
dat mich die veerst is ghegheuen
dat mich verlenghet is mijn leuen
des halp mich sinte seruaes
die seer geweldich dae was
dat waert mich wael anschijn
doen ich ghevoert soude sijn
inden vreyseliken afgronde
doer mijne grote sonde
doen verloesde mich die heilige man
nu willich offs mich god gan
mijne sonden gherne boeten
mit mijnen bloeten voeten
willich besoeke sijn graff
die mich soe goeden veerst gaff
die hulpe was mich voele groet
der heer des ich doe genoet
inder groter sorghen mijn
die moet ommer geloeft sijn
sinte seruaes die mich loeste
ende mich soe wale getroeste
in soe vreyseliker noet
als vander ewigher doot
ende mich dae alsoe beriet
dat en compt van mijnen herten nyet
die wijle ich hebbe mijnen sen
ende ich in mijnen synnen ben
soe en willichs nyet vergheeten
doer drincken noch doer eeten
doer armoede noch doer rijcheit
noch doer gheynre hande arbeyt
noch doer gheynre hande noet
noch doer vreyse vander doot
op dat mich god gheeft die cracht
ich sall hoem wesen dienstacht
die wijle dat ich leuen moet
wollen ende baruoet
willich sijn graff besoeken
ofs mich god wilt gherueken
mit gheisteliker mynnen
ich wils saen beghynnen
altehant noch huyde
doen waren daer voele luyde
ervrouwet vanden woerden
die sij heme segghen hoerden
als sij mit rechte solden sijn
dat deden sij wale schijn
dat sijt guetlijck ontfinghen
ende sij mit heme ghinghen
te triecht te sinte seruaes graue
mit scerpe ende mit staue
der trouwen sij ghedachten
haer offer sij daer brachten
seruacio den gheheren
toe loue ende toe eeren
man ende wijff ende kint
die ridder diende ommer sent
sinte seruaes alle sijn leuen
te eyghen hadder sich ergheuen
soe ons die vite seet voerwaer
sent leefde hij die vij iaer
als hoem der veerst was ghegheuen
ende beterde sijn leuen
ende buetede sijne schulde
ende erwerf die gods hulde
ende vervulde sijn ghebodt
des sy gheloeft der soete godt
ende der goede sinte seruaes
die sijn voerspreke was
god die dit woude doen
ter eeren sinte seruacium
hij heuet voele doer hem gedaen
nu suldi weten ende verstaen
eyn teyken voele heersam
dat sinte seruase ter eeren quam
die gode decke genade bat
te nyeuele inder stat
al dae sinte geertruyt
gheeert is die gods bruyt
der die stat is ghevryet
ende dat gods huys ghewijet
want daer ligghet haer gebeyne
dat suuer ende dat reyne
die dat in eertrijck erwerff
doen sij vleyschelijck sterff
dat haer ziele gheuoert waert
ten hiemele die salige vaert
ende daer waert sij ghecroent
doen was haer wael gheloent
hare reynicheiden
mit der ewigher rijcheiden
soe groet was haer trouwe
het was eyne cloester vrouwe
te nyeuele ende hiet ode
gherechte wijff ende goede
ende was gode ghehoersam
ende leefde als haer betam
den gheist haer god ghegheuen
dat sij mynde eyn reyne leuen
haer seden waren soe reyne
dat sij dander alle ghemeyne
hielde mit groten mynnen
ende te meysterynnen
doer haer doecht hadden vercoren
sij was ouch selue wael geboren
van vader ende van moeder
ende sij hadde eynen broeder
eynen ridder eynen ouelen man
dien ich ghenoemen nyet en can
maer als ich van hoem vernam
soe was hij gode onghehoersam
als ich van hem hoerde ghewach
dat hij alre boeser seden plach
daer hij gode mit verwrachte
want hijne nyet en vruchte
dat men hoem van gods haluen ryet
daer toe en stont sijn sen nyet
hi dede dat men hoem verboet
des bleiff hi in sijnen sonden doot
daer sijn onrecht aen sceyn
want sijnre vriende egheyn
en haddens gheynen troost
dat sijne ziele worde verloest
off datter woerde ommer raet
doer sijne grote mesdaet
der hij openbaer plach
als men hoerde ende sach
van hem mit nacht ende mit daghen
want hij inden sonden waert erslagen
inden vreyseliken valle
des vreesden die vrient alle
datter ewelijck weer verloren
ende arnen moeste gods toren
sijn suster die ghetrouwe
sij hads groten rouwe
dat sij wel betoende
si claechde ende sij weynde
dat heilighe deuote wijff
sij claechde luttel den lijff
dien sij ouch nyet en dorfte claghen
maer sij vruchte seer der plaghen
vander zielen ende der noet
des was haer anxte herde groot
mit daghe ende mit nachte
der zielen sij gedachte
mit almissen ende mit gebede
mit menger venyen die sij dede
die gods onderdane
mit menghen heyten trane
menghen psalme dat sij las
want haer die ziele lieff was
haer almissen die sij daer om gaff
deckwijle soechte sij dat graff
sinte geertruden hare vrouwen
dat sij hem hare trouwen
eyns deyls liet ghenyeten
tranen lietse vlieten
van haren oughen claer
voer sinte geertruden altaer
decke was sij onvroe
teynen tijde quaemt soe
ich en weyt ouer wie lanck
doen men die metten ghesanck
inden monster dat sij bleyff
daer sy haren yamer dreyff
als sij ghewoen was
sij bede ende sij las
haer psalmen ende haren pselter
voer sinte geertruyden elter
ende haer gebede der sij plach
doen sij in hare venyen lach
haer broeder voer haer quam
doen sij sijne stemme vernam
sij waert verschricket seer
ghenade god lieue heer
sprack doen vrouwe ode
ghenade vrouwe goede
sinte maria gods moeder
bestu dat seide sij broeder
ja ich sprack hij suster mijn
ghij sult des ghewes sijn
hebt voele goeden troest
op gods ghenaden ben ich verloest
mijne ziele die is ghenesen
lieue broeder wie mochte dat wesen
sprack dat heilich wijff
sent dattu alle dijn lijff
der boesheiden pleghes
ende inden sonden leghes
boudelike ende openbaer
het was dich onmaer
dat men dich straefde om dijn quaet
ende voerleyde dijne mesdaet
die ziele antwoerde daer naer
suster seet hij dat is waer
ich dede luttel goets
ende was soe haert mijns moets
dat my des quaets nyet en verdroet
mijne mesdaet was soe groet
dat ich doer mijne schulde
verloren hadde gods hulde
daer ich luttel om werff
doen ich die lichamelike doot sterff
doen moest ich varen ter hellen
mitten boesen ghesellen
die mich hadden verraden
voele ouels sij mich daden
dat ich dae hoerde ende sach
dat en willich seggen noch en mach
wie dat yamer was ghedaen
dat en mochte gheyn mensche verstaen
want en is nyet soe lichte
doen quam ich voer dat gherichte
daer ich verordelt waert
te derre onsaligher vaert
daer ich varen solde weder
in dat affgronde hier neder
doent daer toe was comen
ende mich hadden genomen
die leyde helsche honde
inder seluer stonde
die mich onsachte ruerden
doe sij mich heenen voerden
mit voele vreyseliken scaren
doen quamen sij voer eyne borch ghevaren
die scone was ende chierlijch
soe rijck ende soe heerlijch
dat icht volsegghen nyet en can
daer stont eyn heerlijch man
opten muer bouen
die wert is ende seer te louen
eyn grauwe heer ende eyn alt
hij nam mich doe mit ghewalt
den duuelen die mich dae brachten
mit pijnen mengher slachten
dat was der goede sinte seruaes
die soe gheweldich dae was
dat hij mich den duuelen dae nam
soe wale mich dat ich daer quam
noch sprach die sondige jongelinck
suster om eyn cleyne dinck
halp hij mich ende troeste
sinte seruaes die mich dae verloeste
vut voele groter qualen
ich versoechten te drie malen
wollen ende baruoet
des ich ommer vroe wesen moet
dat ich daer quam te ghebede
dat was allet dat ich ye ghedede
goets des ich ghedencken can
des loue ich den heiligen man
seruacius den reynen
hi en verloeste mich nyet alleyne
vanden vreyseliken valle
maer sijne holden alle
die yet doer hem hadden gedaen
soe voele als hijre wolde ontfaen
die verurouder ende ghetroester
van alre sorghen hijse verloeste
der warighe gods holde
den hij doe helpen wolde
sinte seruaes christus bode
die die ghewalt heuet van gode
die hem god te romen gaff
by sinte peters graff
doen hij daer ghenade bat
voer tongheren sijne stat
dat sij moeste gestaen
doen was die reden soe ghedaen
dat des en mochte wesen nyet
sinte peter hoem riet
dat hijs nyet meer en dede
ende voer die zielen bede
sinte seruaes die gods holde
alle die hij verloessen wolde
ghetroesten ende ontbynden
die souden ghenade vynden
sinte peter die daer was ghesant
den slotel gaff hij hon in die hant
dat nye man alsulken en sach
noch mensche ghewercken en mach
van soe ghedanen wercke
dien heuet noch sijne kercke
te lyteiken ende te trooste
die heer die mich verloeste
doen ich alsoe verdeylt was
der noethulper sinte servaes
hi heuet mengher moeder kint
ghetroest dar beuoren ende sent
ende menghe ziele ontbonden
die ghenade aen hoem vonden
mennich hondert dusent
ende noch doet te menger stont
alre tijde ghelijck
hij heuet in hiemelrike
voele grote werdicheit
dat is die gods waerheit
hij en mochte ouch hij opter eerden
nommermeer volloeft werden
mit mensscheliken dinghen
hi is in lutteringhen
nae die apostele voele gheheer
te triecht heeft hij huys ende eer
dat is den lande eyn groot troost
sijne werdicheit heeft mich vertroest
vut alsoe vreyseliker noet
als is die ewelike doot
des moet hij ommermeer
hebben loff ende eer
in hiemel ende in eerden
louet men den werden
den groten heer seruacium
des gan hem der gods soen
doen sprack die vrouwe ode
gheloeft sij god der goede
ende sinte seruaes die gheheer
moet hebben loef ende eer
ende moet gebenedijt sijn
nu segghe lieue broeder mijn
sent dattu soe best getroest
dattu vut der hellen best verloest
waeromme queemstu her weder
in dit ellende hier neder
in deser groter ellenden ende armoeden
hij antwerde lieue suster goede
sprack der verloeste gheyste
doer dijnen wille alre meyste
namelijck doer dijne scholde
dat ich dich segghen wolde
die goede nuwe meere
dat ich verloest weer
des quam ich dich te trooste
der heer die mich verloeste
doen ich verordelt was
die ghenadighe sinte seruaes
dat hi te bat gheloeft sij
in nomine domini
soe beuele ich dich suster dat
dattu hem dienes des te bat
ende des te voerder eeres
ende dijnen vlijt daer toe keres
dat is dijns selues salicheit
ende segghe dese waerheit
die ich dich hebbe cont ghedaen
den luden dijt int goede verstaen
den mannen ende den wijuen
men sall die reden beschrijuen
ter eeren sanctus seruacium
dat willich voele gherne doen
sprack die cloester vrouwe
doer genade ende doer trouwe
want ich bens voele vroe
doen schiet hij van haer alsoe
dat sij en wiste waer hij quam
doen sij die redene vernam
sij en hoerdes nyet meer noch en sach
sent diende sij nacht ende dach
gode als eyn salich wijff
ende was voert alle haer lijff
sinte seruaes ghehoersam
ende seide wat sij dae vernam
wie datse haer broeder hadde getroost
dat hij vander hellen waer verloost
ouermids die hulpe van sinte seruaes
ende loefden alsoe alst recht was
als ment te recht can verstaen
god heuet menghen mensche ghedaen
doer sinte seruaese groet goet
als hij noch mennichweruen doet
stille ende openbaer
dat lanck te segghen waer
dat goet dat all van hoem gheschiet
men mochtes all vertellen nyet
des es eyn deyl beschreuen
ende is ouch voele verholen bleuen
dat men wale weyt sonder waen
der teyken die hij heeft ghedaen
beide stille ende ouer luyt
nu bidden wij den gods druyt
doer sijne grote ghenade
dat hij ons nyet en versmade
doer egheyene onse crancheit
ende ons sijne gherechticheit
te gods ghenaden brenghe
ende hij ons verdenghe
aen onsen heer ihesum keerste
dat hij ons gheueerste
dat wij gebeteren onse leuen
wantten god der werelt hadde gegeuen
tot eynen predickare
ende tot eynen noethulpare
dat hij onse bede alsoe ontfae
dattet ons in staden stae
ten eweliken lyue
ende ons te troeste blyue
hier mach men doecht in mercken
van sinte seruaes werken
ende aen sijn leuen des hij plach
dat men wel gherne horen mach
ende die teyken die god dede
doer sijnen wille te mengher stede
die sijn voele heerlijck
in dutschen dichtede dit heynrijck
die van veldeken was geboren
hij hadde sinte seruaes verkoren
te patrone ende te heren
des maecte hij hem dit ter eeren
doer genade ende doer mynne
des hoem ouch bat die grauynne
van loen die edel agnes
te bat lustede hoem des
dat hijt te dutschen keerde
alse hoem die vite leerde
daer nae der waerheit in was ghescreuen
des heilighen sinte seruaes leuen
ende sijne myraculen scone
na sijnre translacione
die noch sijn voele heersam
als hij die waerheit dae vernam
gherechte ende ontwyuelijck
all daer nae dichtet heynrijck
voele recht ende bescheydelijck
dat hij bedechtelijck
nye daer aen en mysde noch en loech
des bat hem hessel oich
des men doch wale vermanen mach
die doen der costerijen plach
heynrick die dit berichtede
ende in dutschen dichtede
ende alle dies hoem baden
ende hulpe daer toe daden
ende allen dient lieff was
den moet god ende sinte seruaes
verloessen ende ontbenden
als sij dit leuen eynden
dat hon god moet gheuen
vroude ende ewich leuen
ende wonne onuerganckelijck
amen  des bidt heynrijck
in des waren gods namen
goede lude alle te samen
die dit boeck hoeren leesen
dat hij in haer ghedynge moet wesen
te gode van hiemelrike
dat hij ghenadelike
sijne ziele moete verloessen
want hi decke hadde mesdaen
ende eyn sondich mensche was
dat hem der goede sinte seruaes
sijne ziele moete verloessen
vanden duuelen den boesen
dat sij hem nyet en moeten scaden
ende hij die ziele moete bestaden
in dat ewighe liecht
die grote heer van triecht
dat hij sijne ziele make vry
inden name goids amen dat sy
