inden yrsten aenroepic gode
daer ic ghelove ende ghebode
af houde  ende bidde hem dat hi
mijn troeste ende mijn hulpe si
dat ic dit boexken volbringhe
dat ic beghinne handelinghe
dat ic gherne gheven soude
op dats mi god onnen woude
minen lieven here den hertoghe
van brabant  dien god verhoghe
beyde an ziele ende aen live
want al dat ic hier scrive
dats troest ende raet uutvercoren
die den lants here toe behoren
ende meneghe wijsheit  daer toe wet
vindi in dit boec gheset
al gheproeft metter waerheyt
in menech scoen auctoriteyt
dat die wise wilen screven
die ons noch toe sijn bleven
hoe hem een mensche troesten sal
ieghen scade ende ongheval
want vele liede sijn so cranc gemoet
als si scade hebben of rampspoet
dat si hem selven so verstaen
dat si al te nieute gaen
ende en soeken ghenen troest
daer si bi worden verloest
of si sijn also bereet
ende ter wraken also heet
dat si hem selven sonder noet
werpen in vernoeye groet
dies hem niet en soude ghescien
wouden si vroeds raeds plien
dit boec leghet in latine
dat ic u met mire pine
in dietsche vertrecke so ic best can
eest dats mi god onse here an
die selve spreect  alsmen daer siet
sonder mi en moghedi doen niet
al t andwerpen  daer ic wone
maecte ic dit boexken scone
wildi des boecx name weten
melibeus sal hi heten
want het op dien man beghint
ende oec middelt ende int
alsoes meester albertanus
in latine dichte aldus
van bris was hi uter stat
also bescreef hi selve dat
oec bescrijft hi wel voerwaer
dat hi dit boec maecte int jaer
xijc  dat ghi dat wet
ende xlvj daer toe met
so wie dat dit boec ghewint
ende leest  ende wel versint
moets emmer te beter wesen
op dat hijt dicke wilt overlesen
want die auctoriteyte rueren
uter heyligher scrifturen
uten loye decretale
ende uten lereren also wale
also dat latijn houdt in
nu hoert hier dat beghin
dit boec beghint aldus
een man was  hiet melibeus
die mechtich  jonc ende rijc was
op enen tijt luste hem das
dat hi van huus woude tiden
ende hem verwandelen riden
opten velde verre buten
sine woninge dede hi sluten
alomme ende omme harde wale
ende liet daer in ten selven male
sijn wijf  die hiet prudentia
ende sijn dochter  alsic versta
die hi minde harde sere
doen dus henen was die here
quamen iij sijnre vianden
die met lederen al te handen
ten vinsteren clommen in
ende en spaerden meer no min
maer sloeghen die vrouwe jammerlijc
ende sijnre dochter dies ghelijc
gaven si meneghe wonde
ende lietense daer ter stonde
ligghen ofte si doet waer
ende scieden also van hare
doen melibeus thuus quam
ende dese grote mort vernam
maecte hi alte groet mesbaer
hi scoerde sijn cledere hi trac sijn haer
hi suchte  hi weende  hi creet
sine hande hi te gader smeet
ende maecte alsulc mesbaer
ofte hi uut sinen sinne waer
doen die wise vrouwe sach an
dat onghedout van haren man
bat si hem met soeticheden
dat hi hem sette te vreden
ende hem selven en versloeghe niet
so dit die vrouwe meer riet
so haer man meer mesliet
ende meer vermerde sijn verdriet
doen beyde die vrouwe een deel bat
tote haer man ghecist was na dat
sprac si hem dus ane doe
o dwaes man  ende waer toe
meslati u dus zere
ieghen spoet ende jeghen ere
tempert u mesbare nu
met wijsheden  dat radic u
den vroeden en bedarf niet
dat hi swaerlike droeve yet
want droefheyt en can bringhen in
salecheyt noch oec ghewin
u dochter sal van desen
of god wilt  wel ghenesen
ende ic achte dat si doet si
nochtans en suldi daer bi
u selven niet al verslaen
seneca doet ons verstaen
die vroede en verslaet hem cleen no groet
om kinderen noch om vriende doet
metten selven mach hi verdraghen
die doet van kindere ende van maghen
dat hi sijns selfs doet verbeyden moet
ic hebbe liever  des sijt vroet
dat ghi den rouwe beghevet nu
dan die rouwe begave u
ende al woudijt langhe hanteren
ghine mochtes niet harderen
melibeus antwerde te hant
wie es alsulc in allet lant
die soude  in dus danen doghen
sijn wenen begheven moghen
want onse here iesus christus
om sinen goeden vrient lazarus
hadde in den gheest droefhede
ende traende metten oghen mede
daer bi en eest mi scande enghene
dat ic om mijne dochter wene
prudentia sprac handelinghe
ia ghetemperde weninghe
es gheorloeft  ende anders niet
onder die droeve  diet wel besiet
sente pauwels scrijft daer
toten romaynen al claer
metten bliden salmen verbliden
ende metten wenenden  tallen tiden
salmen wenen daer toe mede
tullius spreect in ene stede
dat die goede mensche heeft in
soe waer hi es  bliden sin
van goeden dinghen  hoe dat varet
ende vanden quaden wert hi beswaret
wenen ofte tranen laten
es verboden uter maten
ende den mannen sonderlinghe
want het sijn wijfs dinghe
seneca leert ons de manier al
hoe men dit hanteren sal
alse ghi verliest  spreect hi
uwen vrient  so suldi
uwe oghen niet droghe houden
noch met tranen menechfouden
maer tranen in oghen sonder wenen
es dat di wise menen
wildi als een wijs man leven
so wilt alle droefheit begheven
die der werelt toe behoert
een wijs man spreect die woert
droefheit heeft den meneghen doet
daer en es in orbore cleyn no groet
die blide es die can gheven
den mensche bloyende leven
die droeve gheest can gemene
verdorren beyde vleesch en bene
salomon ons oec ghewaget
also de motte die cledere knaget
en die worme dat hout doer et
also ghelijc noest ende let
droefheit des menschen herte
met menegher sware smerte
daer omme  so wats ghesciet
en bedroeft hem die vroede niet
en es niet so sot  seghet seneca
alse die hem set daer na
dat hi droeve name gewint
want hine es niwerinc gemint
watmen den vroeden over jaget
hi blijft altoes onversaget
ende gaet rechte en vaste
altoes onder elken laste
alse iob dede  hier te voren
die sine kindere hadde verloren
ende alle sijn goet daer toe mede
ende groet torment hadde in sijn lede
bleef hi altoes starc van moede
ende dancte god van sulken goede
god gaeft  god naemt  sprac hi
na sinen wille gheschie mi
sijn name si ghebenedijt
beyde nu ende talre tijt
een man hadde wilen rouwe groet
om dat sijn lieve sone was doet
doe quam een sijn vrient ghegaen
dien troesten woude  sonder waen
en droeft sprac hi in gheenre tijt
om dat ghi uwes soens quite sijt
maer sijt blide ende vroe omt gone
dat ghi hadt so goeden sone
droeve te sine ende ghestoert
om dinc dat ter werelt hoert
dats al gader sotheyt
want sinte paulus seyt
dat droefheit om ertsche goet
meneghen mensche sterven doet
maer droefheit om die sonden
es penitentie tallen stonden
die gestadeghe salecheit geeft
ende nemmermeer inde en heeft
na die droefheit selen wi staen
nacht ende dach  sonder waen
want si wert ons in vrouden verkeert
also ons christus selve leert
melibeus antwerde doe
hets recht dat ghi mi segt toe
maer mijn sin es so bestaen
dat ic en weet wat ane gaen
soe groet es mijn droefhede
die vrouwe antwerde ende sede
ontbiedt u vriende ende u maghe
daer toe en sijt niet traghe
vraghet hen raet  dats goet
dat si u raden  dat doet
dat ghi na en moghet seggen niet
dat ic jeghen u eere riet
salomon seghet die wise man
die alle dinc doen can
met rade  hem en berouwes niet
alse melibeus dit siet
heeft hi ontboden op die stede
alle sine vriende ende maghe mede
ende hadde een groet volc te samen
onder die welke mede quamen
philosophen ende medicinen
andere clercken ende surginen
gheburen jonghe ende oude
quamen daer menechfoude
som om dat sine ontsagen mere
dan om sine minne of om sijn ere
doen hi volx hadde een grote scare
vertrac hi hen al openbare
hoe die dinc was ghevallen
ende bat vriendelike hen allen
dat si hem gherieden hier toe
in wat manieren ende hoe
hi hier mede varen soude
want hijt emmer wreken woude
doen stont op te hant mettien
een meester  een surgien
ende sprac met rade der partyen
die hoerden ter surgyen
dambacht van surgyen heeft inne
sulke goedertierenheit van binnen
dat het nieman en wille deren
maer hulpen hen allen dies begheren
het valt dicke dat lieden die striden
ghequetst werden in beyde siden
ende een meester te hen beyden
ende helpt hen met sire wijsheyden
even ghelijc  spade ende vroe
daer om en hoert ons niet toe
dat wi raden in eneghe sake
een orloghe of ter wrake
al es u dochter ghequetst swaer
wi willen daer toe nemen waer
ende ghenesense na onse macht
metter hulpen vander gods cracht
anders en raden wi niet daer toe
een medicyn stont op doe
ende sprac met rade twaren
der visikers die daer waren
ghelijc dat dandere hadden gesproken
maer hine woude raden no stoken
ten orloghe  wien lief of leet
maer sine consten waren ghereet
sijnre dochter te staen bi
een woert so sprac hi
in onsen boeken men leest
dat contrarie contrarie gheneest
also machmen orloghe ende wrake
ghenesen met sulker sake
nu was daer volc menigherande
beyde gheburen ende oec viande
die tsire gratien wouden comen
die dese dinc hadden vernomen
ende oec smekers ende knechten mede
die alle toenden droefhede
in hare ghelaet  in haer maniere
die alle gader rieden sciere
ter wraken wert haren here
ende prijsden melibeus sere
dat hi mechtech waer ende rike
ende van maghen sonder ghelike
ende van vrienden sonder ghetal
die hem souden hulpen al
ende dat sine wedersaken twaren
gheboren wel noch rike en waren
ende dat si niet en waren gheacht
ieghen sine grote cracht
doen stont op  also ict las
die een meester van rechte was
die vele redenen sprac hier toe
onder die welke hi seyde doe
die sake es groet  dat segghic u
daer wi om hier sijn comen nu
daer en hoeret toe gheen haestich raet
dat fayt es swaer ende quaet
men mochter so haestelijc toe gaen
men souder grote scade af ontfaen
bi deser redenen  als ic versta
si sijn gheburen also na
en so mechtich ende so rike met
in elke side  dat ghijt wet
datter af mochte comen wale
ene langhe sware quale
ende vele redenen soude men u
hier toe wel vertrecken nu
die men nu niet ghesegghen can
wi raden u  here  nochtan
dat ghi u met staden
op dese dinc wilt beraden
also dat ghi ghene scade
en hebt mits faute van rade
u wedersaken  dat verstaet
hebben also wel wisen raet
ende oec vriende daer toe met
vele meer licht dan ghi wet
maer ten orloghe  wats gesciet
so en raden wi emmer niet
want wi sijnre twivel inne
daer bi willen wi met sinne
wel bespreken  des seker sijt
ende daer toe wi eyschen een respijt
daer binnen dat wi moghen
onse goetduncken hier af toghen
al es traecheyt ghehaet zere
met vele lieden in meneghen kere
nochtan es si goet menech werf
daer om goet wijs raet bederf
god onse here  staet daer beschreven
en woude sijn vonnesse niet gheven
over dat wijf al te hant
die men in over spele vant
maer hi screef tierst in derde
eer hi dwijf te livereerde
dus willen wi ons met staden
op desen orbore beraden
waer bi ghi bewaert sijt  here
ghi hebt ghelt ende volx mere
doe spraken die jonghere te waren
die dapper ende lustich waren
here  ghi moghet hier sien an
meneghen vromen stouten man
ende oec u grote rijcheyt  here
ghi hebt volx vele mere
seker dan u viant doet
daer om wilt metter spoet
alle uwe dinghen sonder beyden
toten orloghe ghereyden
ende en latet oec niet achter
ofte ghi blijft in den lachter
laet ons te hant gaen toe
die wise beresptense doe
ende seyden openbaer
dat haere raet niet goet en waer
noch oec die beyde vander wraken
ende seyden daer toe dese saken
gelijc dat heet yser  sijt gewes
beter dan cout te smedene es
also eest onrecht versch gedaen
lichter te wrekene sonder waen
dan ofte men verste daer toe sette
ende dat oec ghescreven wette
wel orloven te doene wrake
ende te hant  na dese sake
riepen si alle hi seyt waer
doen stont op daer naer
een vanden ouden wisen te hant
ende winctene zere metter hant
met rade vanden wisen ouden
die hem hier toe helpen wouden
hi sprac hier esser vele van u
die ja ja roepen nu
ende grote worde ut legghen
die luttel weten wat si segghen
ghi aensiet doch wel in uwen sin
dat dorloghe heeft een swaer begin
maer hoe dinde mach ghevallen
dan weet nieman van hen allen
nu verstaet wel ende hoert
gaet dit orloghe aldus voert
si sijn noch cume gheboren
die vernoye  mesquame ende toren
daer af selen hebben groet
ende menech sal daer omme de doet
becoren ende meswinde
eer dorloghe comen sal ten inde
daer bi en salmen niet in desen
emmer alte haestich wesen
maer met goeder voersienecheyden
salmen dese sake beleyden
want datmen met haesten bestaet
siet men dicwile dat qualijc gaet
ende doen hi dese dinghen woude
met redenen proeven  also houde
scoten si dan in sijn woert
ende en lieten hem niet segghen voert
die wise man dachte in desen
om een woert dat hi hadde ghelesen
dats dat nieman spreken en soude
daer men niet horen en woude
te vergheefs en salmen oec niet
wijsheyt spreken wats ghesciet
dine redene  peynste hi  es verloren
want men wilter hier niet horen
dits recht dier ghelike
oftmen songhe suete musike
voer die ghene die lude screyen
also es dit buten viseyen
doen sprac noch die oude man
die raeds niet verbeyden can
die hoert ter rechter sotheyt
want die sot heeft raet gherne leyt
mettien liet hi sijn spreken staen
ende es neder gheseten saen
doen ghincmen ghinder tracteren
hoe men ten orloghe soude keren
ende vromelike varen ter wraken
melibeus was wel ter saken
dat men dus ghereden ghinc
ende confirmeerde alle die dinc
doen die goede vrouwe sach an
die willechheit van haren man
ende dat dese dinghen  sonder wanc
emmer hebben voert ganc
es si te haren man ghegaen
ende heeft hem aldus doen verstaen
here  sprac si  ic bidde u
dat ghi mi gheeft een bede nu
dat es dat ghi u met staden
op dese dinc wilt beraden
ende legt u haesticheyt neder
ende comt tot u selven weder
ende en gheloeft hen niet  here
die daer roepen also sere
waer om so en soudi
des niet gheloven mi
u scade es mine scade
daer om doet dat ic u rade
melibeus die goede man
antwerde der vrouwen dan
met uwen rade  wats ghesciet
sone willic werken niet
mids vele redenen dat verstaet
want dadic nu uwen raet
ende liete den raet te nieute varen
daer so vele liede over waren
so soude men met mi maken spot
ende segghen ic waer een sot
dander redene  dat verstaet
es dat die wive sijn so quaet
datmen en ghene goede en vint
also ons salomon doet bekint
hi seyt daer  die wise man
die grote wijsheyt scriven can
van dusent mannen in minen stonden
so hebbic cume enen vonden
ende van wiven int ghemene
en constic niet ghevinden ene
die derde redene  wilt mi verstaen
waric uwen rade onderdaen
so soudt schinen dat ghi
macht dan hadt boven mi
ende dan soudi na desen
mi contrarie willen wesen
alse ghi hadt die over hant
als ihesus sydrac doet becant
eest dat doverhant heeft dat wijf
so es haer man dan een keytijf
oec segghet salomon  du en soudt
kindere no wive gheven ghewout
brueder no vrienden boven di
het es vele beter dat si
di versoeken vroech ende spade
dan du stondes te hare ghenade
want salichliker es gheven
dan nemen  vint men bescreven
die vierde redene machmen merken
soudic bi uwen rade werken
so moesti  wien lief of leyt
weten alle mine heymelijcheyt
die niet en mochte sijn openbaer
voer die stonde dat tijt waer
dat en mochstu ghehelen niet
want men daer ghescreven siet
dat wijf dat helen can allene
dat si en wete groet no clene
die vijfte redene nu hoert
arestotiles seghet dit woert
dat die wive met quaden rade
die mannen honen vroech ende spade
ende anders in ghenen sinnen
en moghen si den man verwinnen
want dwijf heeft ghenoechte daer in
dat di verscalct des mans sin
doen prudentia hadde gehoert
ende verstaen hadde alle die woert
die ghesproken hadde haer man
bat si hem orlof dan
tantwordene op dese dinc
hi dede daertoe al sijn ghehinc
ende seyde dat hem lief waer
aldus sprac si daer naer
op dierste redene die ghi spraect
datmen u sot ende ongheraect
heten soude  waert dat ghi
u gheloefte wandelet mids mi
so antwordic dat niet en ware quaet
dat ghi wandelet uwen raet
in dien dat ghi die dinghen
redelijc niet en mocht volbringhen
wet datmen ghescreven siet
dat die vroede en lieghet niet
die sine gheloefte niet en leste
maer verwandelt om dat beste
die paeus  also men ons leert
heeft sinen raet om ghekeert
om beters wille  dats waer
also men leest in decretale aldaer
oec wet dat die boeke spreken
datmen quade gheloeften sal breken
ia dade men goede gheloefte
men mochts wel comen of
opdat jeghen redene ware
ende der gherechticheyt contrare
die keyser oec  dat ghijt wet
heeft voermaels statuten gheset
en als hi inder waerheyt verstoet
dat si niet orberlijc en ware no goet
hadde hi liever dat hi die dinc
brake  dan sijn nacomelinc
het es scande den wisen man
dat hi mesdoet maer nochtan
eest meer scanden  alse men vint
dat hi sijn dolen niet en kint
want dan es hi al uten kere
ende alte male sonder ere
wet dat es grote wijsheyt
alse een man heeft messeyt
dat hi weder segghe dat
als hire toe heeft tijt ende stat
ic hore u daer nu spreken
dat ghi den raet niet woudt breken
dien ghi met so vele lieden sijt
over een ghedraghen te deser tijt
een luttel wise  dat verstaet
moghen gheven beteren raet
dan vele dwase  die roepen zere
ende luttel achten op u ere
haeste heeft meneghen man onteert
daer bi radic u dat ghi keert
ende aengaet die dinc met staden
hi es wijs die hem laet gheraden
op dander redene  dat verstaet
dat ghi segt  die wife sijn quaet
ende datmen ghene en vindet goet
behouden uwen goeden moet
soe antwerde ic  lieve here
dat ghi messegt alte zere
want ghi die versmaedt al
en es niewerinc liefghetal
seneca die meester seyt
men sal versmaden niemans dwaesheyt
ende die wijsheyt altoes begheren
die onthouden ende voert leren
dat ghi cont ende hebt ghehoert
suldi lieflijc leren voert
het hebben vele goeder wive gheweest
also men in die scrifture leest
christus waert van eenre gheboren
die reyne maghet was uutvercoren
daer hi ane  in ware dinc
menschelike nature ontfinc
dat seker niet en ware ghesciet
hadde hi daer arch in vonden iet
men heeft oec te vele stonden
menech heylich wijf vonden
want doen verresen was onse here
woude hi hem vertoghen ere
enen wive dan enen man
want hi vertoghede hem dan
marien magdalena voer dien
eerne dapostelen hadden ghesien
al doet salomon becant
dat hi noyt goede en vant
andere liede  in haren stonden
hebbender vele goet vonden
lichte es sijn meyninge daer met
datter luttel es gheset
in die overste godheyde
daer hi seker waer aen seyde
nieman en es int ghemene
volmaect dan god allene
also hi selve spreect daer
in die ewangelie openbaer
sijt volmaect alle gader
also es u hemelsche vader
een prophete seghet  des sijt gewes
dat een mensche niet volmaect en es
hi meent wijf ende man mede
salomon seghet ter ander stede
datmen niet beters en vint
dan een goet wijf  wel ghesint
daer om en suldi niet versmaden
dat u goede wive raden
open raet heeft eere
ghi sult altoes aensien meere
den raet ende den gront daer af
dan den ghenen diene u gaf
die derde redene  die ghi spraect
die es bloet ende alte naect
daer ghi seghet waert dat ghi
uwen raet settet aen mi
dat ghi mi dan alte hant
boven u gaeft die overhant
dese redene es alte blint
wien setten boven ons twint
den ghenen dien wi te rade gaen
want al hebben wi raet ontfaen
wi hebben onsen wille vry
wi moghent doen  willen wi
ende oec laten  dat verstaet
dus es dese redene quaet
op die vierde redene willic u
cortelijc antworden nu
als dat die wive helen allene
des si ne weten groet no clene
dat dichten ende dat scriven
en hoert niet toe goeden wiven
maer het hoert quaden wiven toe
die scelden ende clappen spade ende vroe
drie dinghen horic ghewaghen
die den man uten huse jaghen
roec  quaet wijf ende reghen met
salomon seyt  dat ghijt wet
dat beter waer te sine
allene in ene woestine
dan te wonen bi haer
die scolde ende moylijc waer
mi en hebbe di niet vonden
also in eneghen stonden
mijn swighen ende mijn verdragen
hebdi ghekint bi vele dagen
die vijfste redene die ghi
hier vore betoghet mi
dat dwijf vroech ende spade
den man verwint met quaden rade
ende dat sine in ghenen sinne
anders niet en mochte verwinnen
die en doech niet j cave
of u een arm wijf gave
raet nuttelijc ende goet
dien soudi doen  waerdi vroet
ende gave u een goet wijf raet
die onnutte waer ende quaet
dien en soudi niet houden
daer bi sijn u die scouden
valdi mids wiven rade
in commer of in scaden
want u hoert wel toe dat ghi
kint welc goet ofte quaet si
maer alse quade wive raden
den sot  valt hi in scaden
paulus seghet voer waer
in eenre epistelen daer
proeft alle dinc  int leste
ende dan houdt u aent beste
der wive onscout hebdi ghehoert
nu hoert vijf redenen voert
daer men claerlike aen mach merken
datmen horen sal ende merken
nader wiven raet  eest dat hi
seker goet ende nuttelijc si
men seghet dat der wiven raet
es alte goet of alte quaet
men leest daer  alsic versta
dat vrouwe rebecca
isacke riet haren man
dat hi die benedixie gaf dan
iacob sinen sone
daer hi bi waert scone
boven sine brueders scone ende here
ende oec quam tot sulker ere
dat hi waert al tenen gader
van xij gheslachten vader
daer die gods sone vercoren
ute woude sijn gheboren
iudith oec  die wise vrouwe
verloeste  alsic bescreven scouwe
die stat daer si woende binnen
die olyfernus woude winnen
ende destruerense sonder ghenade
dit dede si met wisen rade
abygail in deser wijs
verloeste oec met rade wijs
naballe haren man
dien coninc david op ran
om dat sine woude verslaen
sijn vrouwe hester oec sonder waen
verloste met goeden rade
die ioden van groten scade
ende verhiefse hoghelike
in coninc asuerus rike
deser exemplen soude men u
sonder inde tellen nu
dat wive in haren leven
goeden raed hebben ghegheven
dander redene  waer bi
wijfs raet te horene si
ende oec te doene  op dat hi
orberlijc es ende vry
machmen merken daer an
doen onse here den yrsten man
hadde ghemaect  sprac hi ten saken
laet ons hem een hulpe maken
hem en behoert niet allene te sine
doen nam hi al sonder pine
een rebbe uut adams lijf
ende maecte daer af een wijf
om dat si hem in daden
ende in rade soude staen in staden
ende wet dat  sonder waen
dat ertrike niet en mochte staen
noch in goeden poente bliven
sonder raet ende hulpe van wiven
want onse here seghet selve daer
in dewangelie openbaer
dat die man sal beyde gader
laten moeder ende vader
ende met sinen wive gaen
ende beyde in enen vleesche staen
ende na dien dat wijf ende man
een vleesch sijn  so en sal dan
dwijf niet versmaed wesen
want wi in die scrifture lesen
dijns selfs vleesch wats ghesciet
en soutu versmaden niet
die derde redene es dese
ghelijc dat ic daer lese
in een vers openbaer
dats ghesproken over menech jaer
dat wijf es beter menechfout
dan ghesteynte  silver of gout
als of hi ons woude maken vroet
dat gheen dinc en es so goet
alse dwijf op ertrike
want men niet en vint dies ghelike
die vierde redene  alsic versta
bescrijft oec seneca
die  boven al dat leeft
goeden vrouwen prijs gheeft
hi seghet dat gheen dinc en gheyt
boven wijfs goedertierenheyt
en es niet so wreet no so stijf
als een quaet onrastelijc wijf
also ghelijc als goede vrouwen
haer lijf setten met trouwen
voer haers mans salichede
also sette quaet wijf mede
haer lijf met ernste groet
om toe te bringhen haers mans doet
die vijfste redene bringt ons toe
die wise cathoen seghet alsoe
al es dijns wijfs tonghe wreet
op dat daer wijsheyt uut gheet
dat soutu lieflike verdraghen
men hoert seneca ghewaghen
die in wijsheden niet en was slap
dat des goeds wijfs gheselscap
boven alle gheselscap gaet
si houdt des mans huysraet
ende draghet sorghe ende hoede
van sinen live  van sinen goede
waer haer man gaet of vaert
altoes es si sere vervaert
om sijn lijf ende om sijn ere
ende sorghet om hem harde sere
here melibeus  hier bi
wilt horen ende werken bi mi
ic sal  wilt god  in corter stont
u dochter leveren al ghesont
ende doen al termineren
tot uwer baten ende tot uwer eren
melibeus heeft ghehoert
ende verstaen sijns wijfs woert
so dat hem therte verblide ende verlichte
met enen bliden aensichte
antworde hi dus der vrouwen saen
die woerde die uut uwen monde gaen
sijn soeter dan enech honich es
ende connen gheven  des sijt gewes
ghesonde der sielen ende den live
al comen si uut enen wive
om die wise ende soete woert
die ic van u nu hebbe ghehoert
ende ghemerct  te deser tijt
bevroedic wel dat ghi sijt
wijs  ghetrouwe ende bescheyden
daer om so willic leyden
alle mijn saken met uwen rade
ende daer bi werken vroech ende spade
die vrouwe antworde doe
wildi wijsselijc leven  so
behoert u toe dat ghi
wijsselijc werct daer bi
want sonder voersieneghen raet
doetmen dicke dat es quaet
melibeus antworde nu
segt mi  vrouwe  des biddic u
bescedelike wat wijsheyt si
ende welkerhande si es daer bi
ende hoe men die bejaghen sal
ende oec hanteren over al
wijsheyt can sien  des sijt vroet
dondersceet tusschen quaet ende goet
ende datmen ter doghet sal tien
ende dat quade altoes vlien
also cassiodorus seyt
gaet boven alle dinc wijsheyt
wijsheyt maect allomme ommare
datter doghet es contrare
ende si can alle dinc voersien
die namaels mach ghescien
wijsheit scuwet hoverde
sine wilt oec in haer gheverde
overdaet noch vrecheyt
si soeket bescedene miltheyt
wijsheyt set hoede nacht ende dach
ieghen al dat haer deren mach
ende altoes soect si ere
ende scande vliet si sere
die gherecht wijs es
die es salich  sijts gewes
ende wijsheyt maect allene
goet leven ende rene
wijsheyt breect vele sorghen
wijsheyt es niet verborghen
wijsheyt doet den mensche verstaen
hoe hemel ende erde sijn ghedaen
wijsheyt vanghet astronomien
ende daer toe alrande clergien
wijsheyt can hoede maken
ieghen alle arghe saken
want si can verre voersien
dinghen die moghen ghescien
wijsheyt can den mensche leyden
ter eweliker salicheyden
wie meer staet na dertsche goet
of na deser werelt spoet
dan na die hulde van sinen god
hine es niet wijs  maer hi es sot
hi slacht hem die verrot hout
kiest voer ghefineert gout
want hi titelijc goet verkiest
daer hi dewelijc om verliest
die wijsheyt heeft in den sin
heeft alle doghet daer in
die wijs wilt sijn van sinne
moet ghestadech sijn daer inne
onvervaert ende niet bedroeft
dats datter wijsheyt wel behoeft
metten wisen gherne gaen
ende haer leringhe wel verstaen
ende van allen ghewaghen
ende van datmen twifelt vraghen
eest van jonghen  eest van ouden
ende dat vromelijc onthouden
also wel van quaden als van goeden
ende van sotten als van vroeden
op dat daer wijsheyt in leghet
dit es dat die wise man seghet
ghi sult altoes begheren
die alre beste lereren
fisiciene ende surgyne
alse ghi wilt bi u te sine
die beste meester die men vint
elc van dies hi hem onderwint
suldi nemen tuwen rade
van elker const vroech ende spade
so welken tijt dat ghijs
behoeft in enegher wijs
een wijs man maect ons gewes
dat een vroet meester beter es
beter zeere ghebeden ende gemiet
dan een dwaes meester om niet
ende een lelic wijf beter dan
een wel scone  jonc  onwijs  sot man
hi doelt seere  des seker sijt
die tscone voert goede set teniger tijt
ende wet oec dat si dicwile sneven
die doude om dat nuwe gheven
dit es van allen consten gheseghet
die men nu ter werelt pleghet
die studeren wilt ende leren
selen haren sin met allen keren
toter dinc  lude ende stille
daer hi in studeren wille
met groter ernste  gheloves mi
ia in dinc die orberlijc si
ende die den man moghen bringhen
tot goede ende tot hoghen dinghen
men salt yrst leren dat men hoert
ende dat namaels leren voert
nieman en sal  hebbic ghelesen
te vroech meester willen wesen
maer men moet pinen meneghen dach
eer men ten hoechsten comen mach
ende oec ter eeren van ertrike
en mach men niet comen haestelike
men moet den tijt langhe liden
in sorghen  ende in arbeyden
men sal yrst dat cleyne leren
ende dan toten meeren keren
het es beter  alsic versta
datmen neder opt pleyne ga
dan of men boven opt hoghe liepe
ende dan neder viele int diepe
een jonghere die wille leren
sal sinen meester eren
ende hem oec sijn onderdaen
ende met hem oec gherne gaen
want hijt hem gherne sage ontfaen
ende met onderscede doen verstaen
also die meester heeft voren
ionghers die ernstelijc horen
so glorieert hi in dat
ende leset hen vele te bat
nieman en utet gherne sijn woert
daer mense niet gherne en hoert
die jonghere en mach  als wi lesen
niet boven sinen meester wesen
ende dat hi in die scole hoert
sal hi thuus vertrecken voert
ende dicwile in sijn herte verstaen
sone maecht hem niet ontgaen
men moet pinen ende arbeyden
ende met ernste daer in verbeyden
want roekeloesheyt voer waer
es een stiefmoeder harde swaer
ende ernsticheyt  alsic bevroede
es moeder van allen goede
met arbeyden mach men comen
tot groter eren ende te vromen
ende alle onsalichede
can volghen der ledechede
die studeren wilt dat hi siet
en sal haestelijc liden niet
maer met goeden staden sal hi
die scrifture gronden wat si si
ende na die waerheyt dat verstaen
die scrifture heeft bevaen
in worden dewangelie al
maer wet datmen en sal
op die woerde niet studeren
maer men sal wijsselijc gronderen
dat march vander redelijcheyt
die oec inden worden leyt
also die ziele  dat ghijt wet
inden lichame es gheset
also es den sin vander scrifturen
boven alder woerde ruren
paulus doet ons verstaen
die littere can doet slaen
ende die gheest can levende maken
nu horet bediet van deser saken
grote clerken  wet dat wale
die hem fonderen altemale
op die littere ende op die woert
om scoen te vertrecken voert
verheffen hem in haren sin
ende doden hen daer in
maer die haer ziele minghen
metter heyligher leringhen
die de litteren uut gheven
dat maect in hem een leven
dan wercter die heylighe gheest inne
ende volmaect die gods minne
die ioden  wildijt weten
hebben bibelen ende propheten
maer si verstaen die litteren bloet
daer om slaen si hare ziele doet
die littere en soude doghen niet
en dade die sin diere men uut tiet
aldus selen hem bekeren
studenten die willen leren
die wel wilt merken ende verstaen
mach met vele sprekens niet omgaen
die swighere merct bat ende verstaet
dan die met vele sprekens omme gaet
die spreken wilt sal voersien
wat  wanneer  ende voer wien
ende sine redene cort maken
na dat toe hoert ter saken
swighen  seghet die wise man
dat vele dogheden maken can
en es gheen dinc so quaet
alse die clapper  dat verstaet
die sine clappage wille keren
boven der wiser leren
met hoverdegher sotheyt
daer om eest dat cathone seyt
dierste doghet es vanden man
dat hi sijn tonghe bedwinghen can
salomon seghet die hoedt sinen mont
hoedt sijn ziele talre stont
ende wie dat spreect onvoersien
dicke moeter hem af messchien
vele sprekens  also wi lesen
en mach sonder sonde niet wesen
maer die sijn lippen maten can
es die wijste  seyt die wise man
het es alte grote scande den man
dat hi een loghen so cleden can
met sconen worden openbaer
dat si den lieden duncket waer
dat dunct den dwasen wijsheyt
maer hets grote valscheyt
een dief  voer waer gheseyt
scaemt hem sijnre quaetheyt
maer een valsch loghenaer
toghet sine valscheyt openbaer
ende wilt in valscheden keren
dat vol es alder onneren
scaemt u dan  ghi advocate
die om ghewin ende om bate
recht met subtilen vonden
achter set  te meneghen stonden
god heeft u in u leven
alsulcken sin ghegheven
dat ghi u boeke versint
ende recht ende onrecht kint
daer om en suldi niet verkeren
dat recht gods ons heren
dat hi den wisen te kinnen gaf
daer si scone boeke maecten af
in disputatien of in ghedinghen
suldi u redene so toe bringhen
dat ghi metter waerheyt gaet voert
ende dat ghi u oec niet en stoert
want ghestoertheyt  dat ghijt wet
des menschen wijsheyt zere ontset
daer men van wijsheden sprect
of andere goede dinghen vertrect
daer en suldi niet bringhen voert
daer ghi die redene mede stoert
der wijsheyt boven alle saken
salmen altoes stede maken
in luttel sprekens leghet grote bate
in vele sprekens grote ommate
scolieren selen stille wesen
gherne studeren ende lesen
ende haren sin bedwinghen
van onnutter wandelinghen
want die den sin lude ende stille
tallen dinghen setten wille
moet van al te min onfaen
een scolier  sonder waen
sal hem altoes keren
te nutteliker leren
ende hebben sulke boeke
daer hi wijsheyt in besoeke
ende aen die cleyne yerst beghinnen
ende also opwaert climmen
die een huus maken sal
leghet fondament voer al
soe tfondament starker es
soe men daer op  sijts gewes
maken mach swaerder last
ende so es dat huus dan vast
also moeten die kinder
yrst leren dat minder
ende daer na  ten meeren cleven
dan es haer const yrst beseven
ende uut eenre wortelen gheporret
die nemmermeer en verdorret
dit staet ghescreven in decreten
paulus doet ons weten
sonder leydere en gaet te geenre stont
den wech die u niet en es cont
oec so seghet een wijs here
dat hi valt alte zere
die hem selven te vlieghene geeft
eer hi vloghele of plumen heeft
voer uwen meester telker stede
sijt sober ende stille mede
ende neven hem niet gaen
en altoes sijt hem onderdaen
oec en suldi begripen niet
wat ghi van hem hoert of siet
die jonghere sal den meester minnen
so sal hi vele te bat versinnen
die leringhe  ende vele te bat verstaen
die uut sijns meesters monde gaen
maer heeft hi den meester leet
dweers dat hem uut herte gheet
alse die meester lesen wille
sal die jonghere swighen stille
ende sijn herte setten voert
op die dinc die hi daer hoert
want swighen ende spreken es tijt
elc te sinen poente  des seker sijt
also ons salomon seyt
men sal yrst leren die waerheyt
swighende  ende dan daer naer
die worde spreken openbaer
men sal swighen ende horen
ende daer toe gheven die oren
want die meester utet node sijn woert
daer mense niet gherne en hoert
maer alse hi siet dat die scoleren
sine woerde gherne leren
so glorieert die meester in dat
ende hi leest des vele te bat
scoliere die ter scolen gaet
ende niet en onthoudt dat hi verstaet
hi slacht den sacke die heeft een gat
die en onthoudt dit no dat
ghine sult ghene ghenoechte ontfaen
in behaghele worde sonder waen
ghesiert oft bloemen waren
maer ghi sult sueken twaren
den sin ende sine vertuut
ende daer af dmarch sughen uut
also die ziele  sijts gewes
boven den lichame es
also es meer no min
boven die littere den sin
also men daer vint ghescreven
die littere doet  die gheest leven
die alle die loye die wesen
binnen ende buten conste lesen
en wiste hi niet den sin daer af
so en conste hi niet een caf
alse ghi voer den meester hoert
suldi sijn al onghestoert
ende al ute uwer herten setten
dat u aent verstaen mach letten
ende bedencken u te voren
dat ghi niet meer en sult horen
dan ghi int ghevoech
onthouden moghet ghenoech
ghi sult vraghen altoes met
dinghen die ghi niet en wet
den ghenen die de waerheyt weten
ende dat onthouden sonder vergheten
dan uwer conste  wats ghesciet
ne suldi u selven prisen niet
want prijs ende lof in eygenen mont
wert onsuver talre stont
die hem selven vroet segghen
salmen metten sotten legghen
die een meester wille wesen
hoede hem wel van desen
dat hi hebbe spade ende vroe
dat enen meester behoert toe
hets sulc clerc die besochte
die tenen meester niet en dochte
sulc goeden monc men oec vint
die tenen abdt en dochte twint
een meester sal sijn ghetam
bescheden ende oec eersam
ende wel sijn ghefondeert
in die dinc die hi voert leert
eerlijc van allen saken
ende van eenre scoenre spraken
men sal oec studeren met staden
ende den sin niet te zere verladen
wat men sonder mate doet
dat valt gherne onder voet
maer dat men met maten past
dat duret gherne  want hets vast
want oefeninghe  wet dat al bloet
die met erenste duret te groet
doet sin ende nature faylgeren
ende sonderlinghe in studeren
want ons een wijs man seyt
dat in midden leghet die salicheyt
oec een ander meester seghet
dat die cracht in midden leghet
dat derde poente  dat ghijt wet
daer men den sin mach rusten met
ende te poente setten weder
men sal den boeke legghen neder
ende yet anders gaen werken
daer die sinne bi ghesterken
of yewerinc gaen spacieren
daer die sinne bi glorieren
noch sijn ij andere saken
die den meester connen maken
deen es const ende dander wijsheyt
die dese ij niet en weyt
hine mochte nemmermeer sijn
van sijn consten meester fijn
eest dan dat ghi u leren
ter clergyen wert wilt keren
so suldi met iiij saken
uwen sin goet maken
ende scerpe te sulken dinghen
deen es met erenstigher meyninghen
dander es sonder waen
erenstelijc lesen ende dat verstaen
dat derde es datment al
int herte wel vesten sal
dat vierde es  siet die lesse
datmen die ghedenckenesse
int herte dicke sal overslaen
sone maecht uter herten niet gaen
drierehande oetmoedecheyt
sal hi hebben die ter studien gheyt
dierste es  hoe dat vaert
dat hi ghene scientie onwaert
noch scrifture hebben en sal
want die scrifturen sijn al
ghemaect tote onse lere
seneca seghet  die here
dune souds niemans onwijsheyt
versmaden  noch hebben leyt
want aen beyde machmen leren
die te rechte wilt bekeren
arch te connen hoert toe den vroeden
om dat sire jeghen hebben hoede
selen  ende altoes vlien
ende ter doghet altoes tien
dander es dat die scolere
hem niet en scame van wien hi lere
weder hi sot si ofte vroet
want seneca ons verstaen doet
hets beter cleyne dinc studeren
dan te wesene sonder leren
die derde wijsheyt  des sijt vroet
als hi worden es clerc goet
dat hi dan  vroech noch spade
andere clercke niet en versmade
want seneca spreect dit woert
dat ghi cont  leret voert
oetmoedelijc  dat radic nu
den ghenen dies begheert van u
seneca seghet  die wise man
die niet en leert  verghet dat hi can
ende hi seit oec datmen sal
aen andere liede leren over al
want dien alle de liede gheven
wert in rijcheden saen verheven
een wijs man seghet aldus hier ave
haddic enen voete inden grave
nochtan so woudic leren
daer af comt so vele eren
hets beter leren min
ende dat onthouden in den sin
dan datmen vele leren wilde
ende dat selve niet onthilde
tullius seit oec daer toe
dat ic sdaghes hore of doe
dies ghedenckic savonts al
eer mi die slape comen sal
die wise seneca seyt
mi en leet noyt dach in ledecheyt
want oefeninghe des arbeyds can
goeden sin maken inden man
goede scolieren selen sijn
erenstich als een swijn
dat smorghens uut gaet
ende al den dach soeket sijn aet
sonder rusten  dat es waer
ende altoes leren hier ende daer
dus selen clercken sijn die leren
die hem ter wijsheyt willen keren
doen melibeus hadde ghehoert
ende verstaen der vrouwen woert
antworde hi ende seyde
vrouwe  alsulke wijsheyde
en hebbic niet van binnen
noch en wane meer ghewinnen
ic hebbe mine joncheyt overleden
maer doen ic was in joncheden
haddic minen sin gheleyt
in die ghenoechte der werlecheyt
al woudic wijsheyt nu leren
in conster mi nu niet toe bekeren
al benic noch een rijc man
ic hebbe vele goets ghequist nochtan
dat ic beyde  goet ende tijt verlies
wel bewenen mach  sijt seker dies
tgoet machmen verhalen nochtan
maer den tijt en verhaelt nieman
ic en mach voert ane niet leren
noch om wijsheyt oec studeren
want so wie hem inder joghet
niet en oefent toter doghet
hine caent  alsmen wel siet
inder outheyt ghepleghen niet
ende want ic mi dan kinne
dwars ende onwijs van sinne
so biddic u vrouwe dat ghi
met uwen rade mi staet bi
prudentia sprac na haer ghevoech
al en sidi niet vroet ghenoech
nochtan en sidi sot niet
want die hem selven sot siet
ende kint sijns selfs dwaesheyt
hine es niet sonder wijsheyt
maer waert dat ghi vroet sijn woudt
ende andere liede voer sot dan houdt
so waerdi sot sonder waen
salomon doet ons verstaen
die sot in sinen moet
en houdt nieman over vroet
den sot dunct  des sijt gewes
dat sijn dinc altoes dbest es
ende wien dunct dat hi vroet si
dats een sot  gheloves mi
hets waer  want ghi begheret raet
van dinghen die ghi niet en verstaet
die sine clappage wille keren
boven der wiser leren
met hoverdegher sotheyt
daer om eest dat cathone seyt
dierste doghet es vanden man
dat hi sijn tonghe bedwinghen can
salomon seyt die houdt sinen mont
hoedt sine ziele talre stont
ende wie dat spreect onvoersien
dicke moete hem daer af messcien
ende vele sprekens  als wi lesen
en mach sonder sonde niet wesen
maer die sijn lippen maten can
es wijs  seyt die wise man
daer twifel ane leyt in lot
so sidi bat vroet dan sot
die wise paeus innocentius
scrijft in sine boeke aldus
hi twifelt meest  die meest verstaet
in twifel salmen soeken raet
die vele wilt connen ende luttel can
bedrieghet meest hem selven dan
van dat ghi claerlijc niet en verstaet
des nemt metten wisen raet
ende den sot en ghelovet niet
daer ghi met valt in verdriet
drierehande raet salmen soeken
also men leest inden boeken
yrst aen gode  sijts gewes
die wijs ende almechtich es
ia met innegher herten
ende met oetmoedigher begherten
ende hi salt doen  gheloves mi
op dat dine bede orberlijc si
den anderen raet sal die man
ane hem selven soeken dan
met groter voersienecheyden
ende daer op langhe genoech beyden
derdewerf salmen soeken raet
ane wise liede  dat verstaet
ende wijsselijc merken inden moet
weder die raet si arch of goet
maer emmer dat ghi niet en ghewaget
den ghenen dien ghi raets vraget
wat u selven goet dochte
want lichte dat hi mochte
u volghen om dat hi
u lieve woude doen daer bi
dat wi ane gode  hoe dat gaet
emmer selen soeken raet
dat bescrijft sinte iacob wel
int beghin van sijnre epistel
die der wijsheyt wille roeken
salse aen gode yrstwerf soeken
diese mildelijc gheven can
so waer dat doghet leget an
ende altoes gode danken mede
paulus seget in ene stede
al dat ons in dit leven
van boven wert ghegheven
vanden ewighen vader
dat es volmaect algader
dit seyt ihesus sydrac
die menech wijs woert sprac
hi sprac die scalke rade vinden
dat si op hem selven winden
ia alsijs alder minst moeden
ghemene rechte ons bevroeden
dat wi bidden en selen niet
wat onrecht es  wats ghesciet
want daer om wet wel dat
valt die mensche in gods hat
want hijs hem belghet herde zere
want hi es der werelt here
na dien dat smenschen raet
sonder gods hulpe onvast staet
ende wi sonder sijn ghehinc
en moghen doen ghene dinc
so selen wi yrst sonder letten
onsen raet aen gode setten
ende ane sine gherechtichede
ende hi sal ons daer mede
al goet werpen toe
wi en selen weten hoe
want hi spreect  als men daer siet
sonder mi en moghedi doen niet
vier dingen  wilt des ghetruwen
sal elc mensche in rade scuwen
gramscap ende ghierechede
dronkenscap ende haestichede
dese iiij  vroech ende spade
salmen scuwen in rade
ghine sult  in gheenre tijt
raet soeken als ghi erre sijt
noch aen hem die erre es
bi vele redenen  sijts gewes
die erre es hi waent dan
meer vermoghen dan hi can
so dat sijn wanen ende sijn achten
verre gaet boven siere machten
so bedrieghet hi hem daer
die andere redene  wet voer waer
so wat die erre menschen seyt
keert al in onbeschedenheyt
ende daer met verwect hi mede
andere liede te gramhede
trecht siet ane den grammen man
maer gramscap siet trecht niet an
die goede beda spreect hier op
die epistel die screef iacob
die erre es  wats ghesciet
en can gherechticheyt werken niet
die derde es  dies sijt vroet
om dat gramscap verblint den moet
ghine sult u niet maken
gram van onsekeren saken
want gramscap so den sin verblint
dat hi die waerheyt niet en kint
tullius maect ons vroet
watmen met gramscapen doet
es selden ghedaen int beste
men vinter faute in int leste
oec weet dat die gramheyt
en heeft ghene ontfermecheyt
oec so scuwen si gherne raet
want raet dunct hem quaet
oec men daer ghescreven vint
so wie sine gramscap verwint
dat hi  dat si u becant
verwint enen groten viant
want stercmoedecheyt  wet wale
es een der doghet cardinale
maer vele dogheden uut gheyt
die hier blijft al ongheseyt
elc sal voorsien mede
dat ommate ghierechede
niet en come  vroech no spade
in hem no in sinen rade
ghierecheyt  als paulus seyt
es wortel van alre quaetheyt
dander redene es dan
dat ghierecheyt verdriven can
alle claerheyt uten sinne
ende alle quaetheyt bringhen inne
seneca spreect van desen
die meeste plaghe die mach wesen
den mensche gheboren in
dat es een ghierech sin
want hi sorghet nacht ende dach
hoe hi meer ghecrighen mach
hi verghet gods ende der maghe
dit es een grote plage
si can verradenesse spreken
en ghemenen orbore breken
spreken oec metten vianden
om die vriende te werpene in scanden
manslacht  keefdoem  ende overspel
ende alle arch also wel
can ommate ghierechede
toe bringhen  hets haer sede
so wien nature heeft ghegheven
een ommate ghierech leven
heeft enen viant al te groet
so wie dien verwint ter noet
verwint enen starken viant
also ons seneca doet becant
ende so hi inden sin meer oudt
so hi meer wast ende menechfoudt
een wijs meester spreect aldus
die men heet alphontius
nemmermeer en waer ghenoechlijcheyt
daer en ware voere onghenoechlijcheyt
men droncke met genoechten nemmermeer
daer en hadde dorst gheweest eer
noch en ate  also men leest
daer en hadde hongher gheweest
oec en worde men niet gheware
welc ghemac of raste ware
en waer na eneghen arbeyt
aldus van allen gheseyt
daer slijfs ghenoechte in leghet
als dit voer overwaer gheseghet
die in latine  gheloeft mi das
gheheten es voluptas
dats een wille ongheordineert
die in allen genoechten svleeschs verkeert
ende oec gheen inde en heeft
die wile dat die mensche leeft
also ons seneca seghet
als hi in sijn sterven leghet
ende hem verbijt die felle doet
dan en behoudt hi cleyne no groet
so es sijn gout ende arbeyt al
verloren  groet ende smal
seneca doet ons bekint
die sine ghierecheyt verwint
es starker  des sijt vroet
dan die sinen viant onder doet
die altoes in die ghierechede
waect ende heeft ghenen vrede
ende waer dat vrede niet en es
daer en es god niet  sijts gewes
haesticheyt  vroech ende spade
salmen scuwen inden rade
want haesticheyt in vele dingen
can niet luttel archs in bringen
men vint heden enen raet
lichte  men vintene morgen quaet
men vint enen beteren dan
men seyt hets een wijs man
die saen een dinc verstaen heeft
ende traechelijc sijn vonnes gheeft
den raet die men langhe tracteert
wert gherne int liefte ghekeert
men heeft dicke gheseghet vore nu
na haesteghen raet  goet berou
daer om en suldi  hoet gaet
haestelijc gheven no nemen raet
maer met goeder gestadecheyt
also ons seneca seyt
selen wi met voersienecheyden
alle onse dinc beleyden
so machmen segghen  hoet gaet
dese heeft ghewracht sonder raet
hadde hi goets raets geplien
dat en hadde niet moghen ghescien
goeden raet heeft altoes eere
ende vroemt oec harde zere
ende mere in rade can
maken den wisen man
maer lanc raet  des sijt vroet
en dochte noyt sotten goet
want die sot doet sonder beyden
alle dinc met haesticheyden
ende en peynst  groet no smal
wat daer na volghen sal
uwe heymelijcheyt suldi
in u houden besloten vry
ende daer af nieman vragen raet
in wat poente dat u staet
ghine moghes ghebetert wesen
ihesus sydrac spreect van desen
vrienden noch vianden uwen sin
en suldi ontdecken meer no min
ende eest dat ghi daer met sijt bevlect
dat ghijt niemant dan ontdect
want alse hijt hadde ghehoert
soude hi u versmaden voert
dan moesti te sinen dienste horen
daer ghi vrij waert te voren
een wijs man spreect in vinde cume
enen mensche in alt gherume
die heymelijcheyt wel hale
hoe nauwe ment hem bevale
petrus alphontius seyt
wanneer ghi uwe heymelicheyt
die in uwes herten kerker es ghevaen
enen anderen voert doet verstaen
so heeft hi u in dien stonden
in sinen kerker ghebonden
seneca spreect  die wise man
of een hem selven niet en can
te sprekene verbieden
hoe sal hijt enen anderen verbieden
wildi dan des gheroeken
dat ghi aen vriende wilt raet soeken
so suldi te voren besien
in wat manieren ende aen wien
soecti dan raet dies ghi behoeft
ane enen vrient ongheproeft
dat es sere ter avonturen
hoe hi dat sal beruren
soecti oec raet ane eneghen man
daer ghi trouwe hebt vonden an
ende hem ontdect al uwen sin
daer leghet avonture oec in
want men dicke grote vrienscap
heeft sien keren in viantscap
ende dan mochte hi uu beraden
vele pinen ende scaden
hem dien ghi raets wilt vraghen
en suldi niet ghewaghen
uwen raet noch uwen moet
noch ontdecken wat u dochte goet
want hijs u lichte volghen soude
omdat hi u lieve doen woude
want vele liede sijn in dien
dat si volghen ende vlien
ende dat liefste bringhen voert
dat haer vrient gherne hoert
weder het si goet of quaet
ghi sult oec soeken uwen raet
aen vriende die ghi best betrout
die wijs sijn ende daer toe out
want doude heeft vele ghesien
ende weet van desen ende van dien
daer om moet sinen raet
sekerste sijn  dat verstaet
salomon seghet die here
dat herte verhoghet sere
van cruden van soeten goren
maer boven al te voren
so verhoghet  vroech ende spade
die ziele van des goeds vrients rade
want daer af emmer comen moet
ere  doghet  ende alle goet
gheen dinc en es soeter dan
een vrient daer jeghen een man
spreken mach elke sake
ofte hi jeghen hem selven sprake
salomon leert ons  die coninc
dat vrient gaet boven alle dinc
ende datmen die minnen soude
boven ghesteynte  zilver of goude
salomon seghet ons oec noch voert
ghetruwen vrient een starc confort
ende so wie die vindet dat
hi vint enen groten scat
die mensche es  die sonder vrient leeft
als een lichaem die ghene ziele en heeft
vrient es een groet ondersate
ende bringhet in meneghe bate
maer soe wie vriendeloes es
es ellendech  sijts gewes
ende sonder raet  als hijs bedarf
dit ghevalt menech warf
ghi sult die vroede besoeken
ende sonderlinghe haers raets roeken
dat hebbic daer bi gheseghet
wet dat die wise man dreghet
altoes sine wapene nacht ende dach
ieghen dat hem yeman deren mach
daer om werct na hem met allen
sone moghedi niet lichte vallen
want die wijsselijc over tiet
die en valt vander brugghen niet
dat ic u voert dede verstaen
dat ghi te rade soudt gaen
vrienden die ghi  in stonden
goet ende ghetruwe hadt vonden
dat es daer bi  wildijt weten
men vint liede die goet heten
die so loes sijn ende so quaet
si souden u lichte gheven raet
daer ghi bi wordt onteert
als ons sinte ian dapostel leert
hi spreect en gheloeft niet
allen gheesten wats ghesciet
want si alle niet en sijn goet
al schinen si van buten vroet
maer den gheest suldi gheloven
dien god onse here seynt van boven
ic seyde u oec datmen soude
raet soeken ane die oude
die goede iob seyt alsoe
den ouden hoert wijsheyt toe
cassiodorus spreect oec van desen
die oude moet oec vroeder wesen
die ane vele lieden heeft gheleert
ende dat in sijn herte heeft ghekeert
dan die jonghe die van dien
luttel ghehoert heeft ende ghesien
daer om seghet een wise aldus
wies name es mariatus
oude cledere versoemt men lichte
maer ouds mans raet es goede ghichte
men pleghet te segghen herde vast
so wanneer doude hont bast
datmen dan sal uut sien
vele liede nochtan vlien
den raet vanden ouden
want si duchten dat si souden
ghereckelijc willen gaen voert
alsoe der eersaemheyt toe behoert
ende hadden liever  dat verstaet
scalke liede ende losen raet
daer men gonssticheyt in toende
dat noyt manne wel en loende
open raet es oec goet
want vele liede sijn meer vroet
dan luttel  wildijt verstaen
oec salmen dicke te rade gaen
tote datmen dbeste vinden can
dus scrijft ons die wise man
ane den sot soect ghenen raet
want die sotten  dat verstaet
minnen sotheyt  spade ende vroe
ende keren haren sin daer toe
langhen raet  hoe dat gheyt
dunct hem altoes sotheyt
vremde dinc willen si weten
ende haers selfs vergheten
salomon seyt  die wise here
ghine sult spreken nemmermere
wijsheyt in des sots oren
want hine souts niet gerne horen
ende soude uwe leringhe versmaden
maer die wise es so beraden
dat hi wijsheyt gherne hoert
ende met rade werket voert
so men den sot meer castijt
so sine sotheyt meer ghedijt
ende wet oec dat die wise man
ghene raste ghehebben en can
alse hi biden sot es
also ons salomon doet gewes
want wat die sot seghet of doet
en dunct den wisen man niet goet
daer om doet hem grote pine
biden sot dicke te sine
men spreect daer een ghemeyne waert
dat hi doet een goede dach vaert
die hem des sots te livereert
want sijn sin es al verkeert
in rade suldi smekers scuwen
ende den volghers niet betruwen
noch die hem veynsen met
al schinen si u vrient  dat wet
ghi sult u hoeden daer jeghen
die alzulker zeden plegen
ende hem niet lenen u oren
dat si u niet en verdoren
want nieman en mach u bat
bedrieghen  wet wel dat
dan u vrient die hem veynst
ende anders seyt dan hi peynst
wat ghi selve sijt  dat besiet
maer enen anderen en gheloves niet
dit selve seghet seneca
isidorus seghet hier na
vonnest u selven vroech ende spade
dats beter  dan oft een ander dade
oec scrijft ons sinte gregorijs
als men u gheeft lachter of prijs
so suldi in u selven gaen
ende die waerheyt daer af verstaen
vindi u goet  sijts verhoghet
vindi u quaet  wel droeven moghet
ende sult u selven beteren dan
doedi dat ghi sijt een wijs man
onse here ihesus christus
liet petren vallen aldus
om dat hi hem selven soude
kennen  eer hi hem woude
bevelen dat kerstenheyt
also ons die scrifture seit
salomon spreect dese sake
des quaets menschen soete sprake
es als een strec  dat verstaet
daer men donnosele mede vaet
tullius seghet openbaer
dat beter een viant waer
dan een vrient die hem veynsde
ende anders seyde dan hi peynsde
men horet sint augustijn ghewagen
het en sijn niet alle vriende die verdragen
noch oec alle viande die wreken
dat derre ic over waer wel spreken
dat beter waer int ghevoeghe
dat u een u vrient sloeghe
dan u u viant  tenegher stont
cussen soude aen uwen mont
daer om hebt liever den vrient
die u bescelt als ghijs verdient
dan diet al prijst dat ghi doet
weder het si quaet of goet
een vers hebbic ghehoert
dat bina spreect dese woert
die vore mi scone spreken
ende achter mi jeghen steken
haer vrienscap  wats ghesciet
en willic te minen gheselle niet
watmen u toent ofte seyt
emmer gaet ter waerheyt
so suldi u dinghen daer met sconen
so en mach u nieman honen
al eest dat ghi wijsheyt in u siet
nochtan gheloeft u selven niet
maer soect ane den wisen raet
cassiodorus spreect  dat verstaet
so die man wijsheden heeft meer
so hi raet soeket eer
gherne werken bi rade
en bringhet in scande no scade
ghi sult den raet scuwen twaren
der gheenre die u viant waren
een wijs man maect ons vroet
dat nieman seker soene en doet
met vianden  hoe ment toent
daer men eens jeghen versoent
ysopus raedt oec met trouwen
datmen nieman en sal betrouwen
noch ontdecken heymelijchede
daer men viantscap heeft mede
want der hatyen smerte
beroert altoes haer herte
also vier en es sonder roec
die wise seneca seghet oec
hets beter  spreect die meester goet
vore den vrient te blivene doet
of te dolene in een vremt lant
dan te levene bi den viant
ouden viant  seghet ons die here
ende ghelovet nemmermere
al neghe hi u telker stat
des en gheloeft hem niet te bat
peynst altoes nacht ende dach
dat hi u bedrieghen mach
petrus alphontius doet ons becant
ghine sult met uwen viant
niet versellen daer ghijt versint
op dat ghi ander gheselscap vint
mesdoedi  dat sal hi merken
eest in worden of in werken
ende dat harde langhe decken
ende achter u dat in arghe vertrecken
ende doedi doghet of enech goet
dat sal hi decken onder voet
die liede salmen scuwen
ende in gheenre doghet betruwen
ghi sult den raet scuwen van desen
die niet van minnen  maer van vresen
minne toenen ende vrienscap
die minne es seker slap
en sijn gheen vriende claer
maer viande  dat es waer
tullius seghet  die wise man
die vele wijsheden segghen can
dat die ghene wel es bewaert
die vele vriende heeft in die vaert
ende dat hi in ellenden leeft
die ghene vriende en heeft
die hatie van vele lieden
en machmen niet met mieden
noch met beden oec breken
also men tullius hoert spreken
daer bi sijt seker van dien
dat ghi van hen die u ontsien
ghenen goeden vrient noch raet
ghewinnen en sult  dat verstaet
want nieman en es vrient goet
des gheens die hi ontsien moet
die in een stat of in een poert
hem selven so setten voert
daer bi sijt seker van dien
dat hem alle die liede ontsien
seneca maect ons gewes
die van vele lieden ontsien es
moet vele lieden ontsien weder
want hine heeft vriende op noch neder
ghi sult oec scuwen altoes den raet
des dronckens menschen  dat verstaet
want salomon seyt  die wise man
dat die droncken niet helen en can
ghine sult nemen groet no clene
raet  die hier segghen een
ende ghinder een ander bringhen voert
als men cassiodorus segghen hoert
want die heymelike sprect
ende ghinder een ander ontdect
hem en salmen gheloven twint
want men onghewarich kint
des quaets menschen raet  wats ghesciet
en sal men emmer volghen niet
want die quade  dat verstaet
en gaf hem selden noyt goeden raet
want uut quaden gronden  sijts gewes
en mach niet comen dat goet es
nu hebbic u ghetelt
aen wien ghi raet soeken selt
nu suldi mi voert verstaen
alse ghi raet hebt ontfaen
so suldi wijselijc versinnen
hoe ghi die dinc sult beghinnen
middelen ende inden mede
dan sal u bescedenhede
voersienlike merken
hoe men daer in sal werken
ane dinsetten vander sake
seker so legghet grote rake
ende groet voerdeel elken man
diet te poente gheraken can
want set ment onwijsselike in
daer volghet orbers na te min
voersiet oec wel ende verstaet
hem die u gaf den raet
ofte hi van partyen si
voersiet oec wel daer bi
of ghi wel macht hebben sult
der dinc die ghi beghinnen wilt
ghi sult oec wel merken echt
of uwe dinghen sijn gherecht
want datmen met onrechte beghint
wert met scanden dicke gheint
seneca doet ons weten
het es beter stille ghenesen
dan scade of scande begaen
noch doet hi ons verstaen
datmen lichte mach wederstaen
die scande  eer si wert ghedaen
dan mense mach  sonder waen
verdriven alsi es ghedaen
maer boven al met trouwen
suldi di waerheyt aenscouwen
want si can voer alle saken
den mensche wel met gode maken
want hi met sinen monde seyt
ic ben wech  leven  ende waerheyt
daer om es  des sijt vroet
boven al die waerheyt goet
ecclesiastes maect ons gewes
dat een dief meer te minnen es
dan een daghelijx loghenaer
onse here spreect openbaer
dat die duvel al te gader
loghenaer es  ende sijn vader
daer bi suldi in uwen rade
wel voersien vroech ende spade
u macht ende u redelijcheyt
ende wat orbore datter in leyt
een orloghe es begonnen saen
maer sie wel hoet mach vergaen
melibeus  also ghi nu mi
hebt horen tellen daer bi
so salmen voer wel versinnen
hoe men een orloghe sal beghinnen
hets saen ghedaen  mi des betrouwet
dat namaels harde langhe rouwet
si die u ten orloghe rieden
dat was al van jonghen lieden
die niet rijp en hebben den sin
daer en es niet dan kijnscheyt in
ende si minnen  spade ende vroe
datter kijnscheyt horet toe
sine hebben oec niet gheproeft
watmen in die noet behoeft
salomon seyt ende maect gewes
wee den lande daer een kint coninc es
ende wies princen vroech eten
marcus doet ons oec weten
datmen der jongher raet en sal
niet betrouwen over al
vrouwe  ic hebbe u nu ghehoert
spreken harde menech woert
maer also vallen u sproken
en worde nemmermeer ghewroken
onrecht  dan waer niet goet
sine present oec niet die waren vroet
men eest oec niet ghewone
maer ghi proeft die dinc so scone
met loyen ende met decreten
met phylosophen ende met poeten
dat ics niet ghebreken en can
nu leert mi dan hoe enech man
sine gheloefte ende sinen raet
breken mach hoe dat gaet
want den goeden man toe hoert
dat hi wel houde sine woert
anders verlore hi goet mans name
ende bleve ewelijc in die blame
here  hier vore seydic u dat
nu willict u verclaren bat
al hebdi ghenomen raet
daer om en suldi  dat verstaet
met dien rade niet voert gaen
ghine hebt yrstwerf wel verstaen
of die raet si orberlijc
men mach oec waerlijc
gheloeften breken sulken stont
om vele saken  si u cont
deen es wanneer men u breect
gheloeften die men u toe spreect
so moghedi duwe weder breken
wet dat die loye spreken
als oec nuwe saken comen
daer af men niet en hadde vernomen
eer men die gheloefte dede
dat machmen verwandelen mede
want te dien dinghen spade ende vroe
die van nuwes comen toe
daer hoert toe wel nuwen raet
na dat de zaken toe gaet
worde uwen raet oec  sulken stont
ghemaect uwen vianden cont
dien mochti oec muteren
dit es senecas leren
haddi oec in eneghen daghen
in rade over j ghedraghen
ende ghi namaels wort gheware
dat dien raet niet goet en ware
sondelijc of jeghen recht
ghi mochtene wandelen echt
of jeghen tghebot ons heren
ghi mochtene wandelen met eren
van gheloeften  wilt oec verstaen
haddi gheloefte yemanne ghedaen
dat lelijc waer ende quaet
waert dat volquame die daet
of dies ghi en hadt gheen macht
die gheloefte en heeft gheen cracht
haddi oec ghedaen sulc belof
daer ghi meer mocht ghedeert sijn of
dant hem mochte in staden staen
dien ghi tgheloefte hadt ghedaen
dat mochti oec muteren
also ons die rechte leren
want dat meeste orbore men sal
meest voert setten over al
die vroede en lieget niet int leste
sonder loghene  dat eest beste
ende hebdi gheloeft in enegher tijt
dinc dies ghi niet mechtich en sijt
ende dat ghedaen met eden
so suldi gaen ghereden
uwen priester te biechtene saen
ende des penitentie ontfaen
ende des ghelijc oec met
van allen gheloeften  dat wet
daer sonde in laghe of blame
wert dat ten werken quame
doen melibeus hadde verstaen
der vrouwen worde  antwerde hi saen
vrouwe  want ghi u bekint
dat ic mi sere hebbe versuumt
in minen raet  so biddic u
dat ghi mi wilt leren nu
in wat manieren dat ic mi
versuumt hebbe so moghen wi
ons een anderwerf hoeden
ende te bat ons bevroeden
here melibeus  nu verstaet
dat ghi dolet in uwen raet
doen ghi ontboedt  wet wale
so vele lieden tenen male
om dat si u raet souden gheven
men vint voer waer bescreven
daer vele liede sijn  dat daer
confuse es  ende dat es waer
ende daer confuse es  sonder wanc
daer es goet raet dicwile cranc
anderwerf doledi  wet
ghi soudt u beraden met
uwen besten vrienden ende maghen
die tidech waren van daghen
die u raet hadden connen gheven
nu hebdi uwen raet bedreven
met jonghen  sotten riesen
die u de wrake in bliesen
die volghen ende smeken connen
daer si donnosele mede honen
die en soudi metten worden niet
hebben doen comen  wats ghesciet
derdewerf doledi daer in
dat ghi ontdecket uwen sin
ende uwen wille vander saken
alse ghi woudt ter wraken
doen dat die jonghe hoerden
volgheden si uwen woerden
ende aensaghen vele meer
uwen wille dan u eere
vierdewerf waerdi oec verdrayt
dat ghi u so hilt ghepayt
met enen rade allene
daer so vele liede int ghemene
tenen hope vergadert waren
daer die sake so groet es  twaren
daer behoeft men raeds vele
alsoet behoeft te sulken spele
vijfdewerf doledi  dat verstaet
dat ghi niet en proevet uwen raet
weder hi quaet waer ofte goet
eer ghire toe settet uwen moet
sesdewerf doledi mede
want dat es der wiser sede
alse haer rade discorderen
dat si dan wijsselijc gronderen
welc men best ane gaet
ende volghen den wisen raet
ende meer aensien de nuttelijcheyt
dan alder menschen vleescheyt
want van hondert menschen omtrint
men cume enen vroeden vint
want die sotte  sijts gewes
en minnen niet dan dat sot es
die wise man ghewaerlike
vint selden sijns ghelike
daer om in ghedeelden rade
salmen volghen  vroech ende spade
den raet die de vroetste gheven
sone machmen niet lichte sneven
daer af es dicwile ghesciet
in goeden steden groet verdriet
dat si twisten inden rade
ende der wiser raet versmaden
melibeus sprac onverholen
ic bekenne een deel mijn dolen
maer ghi seghet so mi dochte
datmen raet wel wandelen mochte
na dat examineren
nochtan waert met meerder eren
datmene den raet so voersaghe
datter gheen wandel in en laghe
naden raet ende na tghelof
maer hoe dat si daer of
ic wille doen al gader nu
so wat goet sal duncken u
want mesdoen es menschelijc
maer daer in bliven es duvelijc
prudentia antwerde saen
uwen raet en sal niet voert gaen
al hebdine gheconsenteert
hine es niet ghecorrigeert
men sal wijsselijc tierst voersien
wat daer af mach ghescien
ende dan aengaen int leste
eendrachtelijc dat beste
ende dat meest orberlijc es
als ons dat loy maect gewes
nu laet ons dan examineren
te wat orbore dat mach keren
den raet die ghi hebt ghenomen
ende te wat inde dat hi mach comen
na dat wijt moghen versinnen
laet ons yrst aent hoeft beghinnen
der meester raet van surgyen
selen wi der waerheyt lyen
dien was gherecht ende goet
want te haren ambacht  des sijt vroet
behoert wel dat si nieman en haten
maer dat si allen lieden baten
leent hen oec mildelijc
van uwen goede  ghi sijt rijc
so dat si met willen claer
tuwer dochter nemen waer
so dat si mach in corter stont
mids gods hulpe werden gesont
ende volget nu den rade mijn
al eest dat si u vriende sijn
nochtan suldi hem doen goet
hets dicke geseyt ende noch doet
dat medicine in haren sin
vore vrienscap setten hare ghewin
ende also van visikers met
ende van phylosophen  dat wet
die gherne nemen dat ghewin
want haer nature hevet in
die u alle alleens rieden
al volghedi dwasen lieden
nu willic van u weten saen
hoe ghi dat woert hebt verstaen
dat u die dwase spraken toe
in wat manieren ende hoe
men contrarie  na haer spreken
met contrarien soude breken
melibeus antworde saen
aldus hebbict verstaen
dat ic tonrecht dat si mi daden
te haren scanden ende scaden
wreken soude  ende in desen
dunct mi so waer ic ghenesen
prudentia antworde dan
lichtelijc gheloeft die man
der dinc daerne sijn sin toe staet
here melibeus  dat verstaet
dat woert en versta ic niet alsoe
maer ic segghe aldus daer toe
dat quade  wats ghesciet
en es des quaets contrarie niet
noch onrecht des onrechts wet
noch contrarie der contrarien met
want dese sijn ghelijc
ende meerderen daghelijc
dese en minderen niet een bast
maere elc in hem selven wast
maer aldus hebbict in moede
quaet es contrarie van goede
orloghe van payse mede
discoert ende eendrachtichede
daer toe hitte ende coude
deser exemplen men u soude
tonen sonder enech ghetal
maer wetti hoe ment verstaen sal
men moet verdriven dat quaet
al met dogheden  dat verstaet
met payse dat orloghe voert
ende met acorde dat discoert
dit sijn contrarien alse men vint
daer men contrarie mede verwint
daer bi sprect sinte paulus
toten romeynen aldus
ghine sult in ghenen sinnen
den quaden u laten verwinnen
maer ghi sult  alsic u rade
met dogheden verwinnen die quade
paulus die seyt noch mede
altoes soect pays ende vrede
ende en loent  vroech ende spade
niemans quaet met quade
maer met allen lieden sijt
vreedsam in alder tijt
waer onvrede es ende werre
daer es god herde verre
ende daers hem god niet onderwint
daer es den orbore al gheschint
melibeus  nu laet ons saen
opten goeden raet gaen
die u gaven doude vroede
hoe dat ghi soudt setten hoede
uwen lichame te verwareneren
soudi orloghe hanteren
die orloghe wilt hantieren
moet in menecher manieren
goede hoede hebben dan
tyerst selen si gode roepen an
ende met herten bidden dat hi
hem ghetruwelijc sta bi
sonder wies hulpe ende ghehinc
verhoedt mach werden ghene dinc
also ons david oec ontdect
ende wel inden souter sprect
voert suldi u doen hoeden
ghetruwen vrienden ende goeden
die ghi in allen stonden
goet en ghetruwe hebt vonden
ten derden male  dat wet
suldi u hoeden met
ieghen viande ende onbekinde
die omtrent u sijn ghehinde
wat si u segghen ende tonen
hoedt u altoes jeghene honen
ieghen moert ende fenijn
daer vele heren met bedorven sijn
al dunct den mensche  sijts gewes
dat hi es daer hi seker es
nochtan wesen moet op sijn hoede
dat seghet seneca die vroede
die vierde hoede  alsic versta
volghet aldus hier na
ghine sult niet ontsien allene
die grote viande  maer oec die clene
al es een viant van cleynre macht
of van live van cleynre cracht
daer om en versmadene twint
als ons cathone doet bekint
ovidius doet ons bekinnen
int boeke daer hi leert minnen
een cleyne ader ende niet groet
bijt een grote beeste doet
een ever wert oec  sulken stont
ghehouden van enen cleynen hont
van eenre ghenstren  leest men daer
wast een vier groet ende claer
al eest oec dat hem een man
dus zere hoedt  nochtan
en sal hi niet sijn blode
maer onvervaert ter node
goede hoede es altoes goet
ende hi es wijs diese doet
weder dat die viant si
cleyne of groet  gheloves mi
melibeus  segt mi voert
hoe ghi verstaet dat woert
dat u doude wise seyden
dat ghi met goeder wijsheyden
uwe huse soudt wareneren
woudi u toten orloghe keren
doen antworde melibeus
vrouwe  dat versta ic aldus
dat ic mijn huus bsetten sal
en oec mine torren al
daer ic inden orloghe
mi met behelpen moghe
ende dat mi oec van dien
mijn viande te meer ontsien
prudentia antworde doe
hoe mochtic dat bringhen toe
die cost waer u alte groet
want die slote ligghen bloet
ende te vallen te meneghe stat
die men reken moeste bat
ende stofferen harde wale
met boghen ende met springale
met drancke ende met spisen
met coenen ende met wisen
lieden  daer ghi mocht besetten mede
husen ende torren telker stede
ende dat sal u costen so zeer
ghine verwinnet nemmermeer
ende als ghi al desen cost
hebt toe bracht na uwen lost
so eest al niet en si dat ghi
ghetruwe liede hebt daer bi
ghine sijt maer een man
ende sijn si u onghetruwe dan
so wet wel te voren
dat ghi tspel hebt verloren
ende sult dan weder moeten keren
met scanden ende met onneren
ghetruwe liede sijn beter vele
dan borghe sijn ofte castele
die hem op sine borghe verlaet
es dicwile zere ghehaet
van sinen ghebueren in dien
want hi es van hem ontsien
ende so wien men ontsiet
ende mach ghemint wesen niet
hets dicke gheseyt  twaren
die man en mach niet wel varen
langher dan willen sine gheburen
goede gheburen sijn starke muren
het es bedorven menech here
om dat hi hem verliet te zere
op sine starke huse alsoe
ende dat bringht hoverde al toe
ende bloetheyt menghet daer mede
die noyt en hilt haer stede
ende meest hoverde  des sijt vroet
dat die int lest vallen moet
een der yrster creaturen
die de meester der naturen
ie ghesciep ende dede werden
viel onvermids hoverden
ende die yrste mensche mede
die god ye ghewerden dede
viel mids hoverden na desen
want hi waende onsterflijc wesen
ghelijc sinen scepper  sinen god
daer hi af hadde sijn ghebot
aldus es hoverde meer no min
van allen sonde dat beghin
ende dat meeste in die archeyt
ihesus sydrac seyt
die naer fortse ende parlement staen
hare rijcheyt moet cort vergaen
hoverde can  des sijt gewes
thuus dat alte rijc es
alte male te nieute maken
salomon seyt dese saken
waer hoverde es  daer omtrent
es altoes twist ende parlement
ende daer oetmoet es vaste
daer es altoes wijsheyt en raste
iob spreect dese dinghe
dat die hoverde op ghinghe
ten hemel na haer ghenoeghe
ende haer hoeft ten wolken sloeghe
nochtan soude si sonder waen
als onreyne myst onder gaen
na dien dat verstaet
dat hoverde es so quaet
so scuwet dan nacht ende dach
daer hoverde uut comen mach
op uwe torren en hebt niet
ghene hoverde  wats ghesciet
want starke borghe  des sijt vroet
sijn dicke gheworpen onder voet
dander rijcheyt die ic las
die wilen in troyen was
van volke ende van machte mede
ende dies ghelijc in die stede
van babylonien  die was so rijc
men vant niewerinc hare ghelijc
maer om die hoverde die daer was inne
altoes vanden yrsten beghinne
so warpse god onder die roede
alsijs minste waren op hare hoede
so dat si worden ghedestruweert
ende in asschen al ghekeert
daer om laet u ghespreken
ende die hoverde van u steken
want die hem op borghe verlaet
die heeft seker crancken raet
want daer alte vele toe hoert
also ghi wel hebt ghehoert
melibeus antworde nu
vrouwe segt mi  ic bids u
of ic mijn huus wareneren woude
hoe ic dat volbringhen soude
ende wat daer orberlijc toe waer
prudentia sprac daer naer
die warenesse daer men met
een huus of een stat beset
die sijn in vele manieren
alsic u sal visieren
dat beste besette  als ic scouwe
dat sijn goede liede ghetrouwe
ende sonderlinghe  wet wel dat
int besetten van eenre stat
want daer toe hoert menech man
ende gaet oec hem allen an
daer om so vermoghen sijt
alder best in alre tijt
ende het is misselijc of ghi
dit vinden soudt  gheloves mi
want ghi hebt u liede dicke versmacht
en op hare vrienscap luttel gheacht
doen ghi haers niet en bedorste zere
daer om sal elc lants here
sijns volc weygher sijn in dien
so mislijc eest  wat mach ghescien
want onwillighe liede doghen
den here luttel in orloghen
der stede rijcheyt es sonder ghetal
daer bi prisic boven al
der poerter eendrachticheyt
boven alle warisone gheseyt
ende waer porteren discorderen
daer gaen si buten hare eren
also tullius boec seghet
daer grote wijsheyt in leghet
een stat eendrachtich
es seker onwinnachtich
andere gherechte sijn met
daer men slote mede beset
als vesten  muren ende diken
oec bedarf men des gheliken
springalen  ghescut ende boghen
ende andere wapene die moghen
den lichame bescermen daer
daer die ziele in sculet voere waer
want als men comt ter weren
en machmen des niet ontberen
maer wijs es hi die so leeft
dat hi des niet te doen en heeft
doude wise rieden u met
also ghi wel horet ende wet
datmen in desen orbore niet
haesten en soude  wats ghesciet
maer datmen met goeden staden
daer op soude wel beraden
ende oec alle dinc bereyden
met groter voersienecheyden
tullius doet ons verstaen
in allen orboren sonder waen
die de mensche wilt aengaen
so sal hi voer dat bestaen
ghereescap doen te maken
eer hi beghint die saken
want mids onvoersienecheyt
valt die mensche in menech leyt
ende sonderlinghe  des seker sijt
ieghen orloghe ofte strijt
so eest wel grote noet
dat die ghereescap si groet
ende die dat voersien connen
hebben den stryt half verwonnen
als men met staden tracteert
dinc dat den stride toe hoert
ende wijslijc dat ordineert
so es die dinc wel disponeert
sone derf nieman segghen niet
dat mids onrade yet messciet
die sake  waer bi u god gaf
dese grote onraste daer af
en mochten wi weten niet
die rechte waerheyt  wats ghesciet
niet meer dan wi kinnen
eens anders herte binnen
also paulus ende propheten met
in haer boeken hebben gheset
also en mach van gods werken
nieman claer die waerheyt merken
en si bi moedene na gherake
en ghesciede niet sonder sake
in alle dese werelt wijt
ende oec  des wel seker sijt
dat ic wel houde  in dien
dat dit god liete ghescien
dat het es biden saken al
die ic u nu vertrecken sal
ghine hebt niet ontsien gode
noch ghehouden sine ghebode
ende oec uwen evenkersten
hebdi dicke laten ghebersten
onrecht ghedaen ende ghevreest
ende altemale uwes selfs gheweest
melibeus  diet wel bedinct
bediedt een man die honich drinct
des hebdi so vele ghedroncken
dat ghi daer af sijt al droncken
ende daer bi  wildijt weten
dat ghi gods hadt vergheten
ende so verstijft in u rijcheyt
dat al u dinc es ijdelheyt
ende al dat begherden u oghen
dat hebdi hem toe ghetoghen
ende hem ghevolghet tallen uren
ende vergheten der scrifturen
die ons leert ende doet verstaen
hoe wi souden wederstaen
ende steken uut onser herten
altoes der oghen begherten
als ovidius ende salomoen
in haer boeken weten doen
dat honich  daer ic af seyde
es der werelt soetecheyde
daer ghi u toe hebt ghekeert
so dat god op u es verseert
nu laet ons merken bi gheliken
hoe god sijn vonnesse sal striken
na dantworde vander mesdaet
u drie viande  dat verstaet
die u huus ane vochten
ende met lederen besochten
dat sijn drie viande starc ende loes
die ghi u liet verwinnen altoes
daer hem elc jeghen hoeden moet
die te gode wilt hebben spoet
want si nacht ende dach poghen
hoe si die ziele bedrieghen moghen
deen es die werelt  dander tvleesch
die derde  de duvel ende sijn eesch
dat sijn drie viande  wet wel dan
die den mensche vechten an
u lichame  daer dese voer striden
dat es dat huus uwer zielen
want daer u ziele woent binnen
nu wilt dan voert versinnen
die vinsteren  in waren dinghen
daer dese viande in ghinghen
dat sijn oghen  nesen ende mont
doer dese vinsteren  dat si u cont
liden die ghenoechlijcheyden
die gode die ziele ontleyden
ende wondense so swaerlike
dat si verliest hemelrike
bi uwer dochter  sonder waen
so moghedi u ziele verstaen
die met vijf wonden ghewont es so
die mids vijf sinnen comen toe
dats sien  horen ende smaken met
rieken ende tasten  dat gijt wet
dit sijn vijf wonden  sijts gewes
daer uwe ziele mede ghequetst es
dat god daer om liet ghescien
dat ghi ghedencken soudt ende aensien
die vijf wonden  in ware dinc
die hi doer onsen wille ontfinc
ende om uwer dochter mede
ende om alle menschelijchede
overmids welken wonden
hi den mensche tallen stonden
alte gherne behouden soude
dat hi quame te sire ewigher vroude
melibeus antworde saen
ghi gaet mi so soetelijc aen
met scoenre soeter spraken
om dat ic mi vander wraken
hoeden soude  ende niet voert gaen
ende doet mi oec mede verstaen
vele archs ende onvromen
die mi daer af mochte comen
maer sijt seker wel van dien
wie dat al woude ontsien
dat hi peynsde in sine ghedochte
wat van wraken comen mochte
so soude dan  voer waer ghesproken
die quaetheyt bliven onghewroken
dies met rechte niet sijn en sal
want darcheyt waer sonder ghetal
in allen steden  vroech ende spade
waeret dat men gheen wrake en dade
daer bi doet hi grote weldaet
die ter rechter wraken vaet
want hem dander quadien
daer bi te bat castien
ende donnosele om die sake
sitten te bat met ghemake
prudentia antworde daer naer
dat ghi segt  dat es waer
maer dat en behoert alsoe
nieman dan den rechter toe
die selen pinen die quadien
ende van hare quaetheyt castien
na bescedenheyt  sijts gewes
dat tfayt groet ende swaer es
om dat die quade die dat sien
hem te mere selen ontsien
want hi ducht nacht ende dach
dat hi in sulc ordele vallen mach
die rechter diet wel besiet
ende draghet sweert sonder redene niet
maer ter wraken  vroech ende spade
over die mesdadeghe quade
ende oec alse een troester der goeder
ende alse een ghemene behoeder
goede rechter  houdt dat in dien
salmen meer minnen dan ontsien
men ontsiet den goeden prince niet
maer den quaden men ontsiet
om sine quaetheyt die hi doet
dies maect ons paulus vroet
om dat die goede doghet mint
sone wilt hi mesdoen twint
ende die quade en dar mesdoen niet
om dat hi dat torment ontsiet
daer om derre ic coenlijc spreken
dat die rechter scarpelijc wreken
altoes die quaetheden
aen lijf  aen goet ende aen leden
ende sal des ghedoghen niet
datmen sijn recht versmaedt yet
die selve wreect  des sijt vroet
dat hi den gherechte onrecht doet
want die wraken  groet ende clene
horen toe den rechtre allene
noch u niet  noch andren man
dien tgherechte niet gaet an
daer bi  here  biddic u
dat ghi ten rechtre gaet nu
ende laat hem pleghen ter wraken
na die groetheyt vander saken
so moeten si bederft bliven
ende gherekent metten keytiven
so suldi wel uwen wille sien
ende wel ghewroken sijn van dien
sonder uwen cost ende scade
dit es dnauste van minen rade
melibeus sprac wats ghesciet
sulke wrake en willic niet
al dade hem die rechter blame
of have of goet van hem name
sine soudens niet achten sere
ende ic souds hebben onnere
dat ic den rechtere bidden soude
dat hi mi hier af wreken woude
sone haddic  des sijt vroet
niet vele ghecoelt minen moet
daer bi willict selve so wreken
men sal daer ewelic van spreken
ic beveelt der avonturen
die mi heeft in menegher uren
gheluc ghegheven ende seghe
beyde in velde ende in weghe
die mi niet en sal afgaen
si heeft mi dicke bi ghestaen
prudentia sprac wats ghesciet
der avonturen en gheloeft niet
so waerdi harde sot behaghel
davonture es een broesch naghel
die nemen en can noch gheven
noch noyt en hadde leven
dit segghic u bi vele saken
die seneca cont can maken
seneca seghet sonder helen
die hem der avonturen bevelen
sijn onbewaert  sijts gewes
want davonture niet en es
noch seyt seneca  alsict las
dat die avonture es een glas
dat sconc blict ende claer
ende cort leghet ontwee daer
oec seghet een meester wijs
davonture es als een ijs
dat starc scijnt ende nochtan
breket onder den man
ende verdrinct eer hijt weet
dits emmer een cranc beheet
also een sot medicijn
metter quader consten sijn
die liede dodet te menegher ure
also doet die avonture
dus en suldi u  wat ghesciet
der avonturen ghetroesten niet
sijs onghedurech ende onghestade
ende bringt den meneghen in grote scade
want in onghedurech ertrike
en es twint ghedurech waerlike
al dunct u in uwen waen
dat u davonture wel heeft ghedaen
ende gheholpen op meneghen dach
ontsiet u dat si keren mach
heeft een man op een ure
ofte op twee goede avonture
so waent hi dan dat si sal
hem volghen over al
ende maect van hem enen ghec
ende latene dan inden strec
davonture niet doen en can
noch noyt lijf noch gheest ghewan
simpel volc doet bekint
dat davonture es blint
dat en es al gader niet
sine es blint  noch en siet
wildi dan van uwer sake
ghewinnen rechte wrake
gaet ten gherechten rechtere dan
die alle onrecht wreken can
ende niet en laet onghewroken
want hi heeft selve ghesproken
ghef mi die wrake  ic sal wreken
paulus hoert men oec spreken
die wel doet  hi sal ontfaen
loen daer af dats sonder waen
hine sal oec niet  dat verstaet
allene wreken haer mesdaet
maer hi sal u in vreden setten
ieghen al dat u mach letten
melibeus antworde  ende seyde
sal ic metter wraken beyden
ende icse dan te nieute late
so naect mi mere ombate
so selen mine viande echt
mi doen vele meer onrecht
ende so verstouten dan in dien
dat si mi niet en selen ontsien
ende om mi niet gheven een aes
maer mi houden over dwaes
ende oec andere liede met
so benic dan al ontset
men siet daer ghescreven staen
datmen tbeghin sal weder staen
latic doude toten nuwen
ic duchte dat mi mochte ruwen
want het souds so vele werden
dat ics niet en mochte herden
sulke doechsamheyt es quaet
die wrake es beter  dat verstaet
prudentia antworde nu
also ic voerseyde u
also es noch mine sprake
dat bat toe hoert dese wrake
den rechter  sijt des vroet
dant u of anderen lieden doet
eest dat die rechter recht
scarpelic  na des lants recht
so selen u viande van desen
sere ghecastiet wesen
dat si daer na  dat verstaet
nemmermeer en doen gheen quaet
ende andere liede selen voert an
hem oec castien daer an
so dat u elc mensche na dat
in vreden laten sal te bat
ende so en avonturedi daer met niet
lijf noch goet  dit wel besiet
men heeft dicke ghesproken
dat hi saechte werdet ghewroken
hi die enen anderen wrect
melibeus hier op mect
oec men ghemenelijc scrijft
hi wreect qualijc die daer blijft
als die rechter wreken vaert
so sijn alle die quadien vervaert
ende die goede verbliden dan
wat leter u goet man an
ane die wrake die ghi doen mocht
ia ende of ghijt oec volbrocht
want uwe viande  gheloves mi
sijn vele mechtegher dan ghi
daer bi dunct mi in desen
dat verdraghen beter wesen
want twist en was noyt goet
alsic u sal maken vroet
elc mensce  wildijs ghetruwen
sal twist ende discort scuwen
hebdijt jeghen u overhoet
die u te mechtich es ende te groet
so moghedi wel weten te voren
dat ghi die sake hebt verloren
hebdijt jeghen u ghelike
so staet die dinc twifelike
hebdijt oec jeghen die ghene
die mate sijn ende clene
soe eest u scande  sidi vroet
daer om en es niet so goet
als datmen in rusten sal leven
ende gode die wrake op gheven
so bleefdi seker onghehoent
want hi alle dinc te rechte loent
een maet man die niet en can
wederstaen den mechteghen man
sal wijsselijc daer na gomen
hoe hi te sire vrienscap sal comen
des en hebt ghene scame
want ten es ghene blame
den ghenen wiken  sijts gewes
die den anderen te mechtich es
want als hem die mate man stoert
opten mechteghen  wert hi verdoert
ende goet verwoedt  nacht ende dach
omdat hijt beteren niet en mach
daer om eest bat sine vrome
dat hi ter sire vrienscap come
ende leve in goeden ghenoeghe
dan of hi hem selven versloeghe
verduldecheyt dats een doghet
die den mensche sere verhoghet
want wat si siet of hoert
sine wert daer om niet ghestoert
onrecht  plaghe ende mesfal
can si verdraghen over al
sonder ontsetten van sinne
dits een poent van groten ghewinne
verduldecheyt  voer waer gheseyt
es een verborghen rijcheyt
want si den mensche sekerlike
in sijn herte maket rike
beyde van rasten ende van vrede
oec so wintmen daere mede
hemelrijc  dat es waer
haer en es niet te swaer
si lidet lichtelijc al
eest verlies  eest ongheval
verdrachlijcheyt can tallen daghen
die wrekers uten lande jaghen
ende si blijft sittende vast
in hare ghemac ende in hare rast
ende si maect salich elken man
in wien dat si wonen can
die sinen tijt soe wil leyden
in rusten ende in salicheyden
op erdrike in sine daghen
die moet leren verdraghen
ende god  na dit corte leven
sal hem hemelrike gheven
also hi selve spreect daer
in die ewangelie claer
melibeus sprac ende seyde
alsulke verduldecheyde
die te male vulmaect si
en hebbic niet in mi
al woudic al laten varen
mijn herte nochtan twaren
soude nacht ende dach sijn tonghemake
ende altoes peynsen om die wrake
ende so soudic in bedroeftheyden
seker al minen tijt so leyden
mi es beter  ende noch also goet
dat ic vercoele minen moet
daer bi willic mi gheninden
ende cortelijc die quale inden
al hebben mine viande
meer maghe inden lande
ic ben riker dan si sijn
ic sal metten scatten mijn
so vele volx verwerven
dat icse al sal bederven
want hets een ghemeen spreken
dat die meneghe de borghe breken
prudentia antworde daer na
want ghi in rijcheden  alsic versta
u selven alte sere verlaet
ende sonderlinghe armoede haet
so willic u van desen ij dan
een luttel spreken  so ic best can
ghi sult rijcheyt scuwen altoes
die u mach maken eereloes
want rijcheyt qualike bejaghet
maect den mensche onbehaghet
met gode ende metten menschen met
ende diese onneerlike beset
es onwert in elke stede
ende oec scuwet armoede mede
die in bringhet noet ende breke
nu verstaet wel wat ic spreke
hets waer  ghelt can waerlike
doen regneren in ertrike
en sijn princen  noch ander heren
die langhe mochten regneren
sonder ertsche rijcheyt
ende al dit ertsche beleyt
eest van dien ofte van desen
moet mids ertsche rijcheyt wesen
princen ende ander heren
smeken  vleyen ende eren
den riken  wel gheghelden man
die borghen lenen ende gheven can
en is porte  winket  no dore
men laetene liden daer dore
ende heeft sinen orbore sciere ghedaen
daer dandere moeten buten staen
ende also den riken  voer waer
ere ende vordeel volghet naer
also volght den armen mede
smade ende verduldechede
alse hi sijn goet heeft verloren
als ghi namals moghet horen
boven al es noetdorfticheyt
moeder van alder archeyt
want si den scamelen can keren
uut sijnre eersamer eren
noet den scamelen daer toe stoect
dat hi hulpe ende raet soect
ane sinen viant  sijts gewes
dat een dat swaerste dinc es
dat die scamele hebben mach
als ons cassiodorus doet ghewach
daer bi so wanneer  dat verstaet
dat die mensche hulpe ontfaet
ende troest van sinen viant
gheeft hi hem verwonnen te hant
dat es alte swaer nochtan
den eersamen scamelen man
seneca die maect ons vroet
dat noet den mensche lieghen doet
ende dat si oec can impetreren
vanden mensche al haer begheren
cassiodorus scrijft oec van dien
dat wi behoeflijcheyt selen vlien
want si dicke met haren rade
den mensche stoert ten quade
salomon seghet iiij dinghen
sijn die dat volc dwinghen
hongher  droefheyt ende strijt
dat vierde es  des seker tijt
dat die liede merken ende verstaen
welc goet of quaet es ghedaen
salomon scrijft noch van desen
hets beter sterven dan arm wesen
maer wet dat hi niet arm en leeft
so wie dat sine noetdorft heeft
rijcheyt es in haer selven goet
ende gheeft god  des sijt vroet
den goeden mensche  om dat hise
bekeren sal in goeder wise
beyde in dogheden ende in eren
ende sonderlinghe te love ons heren
ende die quade  dat ghijt wet
vaert daer ter hellen met
want sine ghiereghe herte fel
en laetse hem niet bekeren wel
want hi wilt daer recht met breken
ende oude veeden wreken
ende wesen boven sine gheburen goet
ende die oec werpen onder voet
ende wijf ende kinder met
sijn daer alle bi ontset
een phylosophe maect ons gewes
dat ghelt een verdoemenes es
salomon bat in sijn leven
here  en wilt mi niet gheven
te vele armoeds noch rijcheden
maer houdt mi in middelheden
here melibeus  na dat ghi
nu hebt horen segghen mi
van rijcheden ende van armoede
ende van breken van ertschen goede
sone wilt u dan verheffen niet
op uwe rijcheyt  wats ghesciet
want quistise in orloghen
seker ghi sult daer om doghen
ende altoes becommert bliven
ende ghetelt metten keytiven
want een man sonder goet
moet altoes bliven onder voet
gheen rijcheyt en es groet ghenoech
toten orloghe int ghevoech
want en es nieman in ertrike
van ghelde no van goede so rike
ten moete al verteert werden
wilt hi dorloghe langhe herden
ende so die man  sijts gewes
mechtigher ende riker es
so sijn cost meerder sijn moet
want wilt hi sparen sijn goet
so sal dorloghe sonder wanc
hebben cleynen voertganc
es hi te mate  sone can hi niet
dorloghe ghehouden  wats ghesciet
es hi rijc  so es hi echt
te meerderen cost  dats sijn recht
eest dat dorloghe langhe duert
so eest dan sere gheavontuert
hine verliest sine rijcheyde
of dorloghe  of licht beyde
of licht sijn lijf daertoe
so heeft hi scande ende scade also
ende so hi meerder es van namen
so men hem spreect meer blamen
ende oec voerder loept die mare
marciael spreect openbare
so hogher staet die man
so hi swaerliker vallet dan
orloghe sal elc man
altoes scuwen waer hi can
want uut orloghe also
comen meest die stride toe
stride die sijn altoes quaet
ende wet datse god haet
daer om sprac die coninc david
hem allen die begheren strijt
die verderft ende doet sterven
eer dat si u liede bederven
mi dunct  na dat ic sie
dat een mechtich man die
gherne vecht ende strijt
ende hem des niet en vermijdt
dat hi onnutte es waerlike
voer gode ende op ertrike
want hi maghe ende ghebure
haer leven maect te suere
met vechtene ende met brande
ende met vernoye menegherande
sonder scout te menegher stonde
god spreect selve met sinen monde
salech sijn die vredelike
want haer es hemelrike
dander redene  nu aensiet
stride die en deren niet
den viande allene
maer den volke al ghemene
dat arm wert ende verbrant
ende moeten rumen haer lant
die derde redene es dese
in vechtene leghet grote vrese
daer om staet daer ghescreven dat
wel salech es die stat
die haer twistelike dinghen
in rasten setten met dadinghen
die vierde redene es van dien
waer om men strijt sal ontsien
dats om die misselijcheyt
die ane den strijt gheleyt
want ane des volx willecheyt
noch met redeliker wijsheyt
sone mach nieman kinnen
wie den strijt sal verwinnen
daer om sprac aldus
iudas machabeus
die victorie niet en leyt
in des volx willecheyt
maer uter cracht  dat verstaet
die uten hemel boven gaet
hets gode een cleyn dinc  des sijt vroet
dat hi luttel volx verwinnen doet
van volke in grote scare
david verwan  dats clare
doen hi jonc van jaren was
den groten rese golyas
nochtan en hadde hi in die were
weder scilt  staf noch spere
dat verwinnen  lude ende stille
leghet alte male in gods wille
die vijfte redene es dese
in striden leghet grote vrese
die wise  in allen tiden
hebben ghescuwet dat striden
en was noyt wijs man
die gherne strijt ghinc an
want het es sotheyt groet
dat hem in vreesen vander doet
enech man werpt daer hi af vri
quite ende los mocht sijn  woude hi
die seste redene waer bi
die strijt met recht te scuwene si
dats daer bi  sijt seker des
dat gheen dinc so seker en es
alse die doet  dats seker waer
ende niet so onseker alse waer
hoe ofte op wat uren
daer bi eest swaer te avonturen
te vergaderen in stride
want die doet  in allen tide
volghet ons na in allen stede
ende wi verbeyden haers oec mede
want si tallen uren waect
ende alle daghe een dach vaert naect
deser redene sijn sonder ghetal
waer bi men strijt scuwen sal
die ic niet al vertrecken en can
daer bi radic u  goet man
dat ghi alle dese dinghen
in goeder soenen laet bringhen
so behoudt u goet also
ende blijft in rasten daer toe
ende behoudt maghe ende gheburen
die ghi sere soudt avonturen
melibeus antworde nu
vrouwe  ghi maect sere besich u
met uwer talen  si es so lanc
ghi singhet al enen sanc
om dat u leet es van dien
dat ic ten orloghe wille tien
ia  om dat daer uut rueren
dinghen die staen ter avonturen
vrouwe  waerom streden dan
wilen so menech man
die lof bejagheden ende ere
die hem duren emmermere
also men in die yeesten leest
seker  hadde striden arch gheweest
die goede liede  in haren tiden
en hadden niet willen striden
daer bi heeft mi wonder dat ghi
dorloghe dus ontraedt mi
prudentia antworde dan
ende sprac dus te haren man
viij saken sijn  sonder waen
daer om men strijt mach aengaen
dierste es  om tghelove te sterken
dander om trecht der heyligher kerken
terde om gherechtichede
tfierde om pays ende vrede
dat vijfte om vriheyt ende om lant
te behoudene metter hant
dat seste om lelike dorpernie
te scuwene in allen tide
dat sevende es int ghetal
datmen fortse weder vechten sal
dat achtente  sijts gewes
om sake die noetdorftich es
dits gheseghet in generale
nu hoert elc in spetiale
om tghelove  tallen tiden
salmen metten live striden
datmen dat staende houde
want nemmermeer en soude
mensche te hemelrike comen
worde hem dat ghelove benomen
beter ware die doet ontfaen
dan trecht ghelove af ghegaen
lijf ende goet  sonder letten
salmen voer tghelove setten
als iudas machabeus dede
moyses  david ende karle mede
ende menech ander  god weet
die sere om tghelove street
ende die heylighen sonder ghetal
die om tghelove storven al
stichten salmen oec ghevecht
om der heyliger kerken recht
want si onse heylighe moeder es
ende wi hare kindere  sijts gewes
het es een quaet kint  dat verstaet
dat sijnre moeder niet bi en staet
in node ende in verdriet
ende die bederven liet
voer die gherechticheyt also
salmen oec striden daer toe
ihesus sydrac seghet al bloet
ghi soudt vechten toter doet
om die gherechtichede
te settene in haer stede
god sal met u plechten
ende selve u viande aenvechten
om pays ende om vrede
salmen oec vechten mede
ende striden metter hant
tullius doet ons becant
ware enech man so beraden
dat hi lant  liede of staden
in discorde maken woude
datmen dien met rechte soude
met stride eer ter doet bringhen
eer hi volbrochte sine dinghen
die mensche sal oec vechten mede
om te behoudene sine vrijhede
ende om dienst te weder staen
die hem niet te rechte en hoert aen
daer om salmen striden ter doet
tullius seghet ons al bloet
hi seghet als noet comt ende tijt
dan salmen hebben strijt
ende die doet dan  sonder letten
voer onsculdeghen dienste setten
ende voer alle dinghen mede
daer in laghe lelijckhede
seneca horen wi ghewaghen
hets beter werden verslaghen
dan in eyghendom sijn gheset
ieghen recht ende jeghen wet
eneghe quade dinghen bestaen
die leliker dorperheyt aengaen
maer es yeman eyghen knecht
metter waerheyt ende na recht
dies en sal hi rueken twint
paulus doet ons bekint
in sine epistele  alsict vinde
die hi dien chorienten sinde
elc late hem ghenoeghen des
daer hi in gheroepen es
eest dat ghi dienst knecht sijt
sijt verduldech talre tijt
men sal oec vechten  dat verstaet
om te werene cracht ende overdaet
want loye ende decretale
ende alle rechte  wet dat wale
roepen ghemeynlijc over al
datmen cracht met crachten weren sal
men sal oec vechten  starc ende stijf
om te bescuddene dat lijf
ende striden oec metter hant
also die rechten doen becant
daer men aldus vint bescreven
als die man bescudt sijn leven
wat hi doet in dien ghevechte
dat scijnt wel ghedaen te rechte
naturlijc recht orloeft dat
dat hem die mensche telker stat
bescudden sal vander doet
noch seghet recht al bloet
dat hem die mensche bescudden mach
te voren eer comt die slach
hets beter in tijts weder staen
dan namaels ter wraken ghegaen
maer dat sal met bescede wesen
na dat noet es van desen
men sal oec met groten ghere
vechten om die lants were
metten here  alst es tijt
ia  als hi ghebiet den strijt
salmen met hem vechten ghereyt
also ons cathone seyt
ic sceide uut in desen doene
liede van religioene
die der wapene niet en horen toe
want tote hem spreect god also
gheeft mi op die wrake
ic sal lonen die sake
ende eest oec dat u yeman sleet
aen u wanghe  biedt dander ghereet
beroeft men u van enen clede
soe biedt dander daer toe mede
aldus en selen  wats ghesciet
gheestelike liede vechten niet
maer verdraghen ende doghen mede
also christus  haer hoeft  dede
maer dats jammer waerlike
dat papen so cranckelike
christus voetstappen na volghen
si sijn so saen verbolghen
ende so wraecghier om cleyne saken
eest met banne of met anderen saken
want si haer dinc so starc maken
daer can qualijc yeman uut gheraken
want hoverde  nijt en ghierechede
scuylt in hem te menegher stede
ende hebben meest in contrarien ghekeert
dat leven dat ihesus christus leert
melibeus antworde doe
vrouwe  wat wildi dat ic doe
ghi weder raedt mi dat wreken
ende ic en hore nieman spreken
noch ghewaghen  lude of stille
dat mi yeman beteren wille
noch dat yemanne es leet
dan hem allen diet aen gheet
wildi dat ict varen late
sone mindi mijn ere no bate
maer ghi daedt alte hant ghewach
datmen metter hant vechten mach
ende striden om sulke saken
daer men peys mede mach maken
daer om willic al te handen
striden met minen handen
so selen si te hant daer bi
die soene soeken aen mi
alse die vrouwe dit heeft ghehoert
antworde si sere ghestoert
so watmen castijt den doren
of den esel herpt in sijn oren
dats al verloren arbeyt
ic hebt u nu toe gheseyt
ende gheproeft ende uut gheleyt
menech scoen auctoriteyt
van vele wiser lieden
diet wreken weder rieden
daer ghi niet af en houdt een aes
men mach u over enen dwaes
waerlijc houden alte male
ghi moghet pays hebben wale
met ghemake tuwen wille
sonder strijt sittende stille
ende sonder alle vreze daer bi
ende hebt nochtan liever dat ghi
met stridene den pays maect
dit es sot ende ongheraect
doen melibeus dus hoerde
sijns wijfs verbolghen woerde
sprac hi vrouwe  in wille niet
dat ghi u op mi stoert yet
maer hebbic messeghet of mesdaen
dies willic al tuwen wille staen
ende ic wilt al houden int goede
dat ghi mi segt met erenste moede
prudentie antworde nu
ic en belghe mi niet op u
sonder sake  voer waer gheseyt
maer al om uwe salicheyt
maer wildi minen rade volghen
ende tempert uwen raet verbolghen
ic sal uwe viande doen comen
tuwen wille met groter vromen
dat ghijs ewelic sult hebben ere
melibeus antworde  die here
na dien dat u die raedt ghestaedt
ende ghijt mi op trouwe raet
so doet daer uwen wille met
ic houdt ghestade waer ghijt set
prudentia sprac ter selver tijt
gheeft mi een cort respijt
ic salt u wel bringhen toe
melibeus sprac doe
doeter met al uwen wille
prudentia ontboet al stille
die adversarien te samen
die heymelike tot haer quamen
si ghinc hem segghen ende ruren
vander sware avonturen
die van orloghe mochte comen
ende van payse vele vromen
ende dat si oec wouden verstaen
dat si vele hadden mesdaen
aen haer dochter ende aen haer
waer bi haer man so erre waer
dat hi sonder afbreken
dat emmer woude wreken
maer ware hem haer mesdaet leet
ende dat beteren wouden ghereet
dat sijs coenlike bleven dan
in melibeus  haren man
si soudene wel hebben in dien
dat hem niet en soude messchien
doen waren si so blide
dat si ten selven tide
van bliscapen weenden doe
dus spraken si der vrouwen toe
wise vrouwe ende goede
boven allen vrouwen vroede
gheloeft sidi dat ghi dit segt
ende ons dit te voren legt
wine hadden u niet dorren porren
noch hier af bidden dorren
hier heeft ons dwaesheyt toe brocht
daer bi souden wi ghesocht
talder yrst hebben oetmoet
alse wi oec hadden  des sijt vroet
maer wine wisten niet met allen
dat ons hadde moghen vallen
vrouwe  nu willen wi  vroech ende spade
altoes werken bi uwen rade
ende van allen lude ende stille
bliven in mijns heren wille
ghelijc dat ghi hebt gheseyt
wi bidden u  vrouwe  op goedertierenheyt
oetmoedelijc dat ghi dus doet
nochtan duchten wi  des sijt vroet
omdat onse mesdaet es so groet
dat hi ons in groter noet
ende scanden setten mach  want hi
sonderlinghe gram op ons si
daer bi  lieve vrouwe  soe
bidden wi u  helpt ons hier toe
dat ghi ons also bewerft
dat wi niet en bliven bederft
prudentia sprac dats waer
hets jeghen redene ende alte swaer
ieghen recht ende jeghen wet
ende onbehoerlijc daer toe met
dat enech mensche soeken soude
ane sinen viant troest ende houd
om in sinen wille te staen
van dat hi hem hadde mesdaen
maer al sidi sere mesdadech
mijn here sal u sijn ghenadich
daer en twifelt u niet an
hies so goedertieren een man
ende so milde daer toe mere
hine gheert el niet dan ere
hets waer  salomon heeft bescreven
nieman en sal macht gheven
boven hem selven wijf no kinde
noch anderen mensche  hoe sere hine minde
so eest wel te wetene dan
dat sinen viant gheen man
boven hem selven sal gheven macht
wie dat doet es qualijc bedacht
maer hier om en lates niet
ghine doet dat ic u riet
ic salne hebben wel in dien
u en salre niet af messchien
die drie viande spraken nu
vrouwe  wi ghetroesten ons tot u
ende in uw goedertierenhede
ende in melibeus mede
ende uwer beyder wille
willen wi doen lude ende stille
ende so  wanneer ghijt ghebiedt
doet ons halen ende en lates niet
wi willen sijn ghereet
te doene al u beheet
dese drie trocken achterwaert
prudentia ghinc metter vaert
te haren man ende heeft hem vertrocken
al dat si hadden ghesproken
also ghelijc alse ghi
nu hebt horen segghen mi
ende heeft hem ghevraghet
hoe dat hem behaghet
alse melibeus heeft vernomen
dat si te berouwe sijn comen
ende haer mesdaet ghien
sprac hi te hant mettien
so wie dat hem sculdech gheeft
van dat hi mesdaen heeft
ende ghenade dan begheert
es ghenaden dan wel weert
daer bi  vrouwe  dat verstaet
dunct mi goet wesen u raet
eest dat ons onse vriende raden
ende sijs ons wel ghestaden
die vrouwe loech ende sprac echt
seker here  dat es recht
dat ghi die soene anegaet
overmids uwer vriende raet
die dat orloghe souden draghen
met u  woudijt emmer waghen
nu hebben si te hant
om maghe ende om vriende ghesant
ende hebben hem vertrocken voert
also ghi vore hebt ghehoert
ende vragheden den goeden lieden
wat si hem hier toe rieden
die vriende te samen ghinghen
ende aensaghen alle die dinghen
ende tracteerden langhe van desen
welc dat beste mochte wesen
sulken dochte goet wesen die raet
ende sulken dochti harde quaet
doch concordeerden si int leste
dat die pays waer beste
ende rieden sere daer toe
prudentia sprac doe
ic hebbe altoes horen segghen
men soude weldaet niet verlegghen
noch versten alst waer tijt
men soudt doen sonder respijt
daerbi cortet  dat radic u
dat ghi na soudt doen  dat doet nu
dus heeft men alte hant
wise boden henen ghesant
die den viant seyden
dat si quamen sonder beyden
haer here waer also bevaen
dat hise soude gherne ontfaen
te sire vrienscap  dat ware waer
ende hadde sine vriende ontboden daer
ende dat si aldaer ter stede
haer borghen souden bringhen mede
si dancten den boden sere
ende spraken segt onsen here
her melibeus  dat hi
hem niet en belghe  want wi
selen schiere comen te hem wert
ende al doen dat hi beghert
doen sprac een van hem lieden
laet ons onse vriende ontbieden
so dat wi comen daer
eerlijc met groter scaer
doen sprac een die daer stoet
dat dien raet niet en waer goet
want des volx menechfuldechede
hadde dicke te menegher stede
groten orloge belet
sine wouden niemanne met
dan haer borghen in die vaert
aldus trocken si derwaert
doe si int huus quamen ghegaen
es melibeus opghestaen
ende sprac ghi heren  wilt mi verstaen
ghi hebt mi grote scande ghedaen
daer ghi ane met rechte groet
wel verdient hebt die doet
waer bi ic weten wille van u
of ghi des te mi wert nu
bliven wilt onghelet
ende te vrouwe prudentien met
si antworden ende seyden doe
here  wi sijn te quaet daer toe
dat wi in uw huus comen souden
so groet sijn onse scouden
ende dat wi hier comen nu
dat es op ghenade van u
beyde van goede ende van live
willen wi tuwent bliven
mettien vielen si ter erden
op haer knien te sire werden
ende weenden harde sere
doen dat sach die here
nam hise op lieflijc te hant
ende hiefse op daer hise vant
ende heeftse te sinen wille ontfaen
ende hietse weder thuus wert gaen
ende dat si over viij daghe te samen
aldus weder voer hem quamen
dus scieden si van daer doe
ende waren blide ende vroe
hierenbinnen so quam
vrouwe prudentia ende nam
melibeus heymelike
ende vraghede hem subtilike
wat penitentien hi woude
dat elc van hem doen soude
hi seyde vrouwe  des sijt vroet
ic wille hem nemen al haer goet
ende ghebieden hem dat si varen
over die zee  sonder enech sparen
ende nemmermeer en keren
so benicker quite met eren
die vrouwe sprac daer naer
dat dat een quaet raet waer
ende jeghen der redenen rade
ende waert dat hi dat dade
dat hi daer na emmermere
leven soude sonder ere
want hi soude voert meer na dan
gheheten sijn een ghierech man
ende dat waer een scandelijc name
voer alle die werelt onbequame
want paulus seyt dat gramheyt
es wortel alder quaetheyt
melibeus  dat willic u
met auctoriteyten proeven nu
dat beter ware verlies met eren
dan winninghe met onneren
want daer ghescreven staet
dat ere boven scat gaet
men soude gheliken nemmermere
scat jeghen fame ende ere
sydrac seyt  die meester goet
staet altoes na name goet
dien so blijft u na u leven
maer tgoet sal u begheven
goet name es beter na de doet
dan cm scatte groet
wasdom die met scanden wies
salmen altoes achten verlies
salomon maect ons vroet
beter es een name goet
dan een pretiose ungent
elder doet hi oec bekent
beter es een name goet en fijn
dan vele rijcheden sijn
gratie es beter menechfout
dan zilver es ofte gout
noch seghet hi oec  die wise man
dat goede fame maken can
die deemsterheyt licht ende claer
sekerlijc  dat es waer
goet name heeft dicwile sere
den meneghen ghehouden in sijn ere
ende claer ghemaect sijn donckerheyt
ende in die scoenste voude gheleyt
daer bi versmaedt ghierecheyt
ende doet wat die apostel seyt
poghet altoes in uwen sin
om dat goeden name bringt in
want goeden name  god weet
es een goet omme cleet
ende daer men onder mach decken
harde vele  diet wel can mecken
seyndi dese liede over zee
om te kerene nemmermee
sone verwindi nemmermere
die scande noch die onnere
want wat si daden tuwer eren
wildi tuwen scanden keren
si hebben u sonder waen
harde grote ere ghedaen
mettien dat si met allen
tuwer wille sijn ghevallen
nu wildi u ere verkeren
in scanden ende in onneren
ende hoert tuwer eren niet
dat ghi hart sult wesen yet
den ghenen  vroech noch spade
die vallen in uwe ghenade
al sijn si tuwen wille bleven
ghi mocht hem sulke vonnesse gheven
so ongherecht ende so fel
si mochtent weder segghen wel
ende met redenen dus ontgaen
ende soude die dinc dan gaen staen
in quader poente dan te voren
so haddi u ere verloren
ende soude men dan segghen twaren
dat die scouden u waren
dalre quaetste dinc datmen vint
dats datmen doghet in arghe wint
want die des es ghewone
es recht des duvels sone
ende oec beter niet een twint
lieve here  dit versint
na dien dat si u onnen
dat si u gheven hem verwonnen
met so groter oetmoedechede
so gheeft u verwonnen mede
so hebdi ij victorien dan
dat seghet seneca  die wise man
salomon doet ons bekint
die sijns selfs begherte verwint
verwint een starke borch voer waer
dat te doene es harde swaer
die vrouwe metter goedertierenhede
heeft die meeste ere vanden vrede
al segghic dat int ghemene
in segt niet bi u allene
noch bi uwer ghelike mede
die behoert ter middelhede
en es coninc no hertoghe
noch ander prince also hoghe
wilt hi sijn rike verhoeden
hine moet leren oetmoede
ende saechte ende ghenadech wesen
ofte sijn rike sal staen in vresen
daer om scrijft paulus
tote tymotheus aldus
goedertierenheyt boven al gaet
want god gheloeft hem  dat verstaet
dit leven hier op ertrike
en daer na dleven ewelike
cassiodorus seghet oec  die wise man
dat die goedertierenheyt can
der princen rijcheyt verwaren
salomon seghet oec  twaren
dat die ontfermechede
ende die waerheyt daer toe mede
den coninc bewaren scone
ende sere versieren sine crone
ende dat goedertierenheyt met
sine crone in rasten set
seneca seghet noch dit woert
dat nieman bat toe en hoert
goedertierenheyt ende oetmoet
dant den coninc selve doet
dat crancste dierken ende dat cleynste met
dats die bie  als ghi wel wet
hare coninc en heeft gheen strale
om dat hem soetheyt toe hoert wale
ende sijn sonder wrakelecheyt
seneca noch dit woert seyt
hi verwint qualijc  dies ghetrout
die sijnre victorien berout
lieve here  daer om biddic u
dat ghi ontfermech wilt sijn nu
in u vonnesse dat ghi daer
uut gheven wilt also swaer
so dat u god wilt na desen
int leste vonnes ghenadech wesen
sinte iacob  die apostel
scrivet in sine epistel wel
so wie dat doet vonnesse
sonder ontfermenesse
sonder ontfermenesse sal hi
oec ghedoemt werden daer bi
alse dit ghehoert heeft ende verstaen
melibeus  antworde hi saen
van vrients troest ende rade
verhoghet herte vroech ende spade
daer bi willic gherne horen
uwen raet uutvercoren
ende volghen uwer goedertierenheyt
ghelijc dat ghi nu hebt gheseyt
want die hem niet en laet gheraden
valt dicke in scanden ende in scaden
nu es die dach  meer no min
die gheset was te comene in
daer quamen si met goeder moete
vielen melibeus voer die voete
op hare knien met meneghen traen
ende spraken hem aldus aen
lieve here  wi sijn comen nu
tuwen wille op ghenade van u
al ghereet tuwen ghebode
ende bidden u om gode
ende om uwer eren wille
dat ghi die wrake houdt stille
ende onse mesdaet wilt vergheven
want daer staet aldus beschreven
so die mechteghe meer vergheeft
so hi meer moghentheden heeft
doen sprac die here melibeus
met sijns wijfs rade aldus
al eest dat uwe hoverdechede
mi heeft ghedaen also lede
mi dunct nochtan  alsict versta
datter mere oetmoet volghet na
daer bi willic uwen oetmoet
aenscouwen oetmoet es so goet
dat gheen dinc op ertrike
en es oetmoets ghelike
mine goedertierenheyt heeft u
daertoe bracht ende ghedwonghen nu
dat ghi hebt ghekeert daer bi
uwen grammen moet van mi
uwen moet heeft mi ghedreven
daer toe dat ic u wille vergheven
aldus can mi in waren dinghen
oetmoet vele goets in bringhen
salomon seghet soete spraken
connen vele vriende maken
ende harde tale die can
ter gramscap wecken den man
ende saechte antwerde weder
can gramscap legghen neder
noch es daer een auctoriteyt
niet wel en wetic wie dat seyt
dbeghin van vrienscapen es
wel spreken  sijts gewes
ende quaet spreken heeft in
van viantscappen dat beghin
want ic uwen groten rouwe
wel merke ende aenscouwe
so willic u vergheven al
om dat mi god vergheven sal
want uwen groten rouwe in desen
sal uwe penitentie wesen
ende uwe groete oetmoedecheyt
verwect mi ter ghenadecheyt
so dat ic u sal  sonder waen
vergheven dat ghi mi hebt mesdaen
ende hebt ontfaen mine gratie te hant
doen hief hise op metter hant
ende custese aen haren mont
ende sprac aldus ter selver stont
gaet met payse met onsen here
ende en mesdoet niet mere
aldus scieden si doe
in beyden siden blide ende vroe
dit boec waert met mire pinen
ghetracteert uten latine
al tantwerpen in die poert
int jaer na gods gheboert
xiiic xl ende twee
te half aprille  min no mee
daer menech scoen auctoriteyt
troest  raet  wijsheyt in leyt
diet dicwile lesen ende onthouden
haer worde selen menechfouden
ende si selen oec sonder blijf
te bat varen aen ziele ende lijf
gheloeft si god van hemelrike
nu segt amen ghemeynlike
