dor uwen willen staken achter
dies ic nv hebbe lachter
die goet waren ende getrouwe
dies ic hebbe rouwe
mijn verwaten mahoen
sprac die coninc synagoen
doe dat ogier horde
noopti metten worde
tgoede perd gemeine
ende wac tswt corteine
galiante hi so smeet
dat hine toten gordele spleet
doe dat ogier verstoet
wert hi wel na al verwoet
ende seide bi den hemelscen drochtijn
eer si mi maken sarracijn
salic har eer vm doen steruen
want si kerstine wanen onteruen
do riep monioie ogier
te hem quam van baiuier
makalijn wat sulwi doen
ons begeeft al mahoen
striden di mach men sien
siet hoe menich paien
vliet ouer den berch te dale
it duchte dat wi altemale
gaet te rade edele baroene
siet watter nu mede staet te doene
doe gingen in ene kemenade
x vanden hoochsten te rade
doen was sufflier ende agalant
ende boudifeer ende galerant
ende mibrien ende cadulant
ende iostamant ende balant
ende burbulant ende ryoen
ende andre hoge baroen
den toren entie stade groot
si werden oec gewijst ter doot
doe dat horde ryoen
sprac hi bi mahoen
ghi sult liegen sufflier
alwerdich noch also fier
doe dat horde galerant
entie soudaen cadulant
hi neder ter erden spranc
van der couder fonteinen hi dranc
eer dat hi vernam
dat hi in barbaestre quam
ende als vernamen die sarracine
den doden met dodie wine
vrageden si hem wie die dode ware
hi dede hem lieden openbare
hem iij hi daer tleuen nam
des droefde menich kerstin man
moete die kerstine bewaren
si camen met so grote scaren
die felle quade paien
god moette vermaledien
ic wist oec wel eer hijt mi seide
bi mire man waerheide
hen es die helt van kerstin uolke niet
dat ghi hier ten stride siet
dat sciint onsen lieden wel
want die coninge sijn herde snel
ende mares ende brayhaerde
dat si comen metter vaerde
of si kerstine willen slaen
vare wech ende haesti zaen
doe noopte rohaert tpaert met sporen
ende reet den wech voren
saen hi vernam
dat hi te fursine quam
teerst dattene die paien sach
ombooti hem goeden dach
hi seide coninc fursijn
biden voget apolijn
kerstine mogen hem wel ontsien
daer so menich paien
vp hem lieden comt gram
ogier die edel man
hilt corteinen altoos gereet
so wien hire mede smeet
bleef gewont ofte doot
onse liede wrochten grote moort
dor helme ende dor staelhoede
si vochten met stouten moede
die bisscop noopte ter vaert
met sporen dat goede paert
sere hijt met sporen smeet
monuce hi reet
kerstine hadde zaen vernomen
den bisscop met haesten iegen hem comen
van verre hietene kerstine bide
ende al met staden riden
teerst datten die bisscop vernam
queddi den edelen man
doe seide die coninc fijn
bisscop wat doen die liede mijn
makalijn was herde gram
dat hi so grote scade nam
inden strijt hi voren reet
enen lombaert hi so smeet
