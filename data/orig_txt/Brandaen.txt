nu verneemt hoe over lanc
een heere was in yerlant
die sach menich gods teekijn
wildi dies gheloovende zijn
so hoort wonder ghi heeren
die heleghe gheest moet mi leeren
die welke der ezelinnen
wijlen dede sprekens beghinnen
daer up dat reet balaam
dat was een heydin man
dat so meinschelike sprac
daer sij den inghel gods sach
commen in haer ghemoet
den wech hi haer wederstoet
met eenen zwerde vierijn
si vloo van den inghel fijn
ende dede haren heere cont
dese moete ontsluten minen mont
die ghene die haer gaf de macht
datsi wert redene acht
een helich man was sonder waen
gheheeten so was hi brandaen
abdt was hi ende regement
van iiim moonken of daer omtrent
gheboren hute yberne
gode diendi wel gherne
dese vant int ondersoucken
bescreven in houden boucken
van vele teekenen ons heeren
hoort hier moghedi leeren
van den goeden gods wijse
hoe dat twee paradijse
boven der eerden waren
doe las hi voort te waren
van vele wonders datmer in vant
ende menich groot eylant
ooc las de wijse heere
hoe dat eene weerelt weere
hier onder dese eerde
ende alst hier dach werde
dat daer dan nacht zye
hi las dat hemele waren drie
van visschen hi ghescreven vant
hoe dat een wout ende een lant
ghewassen stont up zine zwaerde
dat wederseidi aerde
om datso onghelovich was
ooc las hi hoe dat judas
gheniette gods ontfaermichede
ende hi ghenade hadde mede
alle sondaghes nachte
hi en wilde no hi en mochte
dies emmer niet gheloven
hi en saecht met zinen oghen
van toorne verberrendi den bouc
ende gaf den scrivere eenen vlouc
dat becochti zint wel diere
daer hi stont bi den viere
daer die bouc in bernende lach
die inghel gods hem toe sprac
o lieve vrient brandaen
du heves evele mesdaen
dat over mids dinen toren
die waerheit dus es verloren
nu laettene bernen daer inne
di wert noch wel in inne
wat waer ofte loghene es
di ontbiet jhesus kerst
dattu suls gaen varen
up des zeewes baren
al omme ende omme ix jaer
du sult bescauwen wat es waer
of wat loghene si mede
dat wart hem grote pijnlichede
dus galt hi den bouc
ende leet omme dien vlouc
wel meneghen grooten noot
ende voer daert god gheboot
doe brandaen die heleghe man
also te rechte vernam
wat hem god selve ontboot
doe was sijn zorghe al te groot
ende hi bat onsen heere
dor zijnre moeder eere
so wat hem gheviele
dat hi behilde zine siele
ende hi hem wilde bewaren
ende tsiere ghenaden doen varen
doe ghinc brandaen te hant
an des zewes kant
ende dede eenen kiel tauwen
vaste ende ghetrauwen
die mast was vuerijn hout
dat zeil dede hi menichfout
besnijden ende bewinden
den kyel dede hi binden
met ysere arde staerke
na die houde aerke
die noe wielen vrochte
doe hi die dylovie vruchte
den ancker maecte hi stalijn
daers hem van noode soude zijn
dat hi behilde dat lant
doe dedi al zijn ghewant
in den scepe draghen doe
ende lxxx manne ghingher in doe
si waren daer in ix jaer
ooc dede hi dat was waer
een cappelle met wijsen zinne
wel werken daer inne
ende daer in clocken ende helichdom
dies hi mochte houden rom
ooc voerde hi van yberne
pestier ende querne
smessen ende ander ghemac
als die legende mi vertrac
dit dedi al daer inne
dus voer hi wech met sinne
wel verghinct hem in den kiel
dat hem niet en mesviel
met hem nam hi twee capellane
van den eenen quam hem zint ane
dat hine om eenen roof verloos
dies wart hem god so vriendeloos
so datten hem nam die viant
omme eens breydels ghewant
dien hi nam sonder orlof
omme dat die duvele dien roof
vant in sine ghewout
ay hoe zeere hi dat ontgout
dat hijt ye ghedochte
dies deden wel onsochte
die duvele ter hellen viere
daer hijt becochte wel diere
tote dattene die heleghe man
met zijnre beden weder ghewan
doe hi te scepe gaen began
vant hi thooft van eenen doden man
voor hem ligghende up tsant
die vloet dreeft an tlant
dat hooft was arde groot
nye en sach hi des ghenoot
dat voor hooft was hem breet
wel vijf voete god weet
doe bemaendijt wel diere
bi gode vele sciere
dat hi hem dade verstaen
hoe zijn leven was ghedaen
thooft jeghen brandane sprac
ende seide al doet mi onghemac
ic wilt di segghen saen
hoe mijn leven was ghedaen
ic was een heydin man
om mijn ghewin quam ic daer an
dat ic arde dicwile woet
over des zeewes vloet
ic was groot ende stranc
ende ic was wel c voete lanc
dus woedic in die diepe zee
ende dede den ghenen wee
die hier up die zee baren
met scepen wilden varen
hem nam ic have ende goet
eens so wies zeere die vloet
met eenen storme die was stranc
al haddic ghesijn noch so lanc
ic en hadde niet vonden gront
daer ic teerst toter borst in stont
doe en conste ics niet ghenesen
dus moeste mijn sterfdach wesen
also van allen dinghen moet
sijn si quaet ofte goet
sonder die pine der hellen
daer die zielen in quellen
ende daer si sonder eenich hende
dooghen wee ende allende
ende ooc dat paradijs
dat den saleghen es wijs
daer si hebben eewelike
die bliscap arde rike
doe sprac sente brandaen
weder arde saen
of ic gode verbidden can
dat hi hu weder hus lives jan
sprac sente brandaen
soutstu doopzel willen ontfaen
ende pinen om die gods hulde
ic verghave di dine sculde
so mach di werden wijs
dat eeweghe paradijs
doe sprac die heydin man
moestic weder sterven dan
ja ghi sprac sente brandaen
dies en mochti niet ontgaen
doe sprac die heydin man
of ic mi doopte ende ic dan
niet en conste wederstaen
ic en worde den viant onderdaen
hi pijnt hem nacht ende dach
hoe hi den meinsche bedrieghen mach
of hi mi maecte so lief
den scat dat ic ware een dief
ende ic dade al sulke werke
die onse sceppere verbiedet sterke
dan soudemen ter hellen
mine ziele vele mee quellen
dan so nu ghequellet es
dies bem ic wel ghewes
want die doopzel hebben ontfaen
enter gods wet af staen
also scriftuere leert hier
die ziele wert int helsche vier
vele meer ghepinet al te fel
dan wi zijn dat weet ic wel
want ons niemen en leert
no te zijnre wetten keert
dus vreesic waert dat ic doopsel ontfinghe
ende mijnre wet dan af ghinge
waert vrouch of spade
bi des viants quade rade
omme have ofte om goet
also menich meinsche doet
dat men mi dan ter hellen
vele mee soude quellen
dan ic nu ghepijnt bin
want mine ghelike pijntmen min
dan die doopsel hebben ontfaen
ende harer wet af zijn ghegaen
nochtan so vreesic mee die noot
die mi weder soude doen die doot
wanneer so weder tote mi quame
ende soe mi bename
beede sitten ende staen
ende loopen ende gaen
ende heten ende drincken
ende spreken ende ghedincken
horen ende spreken
ende mine aderen souden breken
ende mine ziele soude varen
weder ter aermer scaren
al ware al de weerelt dijn
ende soe ooc ware root ghuldijn
ende ghise mi mocht gheven
ende daer toe met blischepen soude leven
noch iim der jaren
ic en naemse niet te waren
dies ghelooft dor den noot
so sterc es die pijne der doot
dies willic weder varen
te mijnre aermer scaren
in die deemsternesse
so vare dan ghewesse
daert di god jonne saen
sprac de goede sente brandaen
dus voer die heydin man
aldaer hem god ghejan
ter stede daer god woude
sente brandaen keerde houde
te scepe om sinen noot
also hem god selve gheboot
doe si te scepe quamen
ende orlof ghenamen
an vrienden ende maghen mede
gode bevalen sise ter stede
tseyl si an den mast keerden
also hem die winde leerden
haer riemers si hute stoten
met ghemake datsi vloten
ay hoe scone dat tscip vloot
cort quamen si in groter noot
want een dier al te wonderlijc
eenen lind drake ghelijc
wilde verzwelghen haren kiel
hem was sine mule ende sijn giel
menich ghelachte wijt
no eer no na dier tijt
en quamen si in meerren noot
een wolke boven hem ontsloot
daer hute quam een dier wonderlijc
vlieghende eenen hert ghelijc
dat jaghede met ghemake
den groten zee lind drake
so datten al verdreef
datsi ne wisten waer hi bleef
doe hi dat hadde ghedaen
keerdi weder saen
in die wolken danen hi quam
doe sente brandaen dat vernam
was hi blide ende vro
ende danckets onsen heere also
doe hi van den drake was verloost
te gode meerderde sijn troost
doe voeresi met ghemake
up des zeewes vlake
doe versach sente brandaen
eenen sconen werf staen
hi dochte den wijsen heere
wel vi milen lanc of meere
die stont up den rugghe van eenen vissche
die bouc maect ons ghewisse
dat daer een soete water ant meere gaet
daer hadde die visch sinen haet
ghenomen wel menich jaer
so die bouc seit over waer
daer up dien werf stont een wout
die gods helden bout
trocken haer scip in een havene
ende ghinghen alle doe ave
ghenen sconen werf scauwen
si ghinghen ooc hout houwen
omme te ziedene haer heten
die hongher liets hem niet vergheten
haren ketel si up hinghen
om hout datsi ghinghen
eenen drooghen boom si vonden
doe sine te houwene begonden
doe so scoot al dat eylant
onder twater al te hant
so dat die heleghe man
te tijde cume sijn scip ghewan
met haesten si int scip spronghen
den lof gods datsi zonghen
dat hise bi der ghenaden zine
verloost hadde van dier pine
die werf die ghinc al onder
dit was dat derde wonder
dat die heeren saghen
die wint die ghincse jaghen
bi den zeyle vaste
doe leden si meneghe onraste
ende menich onghemac
die heleghe abdt doe sprac
dit mochte wel een visch zijn
die desen werf dus trac in
seker hi was wel hout
eer ghewies al dat hout
up sinen rugghe braden
gode si dicken baden
met ghestaden moede
dor sine grote goede
dat hise saen ghesande
tote eenen ghestadeghen lande
doe si den vissche ontvaren
ende wech zeylende waren
om te ziene meer wonder
saghen si een eyselic commer
up dwater voor hem gaen
het wilde haer scip vaen
ende verderven mettien
wij en dorvent niet ontsien
sprac sente brandaen
wij en hebben hem niet mesdaen
laet ons scip in gods hant varen
god sal ons van hem bewaren
half waest visch ende half wijf
al ru so was hem dat lijf
dicken omme ghinct den kiel
sente brandaen neder viel
up sine bloote knien
ende bat gode om zijn ontflien
sine moonke baden alle gader
dus verbaden si gode onsen vader
dat dat vreeselike wonder
bezijden haren scepe ghinc onder
dat zijt hoorden borlen ende wallen
dien langhen dach al met allen
in dier dieper zee gronde
doe voeren si voort langhe stonde
doe quamen si zeylende an een eylant
daer sente brandaen vant
eene pijne wonderlike
sielen als in meinschen ghelike
ghinghen ende liepen daer up die zee
hem was leyder arde wee
van couden ende van groter hitte
o wy wat mach wesen ditte
sprac die goede sente brandaen
dat dus up die zee can gaen
si spraken wij zijn aerme zielen
dus moeten wij hier gaen ende zwielen
ende aldus eewelike leven
hadden wi om gode ghegheven
den aermen drincken water scone
so waren wi van betren lone
wij waren drossaten ende scijncten
om dat wij dat heten ende drincken
dat ons onse heeren hieten gheven
den aermen doe wi hadden ons leven
ende dat wi dat onthilden den aermen
so en wil god onser niet ontfaermen
van couden zijn wi in grooter noot
ende van hitten in pijnen groot
van dorste lijden wj bitter wee
al es ons so na die zee
wij segghen hu te waren
wij en moghen in c jaren
een dropel niet ghewinnen
helpt ons bi dijnre minnen
brandaen wel lieve heere
bidt gode voor ons zeere
sente brandaen alleene
bat gode met herten reene
dat hi hem lavenesse wilde senden
doe wart dien zielen in haerre allenden
van gode een drincken gheorlooft
ende datsi metten watre haer hooft
netten mochten metter hant
doe neghen si alle den zant
den heleghen sente brandane
die doe keerde van dane
met weenenden hoghen
ende screef dat gods vertoghen
doe hiet sente brandaen
sinen kiele wel ghedaen
van dier steden wenden
die aerme zielen in hare allenden
die daer liepen up die zee
riepen wach ende wee
doe de kiel danen vloot
want si bleven in groter noot
doe voeren si met ghemake
up die wilde zeewes vlake
doe horden si saen booten
meneghen wint grooten
een storem hem an viel
die verdreef haren kiel
noort waert an dat lever meere
daer dat cleene gods heere
wel na verzeylt was in groter noot
si waerre wel na bleven doot
dit verzach sente brandaen
menich scip aldaer staen
ende meneghen mast boom waghen
huter lever zee daer raghen
het dochte hem zijnde een wout
hoe dicke hem god sine doghet gout
daer sprac van gods weghen ane
eene stemme aldus brandane
vare oost waert metten baren
hier moghedi niet voorder varen
daer ligghen steene in die zee
die meneghen scepe doen wee
wat scepe met ysere bi hem quame
tote hem hijt trocke ende name
ende het moeste daer al bliven
doe begonstese een wint driven
van daer int oost hende
jeghen eene steenwende
doe sach sente brandaen
eenen sconen monster staen
daer woonden moonken inne
die gode dienden met zinne
ende hadden ghedaen menich jaer
snachts so bleef sijn kiel daer
onder dien hoghen steene
sente brandaen alleene
ghinc boven up dien hoghen berch
daer vant hi een eerlic werc
van dien gods kinden
niet en conste hi ondervinden
watse daer hadde bracht
sonder alleene die gods cracht
haer leven was claer ende reene
sulke moonken hebben wi gheene
si riepen alle saen
sijt willecome heere brandaen
deser rijcker gods deghene
diere en was maer zevene
hem quam daghelike hare spijse
van den eerdschen paradijse
te middaghe brocht hem ghedraghen
een duve ende een raven
drie broode ende een half ende eenen visch
up der goeder lieder disch
die visch quam al ghebraden
wel zeere si doe baden
den heleghen brandane
den gods onderdane
dat hi met hem wilde heten gaen
doe sprac sente brandaen
harde wijselike
mijn heere god es so rijke
god van den paradijse
hi hadde mi mine spijse
harde wel ghesent hare
wiste hi dat ics werdich ware
hoe gherne ic sine ghenaden doghe
ende dat es mine ghelove
hine wildes niet zenden
mi aermen ende allenden
die hu bi ziere ghenaden versach
ende tfierde broot ontwee brac
dat hu sijn bode hevet bracht
doe haddi mijns wel ghedacht
met zijnre lijfneere god de vader
nu suldi alle gader
in sinen name heten
ende sult ooc alle weten
dat ict late sonder nijt
god voedt hu talre tijt
up desen dorren steene
ic hebbe van gode te leene
van visschen vruchten ende brode
alles dies ic bem van noode
hebbic in minen kiele
over mine aerme ziele
bidt gode van hemelrike
dat hi haer gheve sijn rike
dus so bat hi gode
doe quam die hemelsche bode
ende brochte hem sine spijse
van den gods pardijse
doe de heeren hadden gheten
so laet ons die bouc weten
dat brandaen die heleghe man
an die heeren orlof nam
entie heleghe brandaen
ghinc weder te scepe saen
daar quam een zuut westen wint
die dreef hem also hi kint
weder noort oost te dale
up die wilde zee scale
daer leden si menich wee
doe vonden si in die zee
eenen steen so hooghe
sinen consten niet verhooghen
up dien selven hoghen steene
so sat een man alleene
die ru was als een beere
hi en sach niet dan lucht ende meere
dat was een clusenare
hoe dat hi daer commen ware
vraechde hem sente brandaen
ic bem den moonken onderdaen
seide hi weder gheloves mi
daer du dese weke waers bi
ic hebbe gheseten alleene
up dezen hooghen steene
een jaer min dan c jare
god heeft mi tote hare
daghelics sine spijse ghegheven
bi sinen trooste moetic leven
so dat god wel weet
dat ic sint anders niet ontbeet
van dat ic eerst hier quam
ende ic nye zint en vernam
levenden meinsche nemmermeere
dan hu wel lieve heere
doe vraechde hem sente brandaen
hoe sijn leven was ghedaen
eer hi daer commen ware
doe sprac die clusenare
ic secht di ghewaerlike
ic was een coninc rike
pantifilia hiet mijn lant
in capidocia een ander ghenamt
daer nam ic een scone wijf
dies lijdet groote pijne mijn lijf
want het was de suster mine
dies dooghic groote pine
daer bi so haddic sonen twee
dies lijdic menich wee
doe dhoudste te sinen scilde quam
sijn lijf dat ic hem nam
dor minen grammen moet
daer dandre bi eenen scepe stoet
nam hem een donder slach sijn lijf
ooc versloughic mijn scone wijf
doe alle die zonden up mi laghen
doe vreesdic die gods plaghen
ende ic ghinc haestelike
ende liet al mijn rike
beede vrienden ende maghen
ende ghinc te scepe in dien daghe
ende wilde mine groote zonden
varen den paeus orconden
doe rees een storem up die zee
die mi dede harde wee
also ic hu mach vertellen
dier bedorven alle mijn ghesellen
maer ic ontclam alleene
up desen hooghen steene
ende claechde mine mesdaet
hem die mi gescepen haet
hier wachte ic zijnre ghenaden
van minen grooten mesdaden
ic sechdi ooc vorware
ic hore hier openbare
elker daghelike
den sanc van hemelrike
doe seide sente brandaen
secht mi lieve heere saen
als hu dat coude ane gheet
hoe moghedi sonder cleet
van couden hier ghewesen
van lieden hebbic ghelesen
dat waren eenzedelen
ende dienden gode den edelen
die alles ghemacx vergaten
niet dan tcruut si en haten
maer in bosschen ende in velde
daer hem elc te sine stelde
of in duwieren of in riede
behilden hem die goede liede
dat hem tcoude niet mochte deeren
mach ic die siele gheneeren
sprac die ruwe clusenare
so hebbic arde ommare
wat noode dat mijn vleesch heeft
die wijle dat hier leeft
als ic hier sitte sonder waen
ende mi die coude te seere bestaen
slupe ic in eenen hole sciere
onder eenen tempel hiere
daer verbeide ic dat ghestille
ic wane het es gods wille
dat mijn lichame ende mijn beene
up desen hoghen steene
den domsdach moeten verbeiden
god moete hu gheleiden
ic en spreke jeghen hu nemmeere
god onse lieve heere
die gheve hier na eewelike
ons allen zijn hemelrike
sente brandaen voer van dannen
met sinen gods mannen
up des zeewes vloede
daer worden si arde moede
van den winde metten baren
daer si in moesten varen
daer dreven si metten winde
weder int allinde
an eene vreeselike stat
die bouc die seit ons dat
dat hi eere hellen pit verzach
daermen in riep o wy o wach
an eenen donckeren berghe
daer waren in zwaren erghe
arde vele aermer zielen
die daer branden ende wielen
dien berch bernet emmermeere
daer es meneghe ziele in zeere
daer en hordi anders niet mee
dan o wy ende wach ende wee
daer hoordi crijsel tanden
daer sach hi vlieghen die branden
in die wolken hooghe up waert
sente brandaen sprac ter vaert
ten proofst die der hellen plach
segghe mi oft wesen mach
wat es die grote omminne
die ic nu daer hore inne
doe seide een der pijn heeren
hier zijn vooghde ende onrechte heeren
dat moochdi ghetrauwen
ende ooc ongherechte vrauwen
loose meyeren ende loose schepenen
die moetent nu hier berekenen
ic sechdi noch meerre wonder
die wroughers sijn hier onder
ende alle die verraderen
die moeten wi hier vergaderen
in dit diepe afgronde
die alle met haren monde
dat alle weghe ontfaen
dat van hem quam ghegaen
van alre bozer dinghe
dits haer loon in waerliker dinghe
om datsi dies ghedochten
datsi hare heeren brochten
datsi om cleene mieden
mesvoerden die aerme lieden
daer omme so moeten si hier
bernen in dit heete vier
ooc zijn hier ander zielen
die in sonden vielen
in overden in ghiericheit
in alrande boosheit
entie met booser scalchede
haren evenkerstin mede
dicken hebben verordeelt
dies werden si eewelic hier verzeelt
om datsi niet wilden afstaen
no rechte boete ontfaen
doe riepen die aerme zielen
brandaen heere wi zwielen
in wel bittre carijne
in dese groote pijne
brandaen wel lieve heere
bidt gode voor ons zeere
die duvel hieten wech varen
ic segghe hu sprac hi te waren
ghi en wert niet zijnre hulpen vro
hi en mach hu helpen niet een stro
ghi roupt al jeghen spoet
ghi en hadt nye wille no moet
om gods wille te doene
dus en hebdi nemmermeer zoene
een evel stanc hem ane viel
doe keerdi danen sinen kiel
ende si quamen an een eylant
daer ghinc die zorghe in hant
want arde doncker waest daer
daer en waest niewers claer
maer die gront der zee was goudijn
daer dat slijc soude zijn
ooc waren daer edele steene
om dien kiel al ghemeene
wel menich edel carbonckel
al waest daer arde doncker
hadde daer god verborghen
daer laghen si in groter zorghen
drie nachte ende drie daghen
so datsi niet en saghen
sonne mane no sterren licht
des saghen si twint nicht
maer al donckernesse sonder dach
die kiel daer al stille lach
doe hiet sente brandaen
eene barke wel ghedaen
huten kiele trecken
daer in spronghen die recken
ende voeren met zinne
datsi quamen daer inne
doe voeren si in een eylant
daer die gods wygant
liet sinen kyel staen
also wij vernomen haen
daer ghinghen si up te hant
ende doe si quamen up dat sant
waren si blijde ende vroo
met sente brandane ghinghen si doe
neven een water te dale
tote eene der scoonster zale
die nye kerstin man sach
alsic hu mach doen ghewach
die zale was buten ghuldijn
dat die stijle souden zijn
dat was al karbonkel
daer en was gheen so doncker
hi en lichte alse tsonne scijn
voor die zale spranc een water fijn
daer was so vele goets in
dat vulprijsen mochte gheen zin
balseme ende tyroop
dies was daer goeden coop
olyve honich ende zeem
dat vloyde daer over een
in iiii aderen het vloot
dat dochte hem wonder groot
om dien selven borne scone
daer was meneghe wone
daer stonden vele bome scone
al omme als eene crone
daer stonden menich cedrus
ende menich platanus
ende furijn ende wijngaerde
ende bome van meneghen aerde
specien stonden daer so vele
dat dat ic hu segghen wele
haddict ghescreven al te male
dat daer stont voor die zale
het soude eer lijden een jaer
eer ict ghescreve over waer
in hoe menegher manieren
daer bome stonden ende crude diere
ende meneghe wonderlike dinc
ay hoe in twifele ghinc
alle dier moonken moet
dwesen dochte hem daer so goet
datsi noode keerden wedere
het schenen scone paeus vederen
van der zalen boven dat dac
daer was alle dat ghemac
dat een keyser hebben soude
ende hi feeste houden woude
den moonken quam in haren zin
datsi alle gaen daer in
om te siene die scone zale
een der moonken stal daer tien male
eenen breydel wel ghedaen
dat sal hi becoopen saen
wel zeere sonder twifel
daer stont bi een duvel
diet hem riet met liste
ic wane hijs niet en wiste
waer omme dat hine hem boot
dies leet hi pijne groot
hi riet hem dat hine name
want hi hem wel ware betame
met te rijdene in zinen lande
dies leet hi groote scande
hi roerdene dat hi waghede
hoe wel dien moonc behaghede
dat hine claer sach scinen
dies waren sine pinen
ter hellen vele groot
want der duvele conroot
pijndene doe hi daer quam
om datti daer den breidel nam
in die zale metter hant
ende baerchen onder zijn ghewant
doe sijt bezien hadden wale
te hant ruumden si die zale
ende ghinghen wech te zamen
doe si een lettel bet voort quamen
doe so sach sente brandaen
al te scone eene borch daer staen
die scoonre was dan die zale al
daer die moonc den breydel stal
doe saghen si tien tijden
al omme verre ende wijde
dat lant in allen zijden claer
ne gheenen nacht en was daer
daer en was no rijm no snee
daer en dede hem de wint niet wee
van reghene en waest daer niet nat
een houd man aldaer zat
voor die poorte vrome
hi was arde scone
ende wel ghehaert
graeu was hem zijn baert
enter selver borch voren
ghinghen jonghelinghen dore
arde vele ende ghenouch
also vertellet die bouc
ende seit al openbaren
dat het inghele waren
in die poorte stont een jonghelinc
die maecte eenen wijden rinc
met eenen zwerde vierijn
dat mochte wel die inghel zijn
diemen hiet cherubin
die daer niemen liet commen in
no stille no openbare
dan der inghele scare
doe quam sente michael
die moet ons gheleeden wel
metten anderen jonghelinghen
aldaer die moonken ghinghen
nam hi eenen moonc bi den rocke
bi den aerme ende bi den toppe
ende leeddene in die borch dore
daer doe die inghel stont vore
met sinen zwerde vierijn
hier mochten wi wel te langhe zijn
sprac sente brandaen doe
tote sinen ghesellen toe
hier hebben wi ghenomen
meer scaden dan vromen
god heeft ons wonderlike
ghemindert in sijn rike
onsen moonc moeten wi hier laten
weder dat ons mach scaden of baten
dese muere sijn so hoghe
onser ne gheen canse verhoghen
no die lanchede verkiesen
hier en willic niet meer verliesen
sprac die heleghe brandaen
ic wille weder te scepe gaen
als ons die bouc maect wijs
so was dit deertsche paradijs
doe si te scepe quamen
ende orlof ghenamen
van dier doncker zee ende lande
een der moonken doe verkande
dat die gront goudin was
ay hoe blide waren si das
doe ghinghen si hute met spele
ende droughens in den scepe vele
elkerlijc in sine hande
daer si zint mede in haren lande
eerden menich gods huus
mettien so hoorden si een gheruusch
metten windes vlaken
ende een weder also craken
ende een vier also blecken
dat die goede gods recken
ontsaghen des hemels vallen
doe quamen die duvele met allen
ende heesscheden met rechte
den breydel dief die si zochten
om dat hi den breydel stal
voerden sine in den afgront al
daer moeste hi in der pinen dooten
met anderen sine ghenooten
doene begreep die viant
metten breydele hine bant
diefs recht maecte hi hem cont
hi voerdene wers dan een hont
hi sleepten met vleesch ende met beene
over struuc ende over steene
te zijns heeren aensichte
daer was een groot gheruchte
daer hine voerde te zijnre scolen
die sint meer hebben verstolen
willent al voor niet slaen
maer en sal also niet gaen
en si dat zijs af staen
ende daer af penitencie ontfaen
anders sullen si moeten quellen
metten duvelen in der hellen
sente brandaen hads toren
dat hi zondelike verloren
sinen moonc aldus heeft
met tranen hi aldus claghende zeecht
waric niet een droghenare
god en hadde mi niet so zware
ghegheven dese meswende
hier in deser allende
dat god des ghehinghet
so es mine vaert ghelinget
ic en sceede henen nemmermeere
mi en doe hebben onse heere
minen moonc wedere
eer willic hier nedere
soucken ons heeren oomoet
tote mi die duvele doet
minen moonc weder zenden
hute der zwaerre allenden
si weenden vele tranen
gode riepen si ane
met herten vele zeere
dor zijnre moeder eere
doe saghen si een sittijn
met ii hornen vierijn
datso lichte daer inne
daer sprac een stemme hute van binnen
wat wijtstu mi brandaen
des en hebbic niet ghedaen
die duvel voerdene te zijnre scolen
omme dat hi heeft ghestolen
waer omme belghestu up mi
onsculdich bem ic jeghen di
du wetes wel dat adaem
om eenen appel dien hi nam
was in die helle vorwaer
daer omme vm jaer
also eist huwen moonc vergaen
met diefs rechte es hi ghevaen
ende es der hellen ghegheven
ne scende heere niet zijn leven
sprac weder sente brandaen
heeft mijn moonc hiet mesdaen
dies willicken voort bringhen
voor hu in allen ghedinghen
in cruce si hem strecten
biddende met tranen si wecten
gode onsen sceppare
ter herten wart hem zware
haer bede wilden si niet begheven
altoos si daer an bleven
tote die almachteghe god
den duvele gaf een ghebod
dat hi brandane tsinen ghevoughe
sinen moonc weder droughe
toten kiele in der vloeden
onlanghe si daer mede stoeden
hi en ghincker omme loopen
den breydel moesti becoopen
dat hi up sulc een ors zat
quam om dat hi gods vergat
daer hi dien breydel tien male
hier voren stal in die zale
der heetter hellen heere
torende vele zeere
dat hi dien moonc moeste draghen
toten kiele up sine craghen
doe hine brochte up dat boort
doe sprac hi lude zeere gescoort
weetstu niet sprac hi brandaen
dattu mi leede hebs ghedaen
du en laets mi niet behouden
dat wi met rechte hebben souden
du mesdoet jeghen ons dats waer
die moonc dochte hem arde zwaer
ende den wech arde lanc
daer hi die letaniere zanc
sittende up sinen bals beene
over stoc ende over steene
daer hi den moonc drouch
drouchine ten kiele ende louch
ende warpene in de stevene weder
onsachte sette hine neder
daer was hem sine verwe van eere
verwandelde also seere
dat sine cume verkanden
pec hadden hem die helsche vianden
ghewreven an lijf ende an baert
die huut was hem ter vaert
swart bemasschert ende berompen
van stocken ende van tsompen
haddi ghehadt meneghen stoot
die duvel scree daer hi wech scoot
ende vloo van den goeden lieden saen
ende die goede sente brandaen
weende van grooten lieve
ende sprac toten breydel dieve
haddi des breydels vermeden
ende met eere aelteren ghereden
so en ware hu crune met huwen baerde
ende huwen hals niet so aerde
swart bepeket no bezinghet
nu hebdi arde zeere ghelinget
up die zee mine vaert
mi es leet dat hi ye ghesmeet wart
sprac die bezijnchde capelaen
doe louch zeere sente brandaen
doe aldus sente brandaen
weder sinen capelaen
ghewan van der hellen
so mach ic hu voort tellen
dat hi voer langhe wijle
up die zee ende meneghe mile
doe vernam sente brandaen
die goede vele saen
een dier dat hiet cyrene
die slapen doet die ghene
diet horen zinghen ofte sien
van zijnre bliscap moet gescien
ter zee groot ongheweder
doe viel sciere neder
sente brandaen up sine knien
ende bat gode dat hi moeste ontvlien
dien diere so hi best can
in slape wart die stierman
haer selves si al vergaten
datsi en wisten waer si saten
elc moonc wel vaste sliep
die kiel sonder stierman liep
tote eenen bernenden berghe dan
daerhute quam loopende een laerc zwart nan
hi riep toten kiele
hute zinen grooten ghiele
so hi luuts mochte
ende wecketse arde onsochte
hi hietse tote hem keeren
hi seide hi soude hem leeren
den meester stierman boude
waer hi best henen soude
doe hiet sente brandaen
sinen kiel wel saen
toten berghe keeren
omme dat hi hem soude leeren
maer des duvels cose
die was arde boze
doe seide des duvels bode
mochte ic wel dor gode
dinen kiel heere brandaen
die soude eene quade vaert angaen
du soudes ontghelden metter spoet
dattu ons so leede doet
in can jeghen hu niet ghehebben
god en wille hu niet ontsegghen
so wat dat dijn wille es
want dine bede so moghende es
du souts dat wel ghenieten
lietstu di dat verdrieten
dat hu mijn vernoy niet ware lief
du naems mi den breydel dief
die achter di sit al daer
hi zweet van anxte dat es waer
ende van zorghen die hi heeft ontfaen
doe sprac sente brandaen
dat es sine boete
dat hi hem wasschen moete
mi ne dinct niet so goet
hier es so scone eene vloet
dat hi hem wel ghewasschen mach
die moonc scamelike lach
met vele groter zorghen
so haddi hem gheborghen
onder eene scip banc
die tijt dochte hem arde lanc
die duvel louch zeere omme das
dat hi so zeere vervaert was
doe hi sijn spot hadde ghedreven
bat hi hem dat hi hem wilde gheven
weder sinen capelaen
hi soudene arde scone dwaen
hi roke up hem te zeere
doe seide die milde heere
die goede sente brandaen
in gheve hu niet den capelaen
mi dincke dine cozen
onnutte ende ghebozen
dijns sprekens bem ic zat
den stierman hi doe bat
dat hi weder keerde upt meere
doe quam des duvels heere
huten berghe ende daden hem wee
ende volchden up die zee
ende droughen in haer hande
groote gloyende brande
ende groote gloyende schichten
als of si wilden vechten
si worpen neder ende stooten
up die in den kiel vlooten
met groten torne moede
maer god onse heere die goede
behoedese jeghen al mesweghen
ic wane van boven die reghen
so dicke nye en viel
alse daer omtrent den kiel
die brandere entie schichte vloghen
die moonken met riemers toghen
omme saen te sine huter noot
dus jaghetse thelsche conroot
si zeylden watsi mochten
die duvele worpen onsochte
na den vluchteghen kiel
den heeren saen gheviel
datsi bi gods hulpe waren
der vreesen al ontvaren
brandaen voer voort met trauwen
doe liet hem god bescauwen
van inghelen vele scaren
die boven hem quamen ghevaren
die voerden meneghe ziele
boven sinen kiele
den lof gods si daer boven zonghen
datmen de lucht mochte horen clonghen
dat dede hem god te minnen
dat hi hem liet verkinnen
wat die gheeste wouden
ende waer si henen souden
doe sach sente brandaen
eenen sconen tempel staen
met tiene scone choren
die nye man conste testoren
sonder god diet vermochte
die chierheit te segghene en vermochte
ne gheen erdsche man
doe screef sente brandaen
alle dwonder dat hi sach
daer hi in zinen kiele lach
doe brandaen die gods deghen
te rechte hadde al bescreven
die twee scone paradise
doe waende die goede wise
die gods dienare
dat hi al quite ware
van des waters aerme scaren
ende hi te lande soude varen
doe bat die heere goede
met eenen neerensten moede
onsen eeweliken troost
diene dicken hadde verloost
dat hine saen ghesande
weder te sinen lande
doe quam een vreeselic wint anschijne
die hem verdreef entie zine
verre danen up die zee
daer wart hem arde wee
die storem wart arde groot
die zee borlende ende scoot
mids dat hem so verhief die wint
doe saghen die gods kint
so vele visschen daer in die zee
dat hem die zorghen daden wee
si sagher van so vele manieren
ghelijc beesten ende wilde stieren
so vele onder dat water gaen
doe seide sente brandaen
dit es seker de lever zee
daer ic af wijlen eer
las so menich teekijn
dat es dat ghelove mijn
maer ic hebbe groot wonder
van den gronde hier onder
hoe hise wel ghevoeden moghe
dat hem allen ghenouch doghe
maer god onse heere es so rike
dat hi hem daghelike
haer voetsel gheven mach
tote eenen capelaen hi sprac
dat hi sochte paerkement
hine wilde laten twint
die waerheit hi scriven began
ende hi beval den stierman
dat hi den kiel hilde stille
om zijnre hulden wille
tote hi die waerheit hadde gescreven
van den visschen die daer dreven
die moonken hadden groten vaer
van den visschen die waren daer
datsi haer scip bederven mochten
brandaen troostese dat hi mochte
ende seide lieve broeders mijn
wilt in gode betrauwende zijn
dor hem sijn wi hute ghevaren
hi sal ons wel bewaren
hi heeft alles dinc ghebod
ende es die almachteghe god
ende sente marie die goede
die si hier in onser hoede
jeghen dat ons evele zij
dies jonne ons filii dei
ende alle dat hemelsche heere
helpe ons huut desen meere
amen segghet alle gader
ende vleeuwet den hemelschen vader
doe quam hem an een sachte wint
doe saghen si waer een gods kint
up die zee voor hem zwevede
het sceen dat onsachte levede
het vlotede up eenen rusch eerden
wat mochte zijns gheweerden
als verstoremden der zee vloeden
maer dat god zijns nam hoede
van den kiele vloo hi doe
sente brandaen sprac hem toe
dat hi van god weghe jeghen hem sprake
die rusch verbeidde met ghemake
ende wart gheorsam saen
ende doe hi bi hem quam brandaen
toter creatueren hi dus sprac
doghedi om gode dit onghemac
up dese wilde zee
of doghestu dit wee
dor dijns selves mesdaet
so mach dijns werden raet
ic bem een abd ghewyhet
ende metter stolen ghevryhet
die ic van gode hebbe ontfaen
dat ic mach in baten staen
ende haer pine hem corten mach
beede jaer ende dach
hebdi al sulke dinc ghedaen
dor god so willic di ontfaen
doe sprac die eenzedele
met mi so wart di evele
vergouden dijn capelaen
dien du verlores brandaen
vore den sconen paradise
god heeft mi mine spise
ende alle mine lijfnare
een jaer min dan c jare
up dese zee ghegheven
bi zijnre ghenaden moetic leven
ende wachten na zine leere
mijnre brueders es noch meere
god onse vader es so goet
dat sine ghenade ons voedt
metten hemelschen brode
hi halp ons te onser node
daer dijn moonc weder quam
dien hu die duvel nam
voor die rikelike zale
daer hi stal den breydel so wale
si wachten ooc haren hende
up die hoghe steenwende
die ruwe heere alleene
dien ghi saecht sitten up den steene
die halp di ter stede
an gode met zijnre bede
dattu vercreghes dinen capellaen
doe seide sente brandaen
dore die gods eere
nu segghe mi noch meere
van dien heeren hoe si leven
ende hoe si daer verdreven
sij leven so heleghelike
ende verdienen gods rike
doe sprac die heere goede
met grooten oomoede
een stat was hiet vaserijn
danen dat wij gheboren zijn
die stont in eenen lande
daermen gode niet en kande
dor des volcs grote zonden
so zanct al in afgronden
alle dat groote lant
ende alle dat boze volc te hant
dat nam daer quaden hende
maer up die hoghe steenwende
so heefter god een deel gheset
van onsen broeders dat wet
daer voetse die gods cracht
die mi hare hevet bracht
god onse lieve heere
onse broeders es noch meere
die ghelijc mi leven
ende up dese russche zweven
boven der zeewes gronden
dat quam van minen zonden
dat wi ghesceeden waren
dus moetic alleene varen
doe dat lant verdranc
ende meneghe borch versanc
also sodoma dede ende gomorre
die groote stercke torre
daer scorde alle die eerde
ende alle die groene zwaerde
van dien erderijke
desen rusch houdic vastelike
tote minen hutersten hende
god moete ons allen zenden
in hemelrike met eeren
noort waert saltu keeren
daer saltu sien groot wonder
een wint hief daer van onder
diese sonder orlof dede sceeden
elc voer daerne god wilde gheleeden
daer voer die kiel in corter wijle
over meneghe mile
dat quam van eenen bedruussche
ende van eens wints gheruussche
dat die kyel also verspranc
so meneghe dachvaerde lanc
daer wart hi wel gheware
dat hi den bouc ontgalt dare
dien hi bernede in den viere
dat becochte hi wel diere
daer die kiel so verre spranc
meer dan m milen lanc
in grooter ongheweltheit
en hadde ghedaen gods ghenadicheit
hi en hads niet moghen ghenesen
daer voer hi voort so wi lesen
doe versach sente brandaen
eenen naecten man saen
al ru sittende alleene
up eenen heeten steene
hi leet wel groote nozen
an deen zijde was hi vervrosen
dor vleesch ende beene
up dander zijde van den steene
verbrande hi van hitten dan
na sine werken hi loon ghewan
voor hem hinc blayende een dwale
die halp hem arde wale
die slouch die hitte dane
dies quam hem baten vele ane
beede van hitten ende van couden
sine pine was menichfoude
des zondaeghs stont hem also
dies was hi arde vro
hem dochte openbare
dat hi in werschepen ware
des maendaeghs arde vroe
quam hem groote pijne toe
doe voerdene in der hellen
die duvele met sinen ghesellen
doe si hem so bi quamen
datsi sine pine vernamen
begans hem ontfaermen
doe vraeghde brandaen dien aermen
van wat volcke dat hi ware
doe sprac die sondare
ic bem die aerme judas
om dat ic so onghetrauwe was
dat ic vercochte sonder noot
die mi ghesciep ende gheboot
dat hebbic zwaer ontgouden
doet mi berauwen soude
doe quam die leede duvel
ende gaf mi eenen twifel
ende riet dat ic mi hinc
ende ne gheene boete ontfinc
aldus nam ic die doot
dies moetic lijden desen noot
haddic ghenade begheert met rauwen
god es also ghetrauwe
het ware mi wel vergaen
god hadde mi ontfaen
also hi den jode ontfinc
die hem daer hi an tcruce hinc
metten speere stac therte ontwee
noch dede god ghenaden mee
hi ontfinc den scaker dan
om dat hi berauwen ghewan
daer hi an den cruce hinc
entie bitter doot ontfinc
also hadde hi mi ontfaen
waers mi berauwen saen
mijns en wert nemmermeer raet
maer mi dinct dat mi nu wel staet
maer over morghin vele vroe
sal mi den noot gaen toe
dan werdet mi al benomen
tgoet daer ic nu in ben comen
dor das zondaeghs heere
hebbic dese remedye heere
stont mi dus tallen daghen
so en soudic niet claghen
nochtan en hebbict borgoet
maer dat mi vele wers doet
die grondeloze helle
daer ic altoos in quelle
ende eeweliken in walle
die duvele met haren gescalle
doen mi wel meneghen noot
o wy heere waric doot
of mochtic versterven
so en soudic niet bederven
in dus meneghen aerbeit
die ic lijde in eewicheit
van rauwen ende van leede
dese noode alle beede
van couden ende van hitten
daer ic hier in moet sitten
en houdic voor gheen verdriet
ter hellen hebbic licht niet
daer eist doncker emmermeere
daer es dat eewelike zeer
ter quader tijt wert hi gheboren
die daer toe wert vercoren
een hitte quelt mi daer
eer ghi ghetastet wel een haer
daer smolte wel een berch stalijn
diene worpe daer in
mochte ic hier langhe wesen
mi dochte ic ware ghenesen
mi doen mee wee die zorghen
jeghen den over morghen
dan die pijne die ic hier moet ontfaen
doe sprac sente brandaen
of yemen over di bade
soude hu god doen eeneghe ghenade
neen hi sprac judaes die aerme
want ic up gode hadde gheen ontfaermen
alle hulpe hebbic verloren
maer dit dwaelkin hier voren
voor mi hanghende namelike
dat maect mi seere rike
ende helpt mi wel zeere
nochtan so stal ict onsen heere
doe ic met hem ghinc
het weert mi groote dinc
van desen heeten viere
maer mi berauwes weder sciere
doe gaf ict dor gode
eenen zinen crancken bode
die oyt sint sine bede
voor mi te gode dede
nu helpet mi zeere hier
jeghen dit sterke vier
al en mach het also vele niet sijn
als oft met rechte mijn hadde ghezijn
nochtan helpet mi heere
harde vele meere
jeghen desen heeten brant
om dat ict selve gaf metter hant
dan mi nu holpe alle die have
al waert dat mense over mi gave
die nu in die weerelt es
dies moghedi sijn ghewes
so wel helpt dat goet
dat die meinsche selve doet
ende dat hi selve gheeft
al die wijle dat hi leeft
want achter weldade
commen dicwile spade
ende datmen naer dleven doet
dat heeft aermen spoet
te helpene die selve niet en gheeft
dor gode die wijle dat hi leeft
doe judas dit hadde gheseit
began hi driven groten aerbeit
des maendaeghs metten daghe
maecte judaes grote claghe
ende jammerliken rauwe groot
dat dbloet van sinen hoghen scoot
hem naecte groot onghemac
seere weendi ende sprac
o wy onsalich ende arem man
dat ic ye eerdsch lijf ghewan
daer ic nu varen moete
dies en wert nemmermeer boete
want bi verdienten hebbict ontfaen
doe hiet sente brandaen
sijn helichdom bringhen voort
ende settet up des kiels boort
alse die duvele quamen
ende dat helichdom vernamen
dat hise soude vervaren
hi sach an sine ghebaren
ende heeft wel vernomen
datsi saen sullen comen
doe quamen die duvele met eenen heere
hem dochte lucht ende meere
dat al was bernende vierijn
hier soudic ghevaren zijn
sprac die bezijnghede capelaen
die met zorghen was bevaen
si vloghen boven den kiele
hem scoot huut haren ghiele
pec ende vlamme onghiere
met sulfer achteghen viere
dat gloyde ende wiel
daert up die zee viel
berrende twater alse stroo
judase wilden si alsoo
voeren in der hellen
daer sine souden quellen
den vianden gheboot sente brandaen
datsi een wijle souden staen
ende judaes souden vermijden
gode bat hi in dien tijden
dat dien nacht moeste ghenesen
judaes ende quijte wesen
van dien helschen zeere
dies bat hi onsen heere
weenende hi so langhe bat
dat hem god consenteerde dat
die duvele doe luude screyden
sij borlenden ende si neyden
dat si sonder hem moesten varen
met vele grooten scaren
keerden si weder ter hellen
doe dreeghden sine te quellen
vele meer dan si souden
of sine hadden moghen behouden
dat dreeghen dede hem wee
daer hi vlotede up die zee
die duvele quamen weder doe
des morghins vele vroe
te judaes onghevalle
crauwels brochten si alle
die gloyden ende sneden
onlanghe dat zijs vermeden
maer in hem dat sise sloughen
onscone dat sine droughen
met alle metten steene
si quelden sine beene
doe sine up ghenamen
ende een lettel danen quamen
spraken si leelike toe
sente brandane doe
daer omme sullen wine pinen meer
dan hi was ghepijnt eer
doe seide sente brandaen
het sal anders vergaen
niet te meer en sal ghepijnt sijn hi
om dat hi te nacht was bi mi
al moghedi up mi scelden
hi en saels niet ontghelden
hu scelden hebbic ommare
bi gode onsen sceppare
ende met dieren woorden
gheboot hi dien verhoorden
datsi hem en daden niet meer
dan also si te voren eer
des ander daghes hadden ghedaen
ende also voerden sine wech saen
vele zeere screyende
in dier zwaerre allende
doe hiet die heere goede
up des zeewes vloede
volghen met sinen kiele
na die aerme ziele
maer die duvele ontvoerdense saen
doe sach hi voor hem up slaen
eenen rooc wel gruwelijc
dat was een pijne vreeselijc
doe voer die goede sente brandaen
metten gods zeghe bevaen
toten oversten hende
onder eene steenwende
daer saghen si alse bernende voghele varen
huut eenen bernenden berghe te waren
van menegherande tonghen
die hel niet en zonghen
dan o wy ende wach ende wee
eene grondelose zee
slouch daer up die west zijde ane
so datment hoorde dane
over meneghe mile
daer na in corter wile
saghen si huut eenen berghe slaen
eene vlamme so ghedaen
daer die gleinstren hute vloghen
also groot als een hoven
ende colen also groot als maste
daer was pijne ende onraste
huut dien selven berghe ran
een water sulc en sach noint man
het was zwart ende het wiel
bander zijde daer hute viel
een water ende een wint ghereede
die also cout waren beede
dat nye couder dinc ghewart
daer hadden si moylike vaert
up deen zijde was hitte menichfout
up dander zijde waest so cout
dat den bomen in dien tijden
die scorse scoolden van den zijden
doe so hiet sente brandaen
hem allen ten riemen gaen
beede moonken ende scipman
alle vinghen si daer an
daer en wilden si niet letten meer
daer si waren commen eer
binnen eenen daghe gevaren
ghekeerden si cume in ii jaren
doe dus die kiel ontran
entie moede scipman
van der heetter aermer scaren
doe quamen si saen ghevaren
up eene der bester eerden
die oyt mochte gheweerden
daer sach yemen selden
daer wiessen up die velden
beede coren vruchten ende wijn
ende alle vruchten die moghen zijn
sonder ackeren ende graven
daer was lettel noot van haven
visch was daer ghenouch
die daer dat water drouch
ende vleesch wilt ende tam
al dat nye herte bequam
dese jeghenode scone
was altoos even groene
dat es multum bona terre
ende es gheleghen arde verre
van alre meinschen conden
en hadde god tien stonden
dat scip daer niet ghesent
so waert ons bleven ombekent
doe daer quam sente brandaen
entie hem waren onderdaen
hare moethede ende pijne al
verghinc hem groot ende smal
mids der zoetheit menigherande
die si ontfinghen in dien lande
alse sente brandaen entie zine
waren in desen lande fine
saghen si eenen berch so hoghe
sine consten niet verhoghen
sine groote hoocheide
hem dochte in der waerheide
dat die wolken daer up zweveden
ne gheene dinghen die leveden
ne quamen daer up si en vloghen
maer teenen hanghenden woghe
met zorghen si ane vinghen
datsi dier up ghinghen
die berch was boven scone
ende hiet mons syone
daer slouch an der zee vloet
nye en was berch so goet
daer si dien berch up gaen
saghen si an den berch staen
eene borch so rikelike
noint en sach meinsche der ghelike
daer saghen si vreeselike draken
ende lindwormen die gapen
ende hem voer tallen stonden
dat vier huten monden
dese wachten die poorten daer
maer metten woorden gods vorwaer
beval hem sente brandaen
dat sise in lieten gaen
ter doren in die huere
die bouc seit dat die muere
alle waren kerstalijn
daer waren letteren steenijn
so vele daer up ghenomen
sine consten ten hende comen
daer waren ghegoten inne
bi meesterliken zinne
van copere ende van eere
menegherande diere
in dien rinc muer al omme
som recht ende some cromme
diese eerst ghinc besien
hi mochte van vreesen vlien
want si hem hute dien muer ghebaren
als of si alle levende waren
daer stonden alle die dieren
die ic noint horde nomen hiere
leeuwen panteeren tygheren met
ooc stonden daer gheset
eencorne ende lupaerde
ende beesten van meneghen aerde
olifanten herten ende hinden
mochtemen daer al vinden
ooc stonden daer vele vormen
van vreeseliken wormen
in midden dien borghe vloot
een riviere wel groot
die al dwilt dede omme gaen
dat niet stille mochte staen
si saghen al openbaren
die daer commen waren
dat die beelden bi wilen spronghen
ende riepen ende zonghen
als of si wech wouden
ende huten muere varen souden
daer stonden meneghe vorme
daer waren sulke worme
half ru ende alf bloot
noint sach man des ghenoot
noch stont daer onder
ghegoten menich wonder
daer stont die stercke liebaert
ic wane nye dier ghewaert
en stont daer ghegoten
visschen daer ooc vloten
harde meneghertiere
hoort wat dede die riviere
herten entie hinden
vloen daer voor die hasewinden
wilde zwijnen liepen daer
die jaghere reet hem naer
al blasende eenen horen
hem liepen ooc voren
menich wonder so vele
in caent ghesegghen niet wele
daer speelden ooc in den mueren
orssen met convertueren
in eenen rijnghe wijde
hem hilden ooc bezijden
rudders als of si leveden
vanen dat daer zweveden
daer toe mochtemen daer scauwen
harde vele vrauwen
daer bliesen die wachtaren
die ghene dies onwijs waren
waenden datsi leefden daer
ic mach hu segghen over waer
in dese zale gheheere
was wonders vele meere
daer verlichten die tinnen
beede buten ende binnen
ghelijc dat doet die dach sterre
die up rijset so verre
vim torren stonden tien male
up den muere omme die zale
die torren die blecten al
ende muere ende zale groot ende smal
alse yser doet in den viere
gheen dinc en was daer diere
dan onghemac ende aermoede
meneghe culcte goede
ende zijdine sporwaren
saghen si daer te waren
die daer hinghen te dien male
boven die bedden in die zale
die vloer van der zalen was
al gader snee wit glas
daer dore blecten die goud male
dus rikelic was die zale
in dien hove vrone
stonden cedre scone
ende andre bome so vele
dat die zonne niet wele
schijnen mochte ter eerden
daer en mochte niet nat werden
dies namen si alle gome
onder die ceder bome
so was die acker scone
ende tallen steden groene
daer hinc menich guldin vat
noint en was huus bat
verchiert met dieren dinghen
daer mochtemen horen zinghen
die voghele in allen tijde
in dese borch wijde
daer stont midden in een palas
ic wane noint gheen en was
verchiert also wele
ghimmen was daer so vele
met dierbaren ghesteenten
gheset in helps ghebeenten
die vloer was saphier ende glas
ic wane noint dinc en was
ghemaect boven der eerden
dat beter mochte weerden
of dat ghemaect was bat
over waer segghic hu dat
ghegoten was het van eere
het en wert nemmermeere
ghemaect so goet weerc
no so vaste no so steerc
als daer up dien dach
sente brandaen sach
die moonke besaghen besonder
dat menichfoudeghe wonder
in die borch so spronghen
diere watre daer zonghen
molenen of si hadden tonghen
so dat al verclonghen
beede berch ende dal
ende dat daer bi was over al
die bouc seit ons dat
dat vloyden int ghewat
visschen die daer speelden
ende alrande weelden
waren der borch onderdaen
dat scrijft ons sente brandaen
doe sprac die besijngde capelaen
hets goet dat wi henen gaen
eer wi hier scade ghewinnen
mi dincke in minen zinne
het en es sonder meester niet
dit wonder dat ghi hier siet
werden si onser gheware
wine moghen hem niet ontfaren
sine doen ons sulken aerbeit
dat ons die vaert wert leit
ende ons lijf rauwet
dit weerc hevet ghetauwet
een wonderlic ghedyet
dat hem an gode en keert niet
hets van wonderliken zeden
si moghen ons bringhen tonvreden
alsoo die ghene daden
die ons so hadden verladen
ten berghe die berrende dan
doe bat die stierman
sente brandane ende dien heeren
datsi wilden te scepe keeren
doe si te scepe waren ghegaen
so quam hem ghevolcht saen
een volc van wonderliker ghedane
als ons de bouc doet te verstane
si hadden wolves tande
ende hieten walscherande
seere si verbolghen waren
datsi hem dus zijn ontvaren
hoofde hadden si alse zwijn
hoe mochten si wonderliker zijn
mans handen ende honden been
si screyden al in een
cranen hals mans buuc vorware
onder die voete ru van hare
sijdin was al haer ghewant
boghen droughen si in die hant
ende pijle daer in gheset
wel gheslepen ende ghewet
si hadden langhe baerde
si rochelden alle haerde
alse doen wilde beeren
hem berau arde zeere
dat hem sente brandaen
huut haerre borch was ontgaen
doe sprac sente brandaen
latet tscip al sachte gaen
hier in desen vliete
dat ons niet en sciete
dit eyselike commer
nu heeft mi groot wonder
of si gode kennen yet
ic wille weten van hem dbediet
up die stavene ghinc hi staen
hi bemanetse vele saen
bi gode ende bi zijnre cracht
ende bi al dat hi heeft ghewracht
ende noint liet gheweerden
in hemele ende in der eerden
dat sine met vreden lieten
tote bi den lande vlieten
dat hi hem spreken mochte
si leiden vele sochte
die boghen hute haerre hant
ende zweghen alle te hant
doe vraechde sente brandaen
kendi gode doet mi verstaen
doe sprac een daer onder
brandaen du heves wonder
dore varen in menich lant
nu heeft hu god hier ghesant
dien du voor ons minnet
hoe wel dattune kinnet
wij kenden eer verstaet dat
daer hi in sinen trone sat
daer wine saghen alle
voor lucifers valle
doe sprac sente brandaen
dit soudic weder segghen saen
maer dat mi bestaet niet
een wijs man bescreven liet
dinghele dorsten niet beghyen
datsi gode hadden ghesien
in den aensichte zine
du wils di domphede pinen
ic segghe di te voren
du en moghes mi niet verdoren
met dusdaenre mare
dine woorde sijn ongheware
ende ooc loghenlijc
god es onghesienlijc
du best zeere bedroghen
wat hebstu di toe ghetoghen
nye en saghen hooghen dats waer
god es so wonderlike claer
dine hooghen zwijnijn
waer mochten si commen zijn
datsi gode saghen den hoghen
dien die ingle niet sien en moghen
ja in vullen aenghesichte
waer saechdine dan te rechte
doe hi in eerderike was zone
drouch hi in hemeirike crone
hier was hi sone ende daer vader
nochtan was hi daer al gader
vader sone helich gheest
eenich heere ende alre meest
du dincs mi ombedacht
over al es sine macht
in hemele ende in diepe afgronde
ja ter hellen mense vonde
die des gherochte
dat hise daer sochte
wat wiltu di toe tyen
dattu gode souts hebben ghesien
doe sprac die wonderlike gheest
brandaen dattu niet ne weets
des en wiltu niet betrauwen
dat sal di noch berauwen
ooc suldijs ghewinnen scade
den bouc verberrenstu bi onrade
daer die waerheit in ghescreven was
hoe leede es di worden om das
nu hebben ghesien dine oghen
dattu doe niet wils gheloven
daer omme so doen si wijselike
ende leven saleghelike
die an gods woorde gheloven
al en saghen zijs noint met oghen
ja en scrijft ons sente jan
hoe in thomase den heleghen man
tgheloove was te broken
al hadt hem god vorsproken
doe hem quam die mare
dat god verresen ware
hi en wildes niet gheloven
hi en saecht metten hoghen
dat god ware up verstanden
hi moest tasten metten handen
ende sine wonden also bevaen
daer na quam god tote hem saen
ende seide thomaes com tast mijn wonden
ende zijt ghelovich tallen stonden
doe seide die twifeleere
nu so ghelovics heere
dattu best verresen nu
vele te salegher so bestu
sprac doe die heleghe kerst
dattu ghelovende worden best
maer wel salich so sijn die
die mi nochtan en saghen nye
ende ghelooven an mi
brandaen nu bedincke di
hoe hout dat die heleghe kerst
den wel gheloovenden es
noch sprac die zwijninen mont
brandaen ic make di cont
waer wi gode so na ghyen
dat wine wel mochten sien
dat was doe lucifer ghedachte
dat hi met overdegher crachte
up den hemele wesen woude
anders dan hi wesen soude
dat en was ons lief no leet mede
inghelen waren wi van sulker claerhede
dat wi gode saghen daer
dit segghe ic di vorwaer
maer met lucifers valle
so moesten wi vallen alle
doe sprac god te handen
tote ons walscheranden
om dat wi hadden zwijnen moet
dat dor doghet niet en doet
het heeft eenen bozen list
het leit in des goors mist
int slijc of yeuwers onreins hel
daer in es hem also wel
alst ware in een reine stede
wij verzwijmden ons dats waerhede
recht alse dat onwijse zwijn
dies moeten wi hem ghelijc zijn
half zijn wi ru ende hondijn
hoe mochten wi wonderliker sijn
dat verdienden wi daer mede
om dat wi des honts zede
in hemelrike beghinghen
want van ne gheenen dinghen
en wrought hi den bekenden man
sint dat hine nomen can
maer hi staet hem zwijghende bi
hoe hout hi sinen meester zi
dat hi hem eenich scade ghedoet
dies gaf ons god dit lant goet
te zoenen ende te mieden
omme dat wi sine scade niet berieden
omme dat wi dus stonden stille
so hebben wi dus onsen wille
verlaten so es ons der hellen
men sal ons daer niet quellen
met lucifers ghesellen
die daer die zielen quellen
wi hopen ghenadelike
up gode van hemelrike
doe seide sente brandaen
wij waren in huwe borch ghegaen
daer saghen wi groote chierheit
ende arde groote rijcheit
die daer es ghenouch
diet daer al te gader drouch
hi was vroet ende wel bedacht
god heeft ons met zijnre cracht
van danen so wel gheleet
so dat ict alre best weet
dat wi daer niet en namen
dies wi ons dorven scamen
of in pinen dorven comen
wi en hebben hu niet ghenomen
dies weet god die waerheit
waers ooc yet dat ware mi leit
en hadde god met zijnre cracht
die ons hier hevet bracht
die draken niet ghebonden
si hadden ons verslonden
daer wi ter poorten ghinghen in
nu wondert mi in minen zin
waer ghi waert ghevaren
doe wi in huwe borch waren
doe sprac een walscherant
wi waren in een ander lant
over een wout ghevaren
met lx groote scaren
in dat lant ten draken
wel vele onghemaken
so hebben wi alle daer ghedaen
wi waren daer wel naer ghevaen
si daden ons meneghen toren
met spotte namen si ons ooren
dat segghen wi te waren
dies waren wi daer ghevaren
ende hebben met hem ghevochten
aldaer wise sochten
wi hadden groot volc heere
si brochten ooc ter weere
harde vele crachten
weghen ende grachten
hadden si alle beleghet
si en waren nye so ontweghet
no in so grammen moede
sint dat hem god die goede
ghedoghede den twifel
dat si moesten metten duvel
wij en segghen hu nemmeere
of du en wils weder keeren
tote onser borch van prijse
daer willen wi eere bewijsen
neen wi niet wi willen varen
daer ons god moet bewaren
sprac die goede sente brandaen
ende gode volen so moetti gaen
doe brandaen orlof ghenam
die bouc seit dat hi quam
in den ellefsten morghen
in harde grooter zorghen
die wonderlike liede
riepen in haren bediede
na den heleghen brandane
den gods onderdane
ende boden hem scat ende spijse
doe sprac die gods wijse
huwe spijse no huwen scat
die en bestaet ons plat
ende wi en willens niet ontfaen
doe liet hi sinen kiel gaen
ende sciet van dien lande
ende voer up die zee te hande
do versach sente brandaen
eenen cleenen man saen
die bouc seit ons dat
dat hi vlootte up een blat
die man was cume
also groot alse een dume
in die luchter hant zijn
so voerde hi een napkijn
in dandre een greffeel bloot
dat ne was no bore groot
daer mede was hem vele wee
hi stac tgreffeel in die zee
ende liet drupen int napkijn
dien hi hadde in de hant zijn
ende doe hijt vol hadde ghedaen
goot hijt weder hute saen
aldus hi mat ende hute ghoot
hoort hier wonder groot
doe vraechde hem sente brandaen
waer omme dat hijt heeft ghedaen
hi sprac ic mete dese zee
hets mi vorscepen emmermee
ofte icse vul meten mach
tote voor den doms dach
doe sprac brandaen die heere
du en vulmeetse nemmermeere
die cleene man andwoorde up dat
daer hi up dien blade zat
niet te meer dan ic vulmeten mach
die zee voor den doms dach
niet te meer moghedi bescauwen
al dat wonder en trauwen
dat god heeft laten gheweerden
int water ende up der eerden
entie di noch verholen zijn
dine gheestelike kindre fijn
die zijn thuus sonder troost
god die di dicken heeft verloost
bidden si dor sine ghenaden
dat bi hu behoede van scaden
gods inghel moete behoeden di
niet langher willic hu zijn bi
in den ellefsten daghe
hierna dats gheene zaghe
quamen si des seker zijt
in der tierchen tijt
in groter zorghen up die zee
daer hem af quam vele wee
haer anxt was vele groot
daer brochtse in grooter noot
een visch die was vreesam
die jeghen hem zwemmende quam
hi wilde verzwelghen haren kiel
hem was zijn mont ende zijn ghiel
menich ghelachte wijt
no weder eer na der tijt
en was haren anxt so groot
drie daghe hi voor hem vloot
doe spyen hi hem teenen boghe
en si dat ons die bouc loghe
den stert stac hi in den monde
so hi alre diepst conde
dat scip hi al omme bevinc
xiiii daghe voeren si in den rinc
al daerse die visch verroerde
die den kiel in de zee voerde
alse ofte hi in de wolken soude
ende achterwaert weder woude
in den diepen afgronde
dus voeren si langhe stonde
doe vielen si in eene baerke
daer mede wilden si sterke
royen hute te lande
die visch dede hem grote hande
si weenden moonken ende scipman
brandaen die troostese dan
ende seide en wilt hu niet vreesen
god heeft ons dicwile voor desen
wonderlike dinc gheopenbaert
als dese visch wech vaert
so wert die zee al stille
dan hebben wi onsen wille
doe quam een scone weder
die kiel stont stille hi en ghinc weder
no dor zeyl no dor wint
hi en wilde niet gaen een twint
viere hueren lach hi te dier stede
die hitte hem dicken wee dede
doe quam een windes stoot
die kiel doe henen vloot
die visch hi zanc te gronde
daer verledichtse god tier stonde
si voeren voort een lettel bat
doe quamen si teenre stat
daer twater was so dinne
datsi onder hoorden daer inne
clocken luden ende clinghen
ende ooc papen zinghen
si hoorden paerden neyen
ende ooc voghelen screyen
si hoorden die honde bijlen
ende met hoornen ghijlen
ende vroylike zinghen
ende dansen ende springhen
van mannen ende van wiven
so horden si onlede driven
doe si dit hoorden daer onder
so hadden zijs groot wonder
dat hem so bi was
ende si niet en saghen das
die heeren bi rade ghemeene
worpen hute zinckel steene
hoe diepe dat twater ware
die steene waren zware
in wel corter stonde
so waren si te gronde
den ancker worpen si hute daernaer
dies wart hem te moede zwaer
in den eersten valle
die ancker wart met allen
onder ghevaen ende ghebonden
daer hilden si langhe stonden
ende hadden wel groot wonder
wiene hilde daer onder
die meester stierman seide doe
ic en weet wat ic best doe
snijdic den ancker reep ontwee
so en moghen wi nemmee
den gront der zee ghewinnen sciere
helpt ons drochtijn van hiere
dore dijnre moeder eere
nu en moghen wi nemmermeere
onser vaert ghenieten
dat zeil si neder lieten
doe vraeghde sente brandaen
eenen sinen capelaen
die gheheeten was noe
of hi te scrivene hadde mee
des wonders dat hi hadde ghesien
noe sprac mettien
vader ic hebs langhe begheven
god danc die bouc es vulscreven
doe sprac sente brandaen
so willic dat wi saen
desen bouc up haven
ende voor sente marien draghen
want wi varen te handen
weder tote onsen lande
onse peelgrimage es vuldaen
dat hopic an gode saen
doe dit al was ghedaen
ghinghen si ten zeyle saen
ende trockent an den maste
ende bondent vele vaste
den ancker cabel sneden si ontwee
ende voeren vroylic up die zee
ende quamen saen te hant
ghesont tote in haer lant
den bouc nam sente brandaen
ende alle die moonken saen
ende ghinghen met hem scone
in den monster vrome
doe quamen hem jeghen
vele goede gods deghen
broeders ende papen
alsose god hadde ghescapen
ende ontfinghen die heeren
met wel grooter eeren
dien bouc heeft hi up gheheven
daer dat wonder in was bescreven
doe quam een inghel van gode
ende dede zijns heeren ghebode
sijt willecomme brandaen
dine vaert es vuldaen
nu zijt up erderike
also langhe als hu ghelike
ende alstu hier niet mee wils zijn
so vaert ten hemele int sitten dijn
doe ghereeddi hem ghewesse
brandaen ende zanc een messe
ende doe die messe was vuldaen
so en lettet niet lanc saen
hi en staerf die heleghe heere
god dede hem grote eere
hi zant omme sine ziele
den inghel sente michiele
men grouf met eeren den lichame
daer maectemen in sinen name
eene kerke te waren
met ix scone autaren
die beteekenden die ix jaer
dat seit die bouc over waer
dat hi was in allenden
daer hem god wilde zenden
nu biddic elken ende rade
dat niemen en versmade
brandaens avontuere
die hem dicke wart te zuere
no en segghe no daer over houde
dat loghene wesen soude
want het leedt bescreven in lattijne
in meneghen clooster fine
ende in menegher goeder stede
daer ment hout in werdicheden
want god toochde hem besondere
van sinen heymeliken wondre
die spieghele houdes ooc orconden
elc claghe sine zonden
den goeden sente brandane
den gods onderdane
dat hi altoos ende heden
voor ons allen moete beden
dies en moet hi niet vergheten
want hi tparadijs heeft bezeten
dies moeten hooren xps onse heere
dor siere liever moeder eere
