mijn sen en mach niet ledech wesen
in moet scriven  dichten of lesen
want mijn nature hevet so in
ende al moyet minen sin
daer om sone latix niet
wantmen in cathone ghescreven siet
dat ledecheyt tallen stonden
voeden can die sonden
ende want dichten es dan
een sake daer hem een man
onledech mede maken mach
vroech ende spade  nacht ende dach
ende oec een reyne onlede es
so willic dichten  des sijt gewes
also langhe als mi behoudt dleven
die ghene diet mi heeft ghegheven
ende ict wel vermach van sinne
daer hi mi behoude inne
ende dat willic al gader keren
inden dienst ende inder eren
mijns heren rogiers van leefdale
dien ic gheve alte male
lijf ende goet  herte ende sin
want ic en an hem niet min
naest gode  den hoghen vryen
ende sijnre liever moeder marien
god gheve dat hi niet en vinde hier in
dat hem wanhaghe in sinen sin
want ic hebbe gheweest in vresen
alsic hem van dien ende van desen
dichte  ende ict hem soude senden
dat hi daer yet mochte venden
dat buten bescede waer ghemaect
want hi is also gheraect
van sinne  dat ics daer om mi
te voerder huede  ende oec bi
want hi mi sulc stont heeft der af
berespt van dien dat ic hem gaf
nu hoert  ic sal u nu vertellen
hoe dat twee ghesellen
te gader waren in wandelinghen
ende spraken van velen dinghen
deen antworde op dsanders vragen
menegherhande was hare ghewaghen
van des volx state ende wesen
dat meneghen lusten sal te lesen
maer alden lieden  dies benic vroet
ende saelt niet duncken wesen goet
dat sijn die nydeghe  dat verstaet
ofte die ghene daert ieghen gaet
al tote andwerpen in die stat
luste tween ghesellen dat
si vroech op wouden staen
ende te velde hen verlochten gaen
int soetste van den saysoene
also ghesellen pleghen te doene
deen hiet ian ende dander wouter
si quamen buten op enen couter
daer dat coren scone stoet
die locht was scone ende goet
ende die lewerke sanc wale
menegherande was hare tale
die si spraken onder weghen
ghelijc alse die liede pleghen
die te samen sijn int wandren
int leste seyde wouter toten andren
lieve ian  ic biddu dat ghi
oft ghi cont  berecht mi
hoe dat des volx staet
so loes mach sijn ende so quaet
ende dat in lanc so quader werdt
ende in sijn quaetheyt so verherdt
ende dat hem nu nieman en scaemt des
dat hi loes ende onwerdech es
ende datmen nieman en heet vroet man
die loesheyt noch scalcheyt niet en can
hoe langhe sal dit god ghedoghen
diet al siet met sinen oghen
ende die alle herten binnen kint
ende dien verborghen en es twint
wouter  in volghe u niet des
dat tfolc nu argher es
dant was wilen ere
hets ghebetert harde zere
in allen poenten diemen pliet
al en dunckes den meneghen niet
wouter  ic hore nu wale
aen u meninghe ende aen u tale
dat ghijt al loesheyt heet
daer tfolc met omme gheet
ende en maect gheen onderscheet
tusschen loesheyt ende beheyndecheyt
men acht meneghe dinc loesheyt
daer gheen loesheyt in en leyt
want het dunct elken man
die behendecheyt niet en can
dat al valsch si ende baraet
daer die behendeghe met om gaet
het valt dat si twee onderlinghe
om goet vallen in een ghedinghe
ende elc wilt sijn seker des
dat tscoenste recht sijn es
deen es behendech ende mach wale
gheven ende can oec wel sijn tale
ende wint den andren al sijn goet
die niet so rike en was no so vroet
noch so behendech als dander man
segt  leghet hier valscheyt an
neent  also ict bekinne
nochtan dunct in sinen sinne
hem die verliest dat goet
datmen hem groet onrecht doet
ende loept claghen hier ende daer
segt mi  eest daer om waer
hi heeft licht vriende ende maghe
die over den ghenen maken claghe
ende tyen hem valscheyt menechfout
dies hi lichte en heeft gheen scout
dus betijdt men meneghen des
dies hi harde onsculdech es
want die liede dicke in quade vertien
dat si horen ende sien
ende niet de dinc en onderscheden
alsise te rechte souden leden
hets die meneghe die hem gheneert
ende wint dat hi verteert
behendelike met voer rade
ende pijnt daer om vroech ende spade
ende alse hi dan te goede es comen
so gaettene dan tfolc verdomen
ende doet dan die mere lopen
dat met perseme of met voercopen
die goede man sijn goet ghewan
dies hi onsculdech es nochtan
dit doet al mijn her nijt
die van vore adams tijt
inden hemel was verheven
daer dingle om moesten sneven
entie selve nijt heeft oyt seder
gheregneert op en neder
daer om en dorven wi niet claghen
dat nu tfolc in onsen daghen
argher es dant wilen was
hets beter nu  gheloeft mi das
die de dinc te voren besiet
al en dunckes den lieden niet
ian  ic hebbe u wel verstaen
maer ghi wet wel sonder waen
dat die liede beter waren
wilen dan nu in onsen jaren
ende dat elc andren niet en brac
so wat hi metten monde sprac
al hadt gheweest in enen woude
ende of des plaghen die oude
hoe es die werelt dus verkeert
ic biddu  dat ghi mi dat leert
wouter  ghi bringt nu voert
een harde ghemeyn woert
want vele liede prisen mere
die liede van wilen ere
die si noyt en saghen met oghen
dan die si sien met haren oghen
ende hoe dat comt  willic u saen
met corten woerden doen verstaen
also ment ter waerheyt vint
nijt en willes ghedoghen twint
datmen den mensche prijs gheeft
binnen den tide dat hi leeft
want meest den menschen dunct quaet
anders leven ende sinen staet
al waert goet dat hi dade
dander verkeret al in quade
om dat nijt niet en can verdraghen
eens anders doghet  no ghewaghen
dat wi den vorderen prijs legghen ane
dat en es anders niet te verstane
dan in despijt  dat segghic u
der gheenre die leven nu
dits recht ghelikenes van dien
dat wi nu daghelijcs sien
aen meneghen man  dien in sijn leven
noyt prijs en was ghegheven
maer als hi doet es nochtan
seeght men  hi was een goet man
ende leghet hem ane eneghen prijs
ende aldus recht in deser wijs
prijst men datter vore was
want dat volc pleghet nu das
de doghet al te slane van monde
diermen pleghet in onser stonde
aldus wouter  so segghic u
dat tfolc also goet es nu
alst ye was van beghinne
na dat ic mi versinne
ian  ghi hebt harde wel gheseyt
ende dat wel wesen mach waerheyt
maer ic biddu dat ghi
claerlike betoent mi
met goeden exemplen dat
so mach ics gheloven te bat
wouter  mijn lieve ghebuer
dat soude mi werden te suer
soudic u des maken in inne
vander werelt beghinne
ende van al dier loser dinc
daer dat volc met omme ghinc
want groet waer mi die arbeyt
maer om dat ghijt hebt gheseyt
willict u vertrecken dan
so ict alder best can
god  die was voer alle beghinsel
ende sal sijn sonder insel
hi maecte also hijt begheerde
alle die hemele ende die eerde
ende daer boven die hoghe trone
die hi al vulde scone
met inglen  die hi daer in dede
alsoet ghenueghde sire godlijchede
ende dinghel dien hi gheheel
sette int overste voerdeel
ende dien hi meest scoenheden gaf
ghinc gode alder yrst af
ende en danctem niet van desen
maer woude gode ghelijc wesen
hier bi moghedi merken dan
dat die archeyt yrst began
hier boven in hemelrike
eer ye mensche quam in ertrike
ende dat oec doen in dien tijt
regneerde mijn her nijt
also hem sijn moeder hiet
ver hoverde  dies noch pliet
doen warp god die engle onnutte
inden diepen helschen putte
ende maecte adame ende yeven dan
ende verboet hen opten ban
dat si van enen boem niet en aten
doe quam die viant verwaten
ende riet hen dat si daer af souden eten
ende dede hen voer ware weten
si souden sijn onsterfelijc
ende haren god sijn ghelijc
dus at dien appel die sot
om dat hi waende sijn als god
dat dede hem die ghierechede
ende die hoverde oec mede
maer een ghebot en hadde desen man
ende dat selve brac hi nochtan
hier bi merkic ende versinne
dat alle quaetheyt van beghinne
heeft ghestaen met mogentheden
niet van ghisteren noch van heden
nu hoert mi  wouter  voert spreken
nu waren adam ende yeve versteken
uten paradyse beyde
tote damas aen die heyde
daer si sonen wonnen twee
deen was den andren so ghevee
dat deen  sonder redene cleyn of groet
sinen brueder sloech ter doet
dese leelike moert ghesciede
doen niet meer dan iiij liede
en waren in die werelt wijt
ende daer na doen tfolc was ghedijt
ende worden harde vele
vielt in dorpren spele
des men niet noemen en mach
die best mochte  dede quaden dach
den andren  ende nam hem sijn goet
ende vielen in selken moet
dat si gode onsen here afghinghen
ende aenbeden andre dinghen
so dat god int leste wert gram
ende allen menschen dleven nam
sonder si viij behilden bleven
die in die arke henen dreven
tfolc dijdde weder ende wies
ende en was beter niet een bies
dan ghi hier vore hebt ghehoert
verradenesse  diefte ende moert
ende afgode te aenbeden
hanteerde tfolc in allen steden
ia  iacobs spatriarken kinder
pruefden hen also hinder
dat si haer brueder wilden bederven
ende jammerlike doen sterven
om dat die vader deen kint
meer dan hen hadde ghemint
ia  die kindre van ysrael
die god leydde also wel
over die rode zee hare veerde
so dat hen dwater niet en deerde
ende den coninc pharo  haren viant
int selve water verdranc te hant
die hen volghde met here groet
om hen allen te slane doet
nochtan dat hen god hier na
seynde daghelijx manna
daer si met leefden in die woestine
so waest al verloren pine
ende en bekendens al noch half
maer si aenbeedden een calf
dat si goten van ere
ende ghinghen af onsen here
die hen al dese gratie hadde ghedaen
die ghi nu hier hebt verstaen
die coninc david dede  sonder waen
enen goeden ridder doet slaen
om dat hi sijn wijf hebben woude
ende of des plaghen die oude
deen den andren te verbiten
wat moeghdi dan verwiten
den ghenen die leven nu
niet een twint  dat segghic u
nochtan so waren dese
daer ic u hier af lese
die beste doe in diere tijt
die waren inder werelt wijt
daer bi moeghdi merken waerlike
dat si waren harde redelike
na dien dat si die beste waren
aldus stoet dat volc  te waren
in onghelove ende in quaetheden voert
tote ihesus christus gheboert
waer binnen vele loesheden
gheviel in allen steden
die ic u wel soude vertrecken
maer het soude te langhe recken
die weten wille die waerheyde
ga ten spiegle ende ter biblen beyde
daer vindt hi wonder over al
van quaetheden sonder ghetal
die keyserinne oec tyerene
om dat si woude hebben allene
die macht vanden keyserrike
so dede si blenden valschelike
haren sone constantine
ende alle die kindre sine
ende deedse in swaren ellenden
ende in verre landen senden
van ere keyserinnen men oec vint
die te manne nam haer kint
om dat si niet en woude dat
een ander quame in haer stat
die haer theerscap onder ghinghe
wat hulpe hier af lanc ghedinge
aldus stoet dat volc voer waer
omtrent vij dusent iaer
in onghelove en in onwet
ende in alre quaetheyt met
nu alst gode dochte tijt
wies name si ghebedijt
dat sijn hantghewerke na ende voren
alte male soude bliven verloren
ende sijns vergheten hadde algader
ontfermes den hemelschen vader
ende woude des maken een inde
so dat hi sinen sone sinde
hier neder om te keerne
donghelove ende te leerne
den wech ter ewigher salichede
daer men te hemelrike comt mede
dat was christus  in waerre dinc
die menschelike vorme ontfinc
in marien der maghet pure
ieghen loep der naturen
dese ghinc predeken openbaer
dat ghelove al sine iaer
ende leerde die salighe ghebode
daer men mede comt te gode
die ons noch sijn bleven
in dewangelien bescreven
die so fray sijn ende so goet
datter christus voer storte sijn bloet
ende aen enen cruce starf
daer hi de macht des viants met verdarf
ende die helle scoerde mede
ende hemelrike ontdede
namaels sine apostelen sande
predeken van lande te lande
die den wech leerden te hemelrike
ende tfolc bekeerden vromelike
ende ye seder in alre tijt
es dat kersten volc ghedijt
ende ghebetert spade ende vroe
ende nemt in lanc so meer toe
int ghelove ende in weldaet
ende also langhe als ertrijc staet
salt kersten volc beterende sijn
aldus es tghelove mijn
ia  heydene ende ioden mede
selen noch vallen aen kerstenhede
ende sal een herde ende een coye wesen
aldus hebbic ghelesen
ian  nu hebdi mi ghemaect inne
vander werelt yrst beghinne
hoe tfolc sijn leven heeft gheleydt
in onghelove ende in quaetheyt
ende dat van christus herweert
tfolc emmer beter weerdt
int ghelove ende in weldaden
nu segt  dat u god berade
waer bi so dunct u des
dat tfolc so zere ghebetert es
wouter  wildijt versinnen
sone mach men niet bat bekinnen
den mensche dan aen sine werken
men siet tfolc bat gaen ter kerken
ende te sermone daghelijx nu
dant noyt dede  dat segghic u
ende ten aflaet wert lopen
ende oec missen horen met hopen
en bringhen haer offerande
met devotien tspriesters hande
dant hier voermaels ye ghedede
aelmoessen gheeft men oec mede
in allen steden wel ter core
in kerken  ter straten ende ter dore
ende kerken in elke stat
sietmen versieren ende maken bat
ende capellen ende nuwe outare
siet men fonderen hier ende daer
nuwe gasthuse ende capellen
machmen in lanc so meer tellen
beyde in dorpen ende in steden
dit duncken mi al salighe seden
tfolc en was nie so wel beset
beyde int ghelove ende in die wet
alst heden es op desen dach
danc hebbe god diet al vermach
wat eest  wouter  dat ghi meent
tfolc borght nu bat ende leent
deen den andren  gheloves mie
dant hier vormaels dede ye
ic sie tfolc poghen over al
hoet hem met eren gheneren sal
ende zere sorghen om sijn scouden
ende hoet ghelove ende ere sal behouden
die ionghe scamen hen vele meer
dan si daden wilen eer
want daden nu die ionghe
in haren yrsten spronghe
dat si wilen eer daden
men soudse blenden ende raden
ende alst den volke so staet
dat te sinen inde wert gaet
ende hem dunct dat sal sterven
so gheedt vaste werven
om biechten ende om tsakerment
ende ordineert sijn testament
ende sceedt van desen ertrike
wel ende salichlike
dit dunct mi een goet leven
maer in u es nijt so verheven
ende heeft u ende dandre so verblent
dat ghi des niet en kent
ende doghet ende weldaet so versmoeret
maer tsfolx quaetheyt trecti voert
ende die versegdi eest yemans lachter
maer die doghet lati achter
dat al toe bringht nidecheyde
also ic u hier vore seyde
ian  sider meer dat gi
emmer wilt bevroeden mi
dat tfolc nu es also goet
alst wilen was  so maect mi vroet
waer om dat tfolc datmen nu vint
gode also sere niet en mint
ende laten hem tormenteren ende vanghen
villen  steynen  aen crucen hanghen
om gode ende om gherechtichede
also alst wilen eer dede
wouter  des willic u
met cortene worden berechten nu
alse aen vinghen een deel der liede
kersten ghelove met niede
doen kerstenheyt yrst began
die keyser ende de heren nochtan
bleven heyden ende quaet
ende setten daer na haren raet
datmen crucen soude ende onthoefden
die ane christum gheloefden
maer nu so hevet god onse here
sine kerken ghehoghet zere
ende gheset in sulken vreden
met so groter moghentheden
dat beyde heren ende tfolc met
alle gheloven aen christus wet
ende dat oec gheen here en es so coene
ieghen dat ghelove te doene
ende dade hire oec ieghen yet
hi moeste hebben swaer verdriet
ofte sneven swaerlike
alse dede keyser vrederijc
ende keyser otte die na hem quam
om dat die kerke op hen was gram
moesten si sterven in groter scennessen
ende in swaren ghevanckenessen
waren die keysere noch heden
van alsulker moghentheden
ende so quaet dat si doden wilden
die ghene die hen aen christus hilden
daer men enen martelare vant
men vonder dusent int lant
want tfolc in sinen ghelove vaster es
dant ye was  gheloeft mi des
maer om datmen nieman en vent
die de goede doedt ofte torment
om onse ghelove goet ende claer
so en werdt gheen martelaer
nu berecht mi  lieve ian
hoe so maeght comen dan
na dien dat tfolc es so goet
dat en ghene miraclen en doet
gelijc de santen wilen daden
wouter  al sonder beraden
segghic u met waerheden
dat noyt sant mirakel en dede
ende dat gheen sant horen en can
watmen hem bidt of roept an
maer het hoert al onse here
die doer sire santen ere
die bede doet willechlike
op dat die bede es salechlike
ende die bidt dat hi tien stonden
es buten hoeft sonden
oec willic u dit segghen bloet
der mirakelen was noet
int beghin van kerstenhede
want heydene ende ioden mede
waren also vaste gheset
in haer ghelove ende in hare wet
dat si niet en wouden bekeren
om der goeder liede leren
so dat god wilde toghen
mirakelen voer haren oghen
want si meer den mensche trecken
ten ghelove ende verwecken
dan predicatie ofte woert
ofte yet datmen segghen hoert
want daer met toende hi openbaer
dat hi ghewarech god waer
daer si hem om pinen lieten
in minnen sonder verdrieten
ende dat si dan om dat
souden gheloven te bat
dits de redene en dbedieden
dat mirakelen ghescieden
wouter  voer waer segghic u
dat onder dat volc nu
meer heyligher liede sijn  te waren
dant hier voermals ye ghewaren
ia die also heylich sijn
als sinter claes of sinte augustijn
of sinte aechte of sinte gheetruyt
al en eest niet over luyt
den volcke noch openbare
wouter  ic segghe u ware
gheloves mi of ghi wilt
maer nijt heeft so dicken scilt
dat mene niet en can doerhouwen
dat machmen aen den meneghen scouwen
nu berecht mi  lieve ian
hoe mach dat comen dan
dat den oudren dunct das
dat tfolc beter was
in hare joeght dan nu
trouwen  vrient  dat segghic u
outheyt ende ioncheyt sijn ij dinge
die altoes twisten onderlinghe
want so wat die joeght doet
dunct quaet den ouden  al wert goet
want alle yoye ende alle spel
die hen inder joeght bevielen wel
dunct hem nu al quaet ghedaen
want die joeght es hen vergaen
si vergheten dat sijs wilen plaghen
oec in haren kinschen daghen
ende oec om dat die jonghe blijft
in sijnre joeght ende die verdrijft
so es den ouden altoes ieghen
so wat die jonghe pleghen
hier bi dunct den ouden das
dat tfolc wilen beter was
ian  in dien dat ghi van allen saken
tfolc wilt so goet maken
hoe maeght comen dan
datmen nu so meneghen man
doet slaet int ghemeyne
ende datmen nu acht so cleyne
op mans doede hier ende daer
des men niet en plach in doude iaer
want hadde men hier voertijts verslaghen
enen man  men hads ghewaghen
over xl milen van daer
nu lopes cume eneghe maer
wouter  u dunct in uwen moet
dat elc sede  hi si quaet of goet
die in uwen tiden op quam
datmen des noyt en vernam
dan in desen tiden nu
also en eest niet  dat segghic u
alle seden ende alle manieren
die wi nu sien hantieren
ende nu op comen hier ende daer
sijn verleeght over menech iaer
ende alle seden  dat verstaet
weder si goet sijn ofte quaet
diemen noch op brenghen sal
sijn hier voertijts verleeght al
men mochte nu niet ghepeynsen dat
tfolc en ees hier voertijts al sat
over meneghen dach te voren
eer onse ouder vader wert gheboren
dat tfolc nu ghewapent gaet
ende deen den andren verslaet
ende vanden cledren de selsene sneden
ende meneghe andre selsene seden
diermen nu pleeght op desen dach
waendi datmen die noyt en sach
hier voermaels noch noyt eer
iaet  wouter  vele meer
want van tide te tide so vertieren
des volx seden ende manieren
wouter  nu hoert mine woert
die ic u sal segghen voert
in vechten  in striden noch in doetslaen
so en liggen niet  sonder waen
verradenesse  valscheyt no loesheyt
maer onghetemperde haestecheyt
want heeft mi een man mesdaen
ende gae ic dan heymelike staen
verholentlike vroech ende spade
na sijn ere  sijn lijf  sijn scade
dat es vele meerre valschede
dan of icken selve bestrede
ende doet sloeghe int openbaer
want davonture mochte vallen daer
dat icker selve bleve met allen
also men dicke heeft sien ghevallen
wouter  die ghierecheyt der heren
die doet den volke leren
doet slaen  roven ende vechten
om dat si niet wel en rechten
namen si let voer let ende lijf om lijf
ende niet en spaerden des mans no wijf
ofte dat si meer int lant en quamen
ende gheen ghelt daer vore en namen
het sticht nu menech overmoet
die hem verlaet op sijn goet
hi soude dan vele ghemater sijn
aldus es tghelove mijn
ende sider dat oec dat ghesciede
dat de wel gheboren liede
quade knechte over droeghen
die tfolc transeneerden ende sloeghen
ende die hilden over hare maghe
so sijn ghemeerret die doetslaghe
want dien knechten dunct wel dat
dat sijs ghemint sijn te bat
van haren riken maghen
dan ofte sijs niet en plaghen
alle goede lieden nochtan souden
quade knechte van hen houden
ende segghen hen dat sijs ave quamen
ware dat sise bi hen vernamen
al waren si haer maghe na
want si hebben  als ic versta
menech gheslechte in groter noet
bracht met hare quaetheyt groet
ende menech gheslechte so ghevelt
dat nemmermeer hoeft op en helt
wouter  nu hoert mi voert
ic sal u segghen noch een woert
om dat hem theerscap niet en set
noch oec ghemeynlijc de liede met
te vechtene om theylighe lant
dat de heydene houden in hant
ende daer niet wapen en dragen met eren
om te wrekene de lande ons heren
so seyndt hen god so menegherande
ghevecht ende strijt in haren lande
dat si sonder doetslaghe
selden sijn  ende dats gods plaghe
dat hise onderlinghe vechten doet
om dat si niet setten haren moet
ten wapenen ende ten ghevechte
daer si vechten souden met rechte
theylighe lant heeft nu voer waer
ghestaen meer dan hondert iaer
in de hande der sarrasine
doet van coenradine
ghewonnen wert op enen dach
doen dat dietsche heere lach
voer damiaten  die stede
ie sider hebben si vrede
ghehadt vanden kerstinen
want en wilt nu nieman pinen
om te winnen theylighe graf
daer wi gherecht oer sijn af
nochtan sijn wi tallen stonden
van rechte daer toe ghebonden
met machte  met goede ende met live
ende om dat wijt laten bliven
of ons no weder daer omme en si
so es gods vonnesse daer bi
ende sine wrake also heet
dat deen den andren versleet
hier int lant  ende leven met vresen
die ghebruedere souden wesen
dat si ghinder met groten eren
vechten souden inden dienst ons heren
dat vechten si hier inden landen
beyde met scennessen ende met scanden
nu hebdi mi horen ghewaghen
docsune vanden doetslaghen
so ict best bevroeden can
diet bat weet  hi segt dan
ian  ghi wet nochtan wel
dat keefsdom ende overspel
ghemeynre sijn nu meer
dan si waren wilen eer
want hen die vrouwen nu niet en scamen
selker miden ende selker blamen
dat wilen grote scande hiet
antwordt mi nu yet
wouter  het scijnt dat ghi
gherne soudt begripen mi
mochti mi ghevenden bloet
maer des en es ghene noet
ic can noch meer schermslage
al waert te doene noch iij daghe
nu hoert  wouter  lieve gheselle
ende verstaet dat ic u telle
wijfs nature  alse men leest
heeft oyt cranc ende broesch gheweest
ende onghestadech ende licht
ende op cranc fondament ghesticht
want sint de werelt yrst began
na dat ict versinnen can
plach men ye der overspele
al en wasser niet so vele
lichte alhier in desen aert
eer hier tsfolx so vele waert
in dese stat ende hier omtrent
in grieken ende in orient
was overspel ghemeyne plaghe
over iijm iaer van desen daghe
over leest troyen altemale
enten spieghel ystoriale
ende siet wat ghi vindt daer inne
vander vrouwen wankelen sinne
en es phylosophe no poete
noch ander meester hine wete
te segghene vander ontrouwen
der vrouwen ende der joffrouwen
dat si wel te verstane gheven
in haren boeken die si hebben bescreven
ghi segt oec vander blamen
dats hen die vrouwen niet en scamen
die sijnre eren es ontspronghen
acht te min der liede tonghen
maer sijts seker ende gewes
dat overspel nu ten tiden es
also grote scande metten goeden
metten scamelen ende metten vroeden
alst ye was hier te voren
al duncket u nu al verloren
metten ghenen dies nu pleghen
hets den goeden altoes ieghen
aldus so heeft  dat wet wel
oyt gheweest overspel
ende meerre sonde  dat verstaet
die quaeder sijn ende noch also quaet
plachmen wilen noch also vele
als men nu pleghet ende overspele
dus en dorfdijs u niet beclaghen
dat tfolc argher es in onsen daghen
ian  ghi hebt mi wel berecht
van elken poente op sijn recht
dat ic u wilde vragen
maer in hore u niet ghewaghen
van coninghen ende van lantsheren
hoe u dunct dat si hen keren
ter doghet ende ter gherechtigheyt
en ware u die arbeyt
niet te groet  ic soude u vragen
hoe dat si u behaghen
behaghen  wouter  lieve vrient
die heren sijn so ontsient
dat trouwe  ere ende scamelheyt
der heren hoven es ontseyt
ghierecheyt ende verradenesse mede
houden daer al die stede
want een iode of een cauwersijn
soude vele willecomer sijn
ter heren hove die ghelt vrochte
of die lenen of gheven mochte
dan een reyn baetseleer sonder blame
die van iherusalem quame
ende theylighe graf hadde ghewonnen
ende heydenesse hadde al doer ronnen
wouter  sider dat heren lieten
de sceemele ende dic verstieten
ende haer ere niet en daden vewaren
hen die vander eren comen waren
ende die felle knechte op hieven
die alle scalcheyt connen brieven
die si brenghen ter heren oren
ende si daer na wouden horen
ende hen dat wijsheyt dochte
in dien dat ghelt in brochte
ende si dat ghelt minden meer
dan gherechticheyt ende eer
ende om ongherecht ghenieten
gherecht vonnesse achter lieten
ende niet en setten hare sinne
om dat heylighe graf te winne
ende wedewen ende wesen
niet en holpen uter vreesen
so sijn die heren met allen
aen der scande strijt ghevallen
ende messen ghelucs ende eren
nu merct ane alle die heren
die men in die werelt vendt
hoese god plaeght ende scendt
aen macht  aen ere ende aen have
weder het si coninc of grave
die ic u wel noemen soude bloet
maer des en es ghene noet
roef  cracht ende ghewout
dat de heren van rechter scout
over al souden berechten
ende scarpelijc daer over rechten
so waer datmense ghevreescht
des pleghen si al selve meest
nochtan eest leelijc enen rechter
dat hi nemer es of vechter
oft eneghe dinghe selve doet
daer hi sijn volc af castijen moet
ende om dat van ertrike
de heren so cranckelike
ter eren setten haren sin
so roekender oec te min
beyde riddren ende knapen
die ter eren ende ten wapen
haer leven souden keren
hadden sijs danc vanden heren
wouden heren noch ghereyt
ter eren hen setten ende ter miltheyt
ende gheven goet ende onste
hem diet verdienen conste
met doegheden ende met vromecheden
als alexander ende karle deden
noch so souden si vinden sciere
beyde roelande ende oliviere
ende dat heylighe lant winnen
daer god leefde ende starf binnen
si gheven haer goet ribauden
meesteeren ende yrauden
om dat si haer ere souden uut draghen
over al daer si haers ghewaghen
in elke stad ende in elc hof
maer dat dunct mi een cranc lof
dat knechte ende boeven gheven
maer alse een reyn  eersam leven
wijsheyt  doeght ende vromecheyt
den man prijst metter waerheyt
so es hi gheprijst met eren
men darf nieman hueren no leren
sinen name te brenghene voert
in hof  in dorpe noch in poert
die goet es dats een ghemeyn spreken
hine darfs ghenen wisch wt steken
want ane den nest es saen vermoedt
wat vogle datter inne broedt
god moete die lantsheren
cortelike also bekeren
datter in ligghe sijn ere ende sijn lof
ende tfolc werde verblijdt daer of
nu hebbic dier waerheyt
vander heren state gheseyt
ian  nu hebbic u horen spreken
vander lantsheren ghebreken
ende oft si hen setten ter eren
ghelijc dat souden doen lantsheren
die ter doeght wouden becliven
wat leven souden si driven
wouter  sal ic die waerheyt lesen
heren souden scemel wesen
ende ghestadech in allen leden
beyde van sinne ende van seden
niet te saen lachen no erre sijn
in enen state  hebben danschijn
starcmoedech van sinne
niet te blide van ghewinne
noch niet te droeve om verlies
die starcmoedeghe pleghen dies
want davonture es onghestade
eest nu ghewin hets morghen scade
si selen oec van hen steken
die ghene die gherne quaet spreken
ende den clappere altoes scuwen
ende den smekers niet betruwen
ende en selen nieman hebben leyt
die hen gherne haren orber seyt
wie dat lachen metten heren
alsi hen ter sotheyt keren
of scade begaen of scande
dat sijn alle haer viande
op dat sijt bat bevroeden dan hi
elc here  wie hi si
kere sijn herte van hen
ende weghe dan sinen sen
ane die ghene die hem leren
te doeghen ende ter eren
want die onghetruwe en acht niet
wat blamen den here ghesciet
in dien dat hine te hem wert heeft
ende in vrouden ende in welden leeft
so prijst hi al sijns heren daet
weder dat goet si ofte quaet
heren selen altoes mede
altoes scuwen ghierechede
en haers volx goet gherinen niet
voerder dan hem tfonnesse hiet
den here es beter min dan tsine
ende van sinen volke ghemint te sine
dan hi hem vele over name
ende sinen volke waer onbequame
want en stont noyt here langhe in machte
die sijns selfs volc verwrachte
die here es een wijs man
die sijn volc te vriende houden can
dat sijn volc lijf  goet ende ere
altoes set voer sinen here
heren sellen hebben te haren rade
wise liede ende ghestade
in goeder manieren behendech
ende in aengripene ghenendech
stoute ende onvervaerde
comen van goeden aerde
die hoverdech en sijn no fier
noch oec onghematelijk ghier
ende daer mede selen si tracteren
hoe si dlant berechten met eren
want die wijsheyt en mach niet sijn smal
daer men dlant wel met berechten sal
des morghens vroech  alles te voren
selen lantsheren misse horen
met devotien oetmoedelike
ende bidden gode van hemelrike
voer haers lants salichede
ende oec voer hen selven mede
en gode dancken  onsen here
dat hise ghecoren heeft ter ere
ende dat sise also moeten draghen
dat si sijn hulde daer in beiaghen
dan selen si ontfaen sciere
boden ende messeliere
die brieve ende boetscapen bringhen
ende dan van elken dinghen
die boden doen te livereren
dit voeght wel den lantsheren
ende wat si gheloven ofte spreken
dat en selen si niet breken
ende daer om selen si over sien
wat si gheloven desen ende dien
ende gheen poent  wet wel dat
van doeghden en voeghet bat
lantsheren dan gherechtichede
want si quiten hen daer mede
van allen saken nu wet waer bi
de lantshere yrst ghemaect si
dat was  also men vindt bescreven
om datmen elken tsine soude gheven
want int beghin van ertrike
besetten hen tfolc so cranckelike
wie best mochte  hi dede pine
den andren ende nam hem tsine
met ghewoude ende met crachte
so dat noet daer toe brachte
dat tfolc om dese saken
enen here moeste maken
die elken tsine dede gheven
dus wert de lantshere yrst verheven
ter eren enter hoecheyt
ende al om gherechticheyt
al ware een here milde ende coene
ende so vrome in sinen doen
dat hi iherusalem wonne
ende al heydenesse dore ronne
en bestoet al niet een vinde
op dat hi gherechticheyt niet en kinde
gherechticheyt es beter allene
dan dese werelt al ghemene
heren souden altoes sterken
de rechten der heyligher kerken
ende houden gods ghebode
want si houdent al van gode
wedewen ende wesen souden si
altoes met rechte houden vri
ende coepmanne houden vri tallen tiden
die doer haren lande liden
dat hen en ghescien ghene scade
ende altoes  vroech ende spade
sal hen int herte binnen biten
dat ons die sarrasine verwiten
dat si besitten dat heylighe lant
dat wilen stoet in onser hant
ende selen met herten daer na poghen
dat te keerne  so si yrst moghen
dus selen leven lantsheren
die comen willen ter eren
ende quiten willen hare scout
so sal hen god wesen hout
ay ian  dat u god moet behoeden
mochti mi nu voert bevroeden
hoe u die heren nu behaghen
die der stat bordene draghen
alse scepenen  raetsmanne ende ghesworne
dat lust mi nu wel te hoerne
want mi ende andren knechten
dunct dat sijt qualijc berechten
en ghemeynen orbore niet en aensien
maer haers selfs bate voert tien
wouter  de rade vanden steden
sijn al vol behendecheden
ende trecken haer stede also voert
dat si een stat maken van eenre poert
ende copen hen selven also vrij
ieghen den here  so dat si
mechtech sijn en vermoghen
ende hebben den heren ontoghen
hare macht also vele
dat hen dicke gaet uten spele
ende bi haren rade moeten ghereet
werken  wien lief  wien leet
want volx ende scats hebben si mere
ende wijsheyden dan die here
maer wouter  sijt seker des
danxstelijcste dinc dat enech es
of daer ic af hebbe horen lesen
dat dunct mi scependom wesen
want si en hebben gheen recht bescreven
ende si moeten vonnesse gheven
wt haren hoefde na tferlien
ende tfertrec vanden partyen
gaen si dan uter gherechtichede
om onste  om nijt  om ghichte mede
si sijn ewelijc verloren
ofte si moeten hen verstoren
also vele  dat verstaet
als hen nam dat vonnesse quaet
oec so moet hi beteren mede
dat hi uter gherechtichede
gaen dorste om eneghe sake
of god sal sine wrake
op hem senden hier
of ghinder int ewelike vier
mi woudet boven allen doene
hoe dat yeman es so coene
in banc sitten te gaen
of daer over te staen
daermen yeman sal ontgheven
goet  ere ende leven
so misselijc eest als een wijs man seeght
waer dat recht verborghen leeght
nochtan vindt men vele ghiere
die scependom copen diere
om tfordeel datmen daer in vindt
maer om gherechtichede twint
wouter  wie rijdt ofte loept
daer hi scependom coept
die coept die helle  sijts gewes
want van tienen cume een es
die recht draghet de waghe
vrienscap  nijt  miede of maghe
en treckenen  voer waer gheseyt
selc stont uter gherechticheyt
want dese makenen so verblindt
dat hi trecht niet en kint
want die onstege wille dringt so voert
dat hi dat recht al versmoert
hen dunct  si hebbent al verwonnen
als si scependom ghecrighen connen
hebben si die ere ende tgheniet
op die bordene en achten si niet
diemen so groet ende so swaer
op die siele laedt daer
wouter  ic seggu wel te voren
hi was cume ye gheboren
die wijs ghenoech was in scependoem
al heves die meneghe roem
dat hi te scependome comen si
hem waer vele beter dat hi
scape huedde opter heyden
want te groter onsalicheyden
moet men hem hier na vergaen
daer hi ten ordele sal staen
daer men elken meten sal na tfat
daer hi hier op ertrike mede mat
dan sal dit grote voerdeel keren
in groten rouwe ende in verseeren
ia  eest dat hi ye ghedede
of riet ieghen gherechtichede
want gherechticheyt ghebiedt opten ban
datmen tsine gheve elken man
wouter  in elken scepene fijn
moeten dese iij poente sijn
wijsheyt ende gherechtichede
ende rijpheyt van daghen mede
want die ioeght wilt selden ghedogen
dat die ionghe wijs wesen moghen
den ghieregheden oec  wats ghesciet
en salmen scepen maken niet
want ghierecheyt heeft met haere moert
gherechticheyt dicke ghestoert
tontide waert hi gheboren
die te scependom wart ghecoren
en si dat hijs wel weerdech si
also ghi nu horet segghen mi
in steden merkic ij dinghe
die mi wanhaghen sonderlinghe
dierste dat mi wanhaghet
dats alse een arm portre claget
die ghenen vrient en heeft inden raet
datmen hem niet bi en staet
noch en berecht in gheliken
also men doet den mechteghen riken
dander es dat die heren
die de stat wenden ende keren
in die borse yet steken van dat
comt of ruert vander stat
want alle die bate  nacht ende dach
die vander stat comen mach
salmen legghen  eest gelt  eest pant
in sekere ghewaregher hant
weder het si cleyne of groet
ende alse die stat hevet noet
teenen ghemeynen orboer so
salmen gaen daer toe
wijsselijc ende met maten
ende enen penninc niet quisten laten
want al maect men enen man
scepen of raetsman
der stat goet en es niet sine
also goet als een poteuine
hem dies niet meer en behoert
dan den maetsten vander poert
want eest groet of cleyne
het es al der stat ghemeyne
daer en heeft nieman ane recht
out no ionc  here no knecht
die ene stat wille regeren
merke op die oude heren
die rome wilen teeren brachten
meer met wijsheden dan met crachten
si gheboden sonderlinge
te houdene dese ij dinghe
datmen der ghemeynten recht altemale
vaste hilde ende wale
ende des en spaerden ghenen man
ende ghemeyn orboer sagen an
ende dat arme ende rike met
smaken souden ghelike wet
so dat maechscap noch onste
gheen recht ghebreken en conste
dat ander poent was dat
wat baten dat toe quam der stat
datmen dat leyde in sekerre stede
der stat altoes te hulpene mede
ende dat elc om der stat baten
sijns selfs orbore moeste laten
ende dat beyde  arme ende rike
houden moesten ghelike
die coren die de stat gheboet
ende hier mede maecten si so groet
die stat van rome  des gheloeft
dat si van ertrike was thoeft
ende daer toe hadde onder haer bedwanc
alle der werelt ommeganc
waert dat nu in desen daghen
die raetsheren noch des plaghen
si souden een dorp van cleynen dinghen
tot harde groten voerdeel bringhen
si en setten nieman tambochten
daer hi toe niet en dochte
noch si en maecten nieman here
hi en was wel weert sulker ere
want die sinen vrient set hoech
in heerscap daer hi niet toe en doech
hi maecter af dan enen sot
ende hi es diene meest bespot
so wie die oec na ambacht stoet
ofte daer om woude gheven goet
hem en mochts werden twent
maer die also was ghesent
dat hi ambacht hadde onwert
die moest ontfaen  was hijs weert
ende dese en stonden twint no deel
na haers selfs bate no voerdeel
maer na der stat ere ende ghewin
setten si al haren sin
ende om te meerderen den scat
ende den tresoer vander stat
daer si die werelt dwonghen met
die ghebode ende die wet
die de stat te houdene gheboet
en brac men doer ghenen noet
maer die hilden al ghelike
beyde die arme ende die rike
wie verboert den core bat
ic bids u  berecht mi dat
dan die ghene diene heeft ghemaect
ende eest met recht dat hi smaect
die pine die hi heeft gheset
in vinde ghene gherechter wet
so wie dat meer aensach
sijn ghewin ende sijn beiach
dan die bate vander stede
ochte die ghichten nam mede
van yemanne cleyne of groet
hi wert gheiugeert ter doet
want ghierecheyt heeft met hare cracht
dicke ieghen gherechticheyt ghewracht
dus moesten die raetsmanne leven
of si moesten swaerlike sneven
nu willic u van allen desen
fraeye exemple lesen
die hier voermaels ghescieden
den goeden ouden roemschen lieden
hoert hier waerheyt claer ende fijn
die seker aldus ghesciet sijn
die raetghevers  die grote heren
die de stat brachten ter eren
die waren arme  wi lesent dus
want licius valerius
die hoeftman te rome starf
hi was so arm ter lester warf
datmen tghelt ghewan metter bede
daer menne met ter erden dede
also was regulus iulius
wi lesen van hem aldus
dat hi  met orloghe ende met sinne
rome brachte te hoghen ghewinne
hi ende sijn wijf ende sijn kinder
en hadden noyt goets meer no minder
dan also vele als ene ploech
winnen mochte int ghevoech
sine wouden niet riker sijn van goede
maer in die ere  in die armoede
hadden si ghenoechte groet
ende en ontsaghen ghene doet
quincius oec die besat
drie buender lants te rome inder stat
die hi begade met sinen handen
alse rome van sinen vianden
al omme ende omme was beleghen
ende si wies en wisten pleghen
namen si quincius dan
ende maectene haren hooftman
ende hi trac wt ten selven male
ende versloech die viande altemale
ende hadde al deere vander poert
nochtan bleef hi arme voert
haer ghemeyn tresoer was groet
die men daer wt leyde ter noet
om te betren die stede
dese waren stout  wijs ende arm mede
het gheviel oec enen van desen
die tweewerf hoeftmanne was ghewesen
dat hi verloes ere ende lant
om datmen onder hem vant
silveren vate tenen stonden
dat ghewichte van x ponden
sine wouden niet om ghewin
heren sijn  meer no min
maer algader om die ere
dat was dat si prijsden zere
dus gheviel in die oude viten
cyracuse  want die samiten
seynden hem gout ende groet prosent
hi sprac ende hevet weder ghesent
goet te hebbene en es gheen ere
maer u te dwinghene  prisic zere
goet hebben ende dat minnen
en willic over gheen ere kinnen
want si sijn wachters vanden goede
te haers selfs groten armoede
want hi dunct mi sere uten kere
die dat goet mint voer die ere
sine wouden niet ter hoecheyt comen
en mochte der ghemeynten vromen
dat toende wel in sijn doen
een  hiet cornelijs ephyroen
spaengen viel hem te berechten
hi seyde hine dochte niet te vechten
daer om ontseyde die herte sine
beide die ere ende oec die pine
sine wouden ghedoghen no min no mere
datmen heerscap  ambacht of ere
hen of haren kinderen gave
sine waren werdech wel daer ave
ende sine mochtent te rechte wel ontfaen
want het sprac elyus adriaen
die keyser van rome ghemaect was
sijns ondanckens zere  alsic las
ende die heren vander stede
om sinen sone baden si mede
dat hine augustus werden liete
ende men hem here ende keyser hiete
hi sprac ghi heren laet u ghenoeghen
dat ic ieghen mijn ghevoeghen
nu keyser en augustus ben
men sal dit rike gheloven hen
dies werdech sijn metten kinde
want na dien dat ict bevinde
es hi wel tontide gheboren
die te coninghe werdt ghecoren
en si dat hijs werdech si
het en es gheen vader vri
want hi sijn kint verdoert
diet na werden niene trect voert
men sal yrstwerf kindere voeden
ende te lerene gheven den vroeden
ende als si dan wassen in die joeght
salmen proeven om haer doeght
ende of si werdech sijn der eren
ende dan haers ondanckens maken heren
dus wouden si met gherechticheyden
algader haer saken beleyden
al te rome inder steden
dat si haers selfs niet en versmeden
noch haer kindere niene spaerden echt
als si daden ieghen trecht
want doen die hoverdeghe terquijn
ute rome moeste verdreven sijn
om dat sijn sone die maget vercrechte
lucressien  van hoghen gheslechte
ende brutus  die raet was vander stat
inder waerheyt verwonnen hadde dat
dat sine ij sonen ieghen den raet
viseerden ene valsche daet
om weder in te bringhene terquine
hine spaerde niet de kindere sine
maer alse een here van rome der stede
hise metten rechte verwinnen dede
ende deedse gheesselen daer saen
ende elken van hen thoeft af slaen
hi vergat te sine haer vader
om die gherechticheyt al gader
ende om die nutscap vander poer
die si wouden hebben gestoert
eens gheviel op enen dach
dat dat roemsch heere lach
ieghen die viande ghescaert
ende dat daer doen gheboden waert
dat daer nieman en ware so coene
op die viande yet te doene
voer datmen hem een teken gave
torquatus wasser hoeftman ave
maer sijn sone  die macht ende moet
hadde ende om ere te winnen stoet
en achte des ghebodes niet
maer sijn peert hi lopen liet
inder viande dicste tas
daer die scare starcste was
ende doerbrac die scare ter selver stont
ende quam weder al ghesont
ende om dat die vader niet en woude
dat enech man verhoren soude
hare coren ende hare ghebot
ende menne soude houden over sot
liete hijt onberecht bliven
ende dede sinen sone ontliven
om dat hem nieman om die ere
ieghen die wet en sette te sere
ende om dat elc  neder ende hoghe
hem hier bi castien moghe
ende met dus ghedanen seden
brachten te groter hoecheden
die stat van rome die romeyne
die daer te voren was herde cleyne
hier ane so machmen leren
hoemen een stat sal regeren
dat si come te groten dinghen
ende alle hare viande dwinghen
ende oec alle hare ommesaten
hier mede willic dit laten
ian  wi gheloven algader
ane den hemelschen vader
die ghemaect heeft ghemeynlike
alle die hemele ende ertrike
ende al weder ontmaken mach
maer in hoerde noyt ghewach
dat miere herten ghenoech dede
vander hogher godhede
alse dat iij persone ghemene
wesen moesten emmer ene
ende een moeten wesen drie
ic bids u  berechtes mie
wouter  wel lieve veynoet
dese questie waer alte groet
den alder besten clerc die
gheboren wert ter werelt ye
nochtan willic u hier af saen
mine teestye doen verstaen
god es so hoghe een wesen
men caent ghescriven no ghelesen
noch met herten bevaen
ende die daer meest na staen
dats alse ofte een blint man scote
met enen boghe na eenre note
die so hoghe stonde inder locht
datmense niet gheraken en mocht
nochtan grondt daerna menech man
maer hare ghene en can
den steke gheraken also claer
deen en gheet al hier  dander al daer
ende en houden niet enen pat
alse blinde liede die teenre stat
gherne te gader gaen souden
ende den pat niet en connen ghehouden
ende daer om oec so discorderen
vele clerke in hare leren
ende wat dat si spreken daer af
dat en es al maer een caf
want gheen ertsche creature
en mach kennen gods nature
noch dat wesen sijnre godheyt
so wat daer yeman af seyt
si slaen daerna weder en wey
alse een blint man na een ey
so waer god oec harde neder
soude een mensche voert ende weder
sijn edel wesen al gronderen
want hi es emmer here der heren
die sonder beghin ende eynde leeft
ende al van nieute ghemaect heeft
god en wert nie  des benic bout
van menscheliken oghen aenscout
noch oec inden gheeste mede
nader vormen sire godlijchede
want die vorme ende die ghedane
en wert noyt ghegheven te verstane
ghenen mensche op ertrike
die nye leefde so heylichlike
het es waer  gods eneghe sone
hi quam uten hoghen trone
ende ontfinc menscheyt aen marien
dies wi alle moeten lien
dien so sachmen gaen ende staen
op ertrike alse mensche ghedaen
maer die vorme sire gotheyt in dien
bleef nochtan al onghesien
in des outaers sacrament
es hi volmaect ende oec bekent
nochtan en sietmer  cleyn no groet
ander vormen dan dat broet
hemel ende erde  seyt die scrifture
maecte god in enen ure
ende al dat daer toe hoerde
sciep hi al met enen woerde
ende dat onthoudt al sine wijshede
staende aldus in enen stede
ende sine hoede  vroech ende spade
ende wert dat hi sine hoede af dade
also langhe alse een oghe opslaen
het soude al te nieute gaen
hemel ende erde ghemene
ende dit en es hem pine en ghene
hij sit inden oversten chore
ende siet hemel ende ertrike dore
ende al dat daer binnen ghesciet
hem en es verborghen niet
het es hem algader cont
elc ghepeyns ende elker herten gront
hi es ieghenwerdech over al
in hemel  in helle  op berch  in dal
ende dese heeft hi al  sonder waen
altemale omme bevaen
so groet es hi  gheloeft mi dat
nochtan vult hi ghene stat
hi es dat overste goet
daer ute vloyt als ene bloet
alle ghenade ende salichede
daer dese werelt staet mede
hi verlenet al ende gheeft
daer die mensche mede leeft
ende versietene  spade ende vroe
van dat hem behoert toe
na dat sire wijsheyt ghenoeght
daer hi elken mensche in voeght
vogle  vissche  beesten  tam ende welt
alle dese hi onthelt
die goedertierne wise
daghelijcs met sire spise
int ertrike en es groet no smal
hi en hevet ghegheven al
ende buten sire hoeden en es niet
boem  cruyt  gras no riet
hi es hoefsch ende goedertieren
en gherecht in allen manieren
in drien personen es hi
een god ghewarech ende vry
maer hoe dat dese drie een wesen
daer na en salmen niet lesen
noch hem te nauwe onderwenden des
want elken mensche te hoghe es
bevelen wijt goden diet al can
ende elc mensche ghelove dan
simpeleec  dat prisic meest
aen vader  aen sone  aen heylich gheest
dat si sijn een ghewarech god
diet nauwer besuect  hi es sot
want met simplen ghelove claer
doen wi gode ghenoech  dats waer
ende diere meest op vereest
esser blent op alre meest
want en hoert niet toe der menscheyt
te grondene na die godheyt
die nieman begripen en moghe
hoe diep  hoe wijt si es en hoe hoghe
die heeft in sinen lesten stonden
ghewarech berou van sinen sonden
hi sal comen ter hogher steden
ende die van ertrike verscheden
sonder berou  si moeten ter hellen
daer si sonder inde quellen
wouter  nu hebbic u gheseyt
mijn conde vander godheyt
hier mede wanic wel volstaen algader
voer gode  den hemelschen vader
die noyt beghin en ghewan
noch oec inde hebben ende can
wies name si ghebenedijt
ewelijc in alder tijt amen
davonture  ian  wats dat
dat daer omme keere dat rat
den enen op  den andren neder
en den sulken heft si op weder
oft si dus mach gheven al
gheval ende ongheval
ende alle dinc hier bestiert
hoe comt datmen niet en viert
haren dach ende houdt haer ghebot
wat  es si minder dan god
wouter  mi es lief dat ghi
des nu hebt vermaent mi
want mi heeft langhe int herte gesteken
dat ic gherne soude spreken
van avonturen een luttelkijn
om some dichters die sijn
die asaghen ende tureluren
dichten vander avonturen
die niegherinc toe en doghen
ende die oec niet sijn en moghen
alse dat si gheven soude
goet ende quaet  daer si woude
den enen hoecheit  ere ende goet
den andren werpen onder voet
so wat dat si segghen hier af
dat en doech niet een caf
wouter  lieve vrient  nu hoert
avonture es maer een woert
dat ix littren hevet an
die noyt lijf no gheest en ghewan
noch noyt nature en ontfinc
noch wesen van en gheenre dinc
ende oft gheest heeft ende leven
ende quaet ende goet can gheven
wat cledre draegt si  berecht mi
of waer so woent si
weder inden hemel of in die locht
of onder derde in enen crocht
het sijn al gheviseerde dinghen
dat si aldus voert bringhen
die niet en doghen een caf
ende die anders segghen daer af
si doen quaet  sijts gewes
want god allene alles machtich es
te nemene ende oec te ghevene
ende doen te stervene ende te levene
alsoet sine wijsheyt ordineert
diet al houdt ende regneert
in hemel  op erde ende in de helle
hi en heves ghenen gheselle
si twee gaen op ene strate
om een ghewin ende om een bate
ende deen valt ende breect sijn been
dander die vindt enen steen
hi es weert cc pont
op ene stede  op ene stont
waendi dat dit davonture werct
neen si niet  diet wel merct
het doet al gods moghenthede
die ieghenwerdech es telker stede
dese die daer breect sijn been
en hadde die ghebroken en gheen
het soude lichte anders sijn vergaen
of lichte soude hi hebben begaen
meerre mesdaet of meerren toren
of sijn ziele mocht hi hebben verloren
of hi hads in eneghen stonden
te voren verdient met sonden
dander die den stene vent
daer hi rijcheyt mede wendt
dat doet god daer omme
lichte soude hi als een domme
dinghen aengaen of verkiesen
daer hi mede soude verliesen
siele ende lijf  beyde gader
dus verhuedt die hemelsche vader
den mensche tallen steden
nader zielen salicheden
des ghelijc eest als ende als
van hen die breken den hals
ofte in watre verdrincken
dat doet god  wildijt bedincken
dat si hem dan sijn ten naesten
ende dan haelt hise metter haesten
god maect meneghen armen rike
bleve hi arme  hi verlore hemelrike
god maect meneghen riken mate
bleve hi rike  hi vergate
gods in sire welden soe
hi worde hemelrijx onvroe
dus ontfarmt gode talre uren
der crancker menscheliker naturen
want hijs onse vader  wi sijn sine kindre
hi ghevet al  meerder ende minder
na dat sire wijsheyt dunct  sijts gewes
dat elken ter sielen best es
die voert bringhen vise vasen
van avonturen  gaen blasen
si en gheeft noch en leeft niet
god es diet al versiet
wies glorie ende virtute
nemmermeer en gheet ute
ian  ic hebbe mi langhe vermeten
dat ic gherne soude weten
dbesceet ende dbedieden
van menegher der lieden
als heydene sijn ende ioden
die wi honde heten ende roden
want mi dunct emmer dat si
also wel menschen sijn als wi
ende oec comen van adame
wanen comt hen die blame
dat si aen gode niet en gheloven
diet al houdt onder ende boven
ende diet ghemaect heeft al
ende alse hi wille ontmaken sal
wouter  heydene ende ioden met
elc gheloeft in sine wet
dat een gheweldech god leeft
die alle dinc ghemaect heeft
in hemel ende in ertrike
maer haer gheloven en es niet ghelike
als ic u segghen sal hier naer
want si dolen harde swaer
maer mi wondert sonderlinghe
dat ghi in allen dinghen
also ruyt sijt ende so blent
mi dunct ghine wet niet een twent
vander nuwer wet noch vander ouden
ic hadde u voer vele vroeder ghehouden
ende ghi en wet min no mere
nochtan ghingdi ter scolen wilen ere
ende waert clerc in doude wet
wat mach u hebben meest ghelet
ian  teerlinghe ende oec amyen
dese stieten mi uter clergien
ende die ghesellen in die taverne
dese maecten mi al te sceerne
so dat ic luttel dogheden leerde
daer ic mi selven met onteerde
dat mi leet es  dat segghic u
daer om leerdic gherne nu
lieve wouter  achter rouwe
en es al niet dan eers crouwe
salmen van leringhen bate ghewinnen
men moets inder ioeght beghinnen
maer iij poente die ghi noemt
hebben meneghen starken sin verdoemt
ende gheverdt van groter eren
want so wie hen daer toe keren
dat sise oefenen in hare ioeghden
sine comen meer te doeghden
beyde oude ende ionghe met
hebben si dicke ontset
ende daer bi radic elken dat hi
op sijn hoede daer ieghen si
nu willic u gheven antwoerde
op dat ic u nu vraghen hoerde
alse van menegherande wet
daer hem tfolc toe heeft gheset
van wetten  dat wetic wale
vindtmen iij manieren principale
dierste wet die plach te sine
ende doudste  dats die wet der heydine
die van adams tide stont  alsict vernam
tote onsen vader abraham
ende daer tusschen waren  voer waer
omtrent xxxiijc iaer
ende dese en hadden ander wet en ghene
dan dat elc andren int ghemene
doen soude  vroech ende spade
also hi woude datmen hem dade
ende dese was goet  sonder spel
hadden sise ghehouden wel
maer tfolc was so quaet ende so wilt
dats hem luttel aen gode hilt
dat hi hem eens toende wale
doen ertrike verdranc altemale
dit was dierste wet vanden drien
alse ghi hier hebt ghesien
dander wet  alsict vernam
begonste op desen abraham
die hem yrst besniden dede
sijn kint ende sijn huussche mede
ende gheboet al sinen gheslechte
dat sijt voertane hilden van rechte
want hem gheboet onse here
dus hilden voertane mere
dbesniden die ioden al te samen
alle die van abraham quamen
sint ontfinghen si van gode
met moyses die x ghebode
ende moyses boeke hilden si
ende propheten oec daer bi
ende oec andre poente daer met
die hen oec waren gheset
die meest bedieden ende leren
die heylighe toe comst ons heren
ende die heylighe doet die hi leet
om dat adam inden appel beet
daer hi tghebot mede brac
dat god aen alle menschen wrac
dese wet  dat verstaet
dochte den heydenen quaet
so dat tusschen hen bedies
groet swaer orloghe wies
dese ioedsche wet  des benic vroet
was nochtan harde goet
ende van onser wet fondament
want al datmer inne vent
es leren ende bedieden
der dinghen  die na ghescieden
van ihesus cristus gheboert
ende van onsen ghelove voert
want die propheten ende die vadre
hadden gheroepen alle gadre
meer dan m iaer te voren
dat cristus soude werden gheboren
der menscheyt verloester
ende alder werelt troester
dit bediedt die ioedsche wet
nochtan waest al om niet gheset
si warent selve diene verrieden doe
alsoet haer papen brachten toe
ende dese wet stont na abraham
drie dusent iaer  alsict vernam
in goeden state ende in eren
also noch die boeke leren
nu hebdi der wette twee
die onderlinghe sijn harde ghevee
nu beghint die kerstene wet vercoren
daer ihesus cristus om wert gheboren
van eenre reynre maghet pure
daer hi alle die scrifture
mede vervullen woude
die van hem scriven doude
die na cristus  sonder wanc
hadden harde groet verlanc
want si hadden wel vernomen
dat uten hemele soude comen
die verloesser der menschede
ende der hellen droefhede
dus quam cristus waerlike
alse mensche ghedaen in ertrike
om dat hi segghen woude  tware
ende breken openbare
alle twivelike saken
ende recht ghelove cont maken
ende ons van exemplen leren
hoe wi gode souden keren
met volmaectheden  dat na dien
des ghelijc en was nie ghesien
niet om dat  dat verstaet
om doude ghelove te makene quaet
maer om dat hi in allen saken
die oude wet woude volmaken
ende so vervullen in sinen stonden
datmen gheen ghebrec daer in en vonde
want die de dinc te rechte besiet
so en was cristus leven anders niet
dan exemple ende leringhe mede
tonser groter salichede
ende daer toe nochtan int leste
so leerde hi ons dat beste
dat was dat doepsel  dat verstaet
daer men ons mede af dwaet
die abolghe al tenen gader
die verdiende onse yrste vader
daer god hemelrike om sloet
tote dat hi verrees vander doet
want daer hi ane den cruce stont
ende sine side wert ghewont
liep daer ute metter spoet
beyde water ende bloet
vanden watre es ons bleven
die voute  vinden wi bescreven
die ons de erfsonden af dwaen
also ic u vore dede verstaen
dat bloet dan  es ghene saghe
maect die priester alle daghe
met sinen woerden opten outare
ende sinen lichaem also ware
alse hi was ter selver warf
doen hi aenden cruce starf
ende dien hi ons heeft aldus ghelaten
tonser spisen  tonser baten
hier na hi die helle brac
daer hi sine vriende wt trac
ende ontsloet hemelrijc saen
dat ghesloten hadde ghestaen
vijf dusent iaer ende mere
ende daer in leyde onse here
sine vriende alle gader
ende settese ter rechter hant sijns vader
ende sal ten ionxten daghe comen
alle mensche doemen
na hare werken die si dreven
hier in dit arme leven
aldus so nemen inde
alle wette  alsict vinde
in die wet die wi hanteren
daer die andre in termineren
die ioden ende die heydine
elc seghet dat de wet sine
goet was ende es  ende el en ghene
maer die kerstene houdt ghemene
dat elc van desen was goet
in dien tiden dat si stoet
in haer macht ende in haer virtuut
maer de twee sijn nu wt
ende algader worden blint
ende in onse wet gheint
in volmaectheden des gheloven
daer sonder men niet daer boven
ter eweigher waerheyt comen en mach
dat god selve es diet al vermach
dats onse ghelove  daert al aen staet
die anders gheloefde  hi dade quaet
maer heydene no ioden  sonder waen
en sijn noch niet so vergaen
daer en sijn wortelen bleven na
die heydene  alsic versta
sijn noch mechtich ende houden stede
maer der ioden mogenthede
es vergaen so alte male
sine hebben lant  here noch pale
sint cristus quam in ertrike
te hare destruxien swaerlike
omdat sine niet en wouden kinnen
die in hare scrifturen binnen
hem kinnen mochten ende sien
alsoet emmer mochte ghescien
nochtan heydene ende ioden met
selen noch comen tonser wet
alst hem tijt dunct  sijts gewes
die alles dinghs mechtich es
wouter  dus sijn openbare
die gheloven comen hare
ende wi sijn nu int leste
aldus houdict op mijn beste
ian  na dien dat wi al gader
van adame onsen yrsten vader
comen sijn  ende waer bi
es deen so edel ende so vry
ende dander onedel ende eyghen knecht
segt  ghebiedt dit naturlijc recht
wouter  dedelste man die men nu vindt
dats hi dien god meest mint
maer ic wille u nu berechten
vanden eyghenen knechten
ende vander edelheyt also voert
die der werelt toe behoert
wouter  nu merct ende besiet
wilen doe dat roemsche diet
die van grieken ende van cartago
ende van anderen landen also
onderlinghe te vechtene plaghen
ia vele meer dan in onsen daghen
want orloghen in ouden tiden
en mochten te nieute niet gheliden
deen partye en was so ghevelt
datse meer thoeft op en helt
doen bleef des volx so vele doet
datmen maecte doer de noet
datmen elken vaen soude
die hem op gheven woude
so dat tfolc niet te nieute en ghinge
ende de ghene die men dus vinghe
souden te eyghenen dienste staen
den ghenen diene hadde ghevaen
ende oec al dat van hem quame
aldus so quam die blame
vanden eyghendome yrst toe
ende alse peert of een coe
mochte mense ter marct leyden
ende aldus so besceyden
dus die oude rechten
dat yrst begonsten dienstknechten
men vant hier voertijts wilen ere
der eyghene knechte vele mere
maer sider dat die lande
quamen inder kerstene hande
hebbense gheoffert de heren
der heyligher kerken gode teeren
want cristus  onser alre hoeft
daer tkersten volc aen gheloeft
heeft ons dat ghebot wt ghegeven
dat wi alse ghebruedere selen leven
ende elc anderen sal doen  vroech ende spade
also hi woude datmen hem dade
ende die hem hier houdt voer minder
hi sal die meeste wesen ghinder
ian  nu biddic u dat ghi
vander edelheyt berecht mi
in sie nieman edel op ertrike
hine si mechtich ende rike
hoe  hebben si dedelheyt allene
ende dat mate volc en heeft en ghene
selke liede segghen also
si quame vander rijcheyt toe
wouter  rijcheyt no gheborte mede
en maken ghene edelhede
dat abraham  die goede man
ere ende voerdeel ghewan
dan dede rijcheyt no gheboert
maer onse here trackene voert
om sine doeght  om sinen reynen sin
daer noyt dorperheyt en quam in
so dat hi waert algader
van xij gheslechten vader
ende elc gheslechte hadde an
xii dusent volcs nochtan
en dede oec ghene rijchede
dat david quam tier hogher stede
want het verhieffene onse here
te sulken voerdele  te sulker ere
dat hi der bester coninghe was een
daer noyt sonne of mane op scheen
ende dat karels voerdren scone
quamen toter vrancscher crone
ende dat hi selve moghentlike
quam toten keyserrike
ende al hadde in sine hant
sassen ende spaengen lant
dat en brachte toe ander rijchede
dan doeght ende vromechede
godevaert was oec een arm man
die de stat van iherusalem wan
ende coninc starf daer binnen
henric oec  wildijt bekinnen
die van lutselenborch was grave
hadde cleyne rente ende have
nochtan onste hem god das
dat hi roemsch keyser was
god woudene selve eren
om sine doeght ende meren
hier bi moghedi merken wale
dat dat es gheveynsde tale
dat edelheyt van gode comen soude
die wilen ontspaerden doude
een arm man die wint sijn broet
om dat hi enen sac draghet op sijn hoet
en es hi tonedelre niet een twint
op dat sijn herte doghet kint
ende sine sinne houdt clare
van alre dorperre mare
ende eens rijcs vrijs coninx sone
die quader seden es ghewone
ende van naturen onreyne ghemoet
es een dorper  des sijt vroet
armheyt en can ontedelen nieman
ende rijcheyt en can edelen yeman
si moet al uter herten comen
die anders segghen  si hen versoemen
ay  ian  welc sijn die saken
die den man onedel maken
wouter  ghierecheyt ende vrechede
felheyt ende onghewarechede
dorper worde gherne leren
goede dinghen in arghe keren
doeght ende vromecheyt beniden
van yemans rampspoede verbliden
oneersam in wandelinghen
siet  wouter  dese dinghen
ontsetten den man van sire eren
ende hoverde noch vele mere
want ovidius spreect aldus
inquinat egregyos
adjuncta superbia mores
dat also vele te segghene es
dat hoverde benemen can
harde edele seden inden man
dese poenten  daer si becliven
moeten edelheyt verdriven
ende wiese heeft int herte sijn
dats een recht dorpre fijn
wiene droech of wiene wan
ic rade u huedt u daer van
ian  van poenten ende van seden
die behoren ter edelheden
hoerdic u gherne ghewaghen
wouter  een sot soude meer vraghen
dan xij vroede berechten souden
die hem sijns speels volghen woude
alle die contrarie van desen
die ic vore hebbe ghelesen
die den mensche onedel maken
dat sijn die selve saken
die den mensche versieren
van edelen manieren
ende sonderlinghe ghebiedt edelhede
datmen alle hoefschede
van vrouwen ende van ioncfrouwen spreke
al hadden si aen hen ghebreke
want darghe moeten in elke stat
der goeder hebben te bat
so edelen tresoer sijn
die volmaecte vrouwen fijn
ende alles te voren om ene
die ihesum droech van nazarene
so salmen ghemeynlijc vrouwen eren
hare en haren sone teeren
ende god selve  na mijn versinnen
mintse al die edelheyt minnen
want edelheyt en heeft in hare
ghene dinc die es onclare
of daer sonde of blame aen leghet
te rechte es hi gheeert dies pleghet
menech waent  sijt seker des
dat hi vanden edelen es
of dat hi vanden heren leven leyden can
hi esser harde verre van
en es nieman edel dan die pliet
deser poente die ghi hier siet
siet  wouter  na mijn verstaen
es edelheyt aldus ghedaen
ian  ic vruchte  hets hoghe opten dach
dat ic u te langhe houden mach
het es wel hoghe priemtijt
ic vruchte ghi hier te langhe sijt
ghi hebt aen u werke yet te doene
wouter  toter hogher noene
willic mijns selfs nu vergheten
in mach niet wel vroech eten
ic wille mi verwandelen gaen
nochtan so sal ons harde saen
dunct mi  dat sonneschijn verhitten
ian  so laet ons neder sitten
onder desen sconen bome
dat ons die sonne niet en become
de locht es hier harde goet
want ic u noch vraghen moet
waert dats u niet en verdrote
iaet  wouter  ene cote
mi en verdrietes min no mere
want alsic enen andren lere
so leric mi selven mede
oec eest grote salichede
datmen den tijt onledech make
met goeder leere  met goeder sprake
dat ons smenschen viant niet en vende
ledech hier in desen ellende
maer werkende in gods wijngaert
also ons die scrifture verclaert
nu sit neder ende vraeght dan
ic berechty so ic best can
ian  tfolx leven es menegherande
al over al achter lande
ende leydt menechsens sine vite
in harde menegherande abite
om te comene salechlike
ten eweghen love van hemelrike
selc draeght grawe  selc swart  selc wit
selc es heremite ende en ontbit
nemmermeer spise die wel smaect
ende gaet verdroeght ende verspaect
ende selc set hem inden staet
dat hi broet bidden gaet
ende wilt daer in verdienen lone
selc die predect langhe sermone
ende wilt daer mede den volke leren
hoe si hen te gode selen keren
selc sijn canonke ende papen
selc gheneert hem met comenscapen
dat hem sere werdt te sueren
want si hen dicke avonturen
om te ghenerene haer lijf
ende haer kindre ende haer wijf
selc wint coren ende andre vrochte
selc pleeght andre ambachte
ende leghet in huwelijc ghebonden
ende sorghet in allen stonden
hoe hi hem sal gheneren
ende winnen dat hi sal verteren
ian  welc van allen desen
dunct u dbeste leven wesen
gode met te dienen ghewarechlike
ende om te comene te hemelrike
wouter  in alle desen die ghi noemt
en blijft so vele volx niet verdoemt
also der gheenre  diet wille merken
die tgoet hanteren der heyligher kerken
die hem niet regeren no en houden
also si te rechte doen souden
si en sijn niet allene ghebonden
te biddene voer haers selfs sonden
maer voer hen die hebben ghegeven
daelmoesene daer si bi leven
si eten ende drincken  vroech ende spade
tsfolx sonden ende hare mesdade
te haren verdriete ewelike
die hen niet en houden salichlike
siet  wouter  in allen cleden
machmen goet leven leden
in bont  in gruen  in roet  in blaeu
also wel als in wit of in graeu
die cappe en maect niet den monc
noch die mutse den canonc
in wide caprune no in inghe mede
en leghet ghene salichede
maer so wie in weerlijc abijt
willen leyden haren tijt
ende ontrecken haren lichame
van sonden ende van blame
verdienen loens vele mere
dan monke ofte clusenere
die uter werelt sijn ghetoghen
ende die sien noch horen en moghen
dinc en ghene diese wect
ten sonden of van gode trect
ende oec wt allen sorghen sijn ghespleten
daermen gods met mach vergheten
maer die scrifture prijst sonderlinghe
van state van levene ij dinghe
dierste es priesterscap  dander maghedoem
diese can draghen sonder roem
priesterscap prijst men om tgone
dat cristus  die gods sone
dierste priester was bekent
die ye maecte sacrament
ende dat alle priesters voert
van hem houden die vijf woert
ende om dat si maken volcomelike
den lichame gods van hemelrike
die hen ghemaect heeft ende ontmaken sal
des nieman int ghetal
vanden inglen macht en heeft
ende om dat die priester vergheeft
die sonden  dit sijn iij saken waer bi
dat priesterscap gheprijst si
ende dese saken sijn groet ende scone
ende spruten wt cristum den gods sone
want voer cristum te ghenen stonden
en mochte noyt mensche vergeven sonden
noch gods lichame sacreren
wi moghen hem wel dancken der eren
den maeghdoem prijst oec die scrifture
om dat ene maghet pure
gode droech sonder blame
in haren edelen lichame
boven der naturen aert
dat voer noch na ghesien en waert
want hadde edelre yet gheweest
dan maghedoem  also men leest
god boven al te voren
hadder af willen sijn gheboren
ende want hi dan van hare quam
die ons deeweghe pine benam
ende verloeste die menschede
die helle brac  dien hemel ontdede
so moeten wi maghedoem prisen
ende oec in alre wisen
moeten wi die heylige maget eren
die moeder es ons liefs heren
ende die des oec heeft verdient
dat god es worden onse vrient
die meer was dan vjm iaer
des menschen viant herde swaer
so dat sine porte besloten stoet
beyde ieghen quaet ende ieghen goet
ende al noch alre daghe ghelike
versoent si ons herde vriendelike
voere haren sone  ende bejaeght ons pardoen
also wi ieghen hem mesdoen
want si en laet nieman onverloest
die in hare set sinen troest
si es ons ghereet in alre tijt
des moet si sijn ghebenedijt
nu hebbic u die sake ghewijst
waer om maghedoem es gheprijst
ende oec priesterscap mede
na den staet der gheestelijchede
ende also twee dinghe
gheprijst sijn sonderlinghe
in dat gheestelike leven
also selen wi prijs gheven
tween poenten verre te voren
die der werelt toe behoren
dat sijn dackerman ende de coepman
want sonder dese so en can
die werelt al niet ghestaen
want dat volc soude saen
van breken al bederven
ende oec van hongher sterven
die ackerman moet winnen al
daer dat volc bi leven sal
ende breect met sire pinen
lant  heyden ende woestinen
ende wint coren  wijn ende vrochte
daer sonder niet en mochte
die werelt ij iaer gedueren
want alle creaturen
menschen  beesten  ionc ende out
nemen daer af haer onthout
oec voeden si opden lande
quec ende beesten menegherande
scape  verkene  perde  coye ende vee
hoendre  ganse  deen min dander mee
daer tsfolx lijftocht ane steet
en daer ons af comt  god weet
dat goede suvel dat wi verteren
dies nieman en mach ontberen
boter  kase ende eyere mede
proeft  en es dit niet waerhede
dese bate ende dit voerdeel
comt vanden lantman gheheel
selve ontbijt hijs cume nochtan
een goet morseel die lantman
dbeste verteren al die vremde
si draghens cume een goet hemde
nochtan pijnt hire om even vaste
nacht no dach en heeft hi raste
nu siet ende merct dan wel
of dat lant winnen es spel
diet al wint  voedt ende bout
daer hem tfolc mede onthoudt
nu hebdi verstaen dbedieden
wat ons leghet aen dackerliede
nu hoert den groten orbore dan
die ons leghet aen den coepman
die dat goet coept ende vercoept
ende alle die werelt dore loept
hem en es zee te diepe no te lanc
noch lant te hoghe no te stranc
tote inden iiij werelt hoeken
hi en willet varen besoeken
ende coept dies hi vindt daer
ende vueret verre elwaer
daer mens niet vinden en mochte
waert dat hijs daer niet en brochte
dies menech soude hebben noet
ende van breken bliven doet
waer hi verneemt enech lant
daer coren diere es ofte ghewant
goet van ghewichte of ander goet
daerwert vaert hi metter spoet
ende soccoerst dat lant haestelike
vanden goede dieft hadde breke
hi halet goet daer ment windt
ende vueret daer mens niet en vindt
aldus deylt hi ghelike
dat goet in ertrike
van lande te lande  weder ende voert
oest en west  suut ende noert
ende avontuert om dit bedrijf
beyde ziele ende lijf
ende ghedoghet menech coude
ende oec hitte menechfoude
ende inder zee meneghen vaer
ende sulc stont blijft hi daer
alte male metten goede
ende alse hijs minst es op sijn hoede
comen rovers of quade lantsheren
diene altemale onteren
ende nemen hem al dat hi heeft
dan mach hem rouwen dat hi leeft
nochtan en laet hijs daer om niet
al es hem dit ongheval ghesciet
hine wilt weder henen sonder verdrach
gheschie dats gheschien mach
maer dats te claghene alles boven
dat lantsheren laten roven
den coepman in enegher tijt
die doer haer lant lijdt
want si daer om sijn lantsheren
dat si foertsen selen weren
ende elken tsine doen gheven
alsic u voere hebbe bescreven
daer om was een goet man
die edele hertoghe ian
die yrst so hiet in brabant
hine hadde nye so groten viant
sine liede en mochten sonder hoede
ende sonder vreese met haren goede
in sinen lande riden ende gaen
tort yeman die hem hadde mesdaen
daer om onste hem god der eren
dat hi was een here der heren
ende sine viande dwanc over al
so dat sijn name bliven sal
emmermeer in ertrike
god gheve hem sijn hemelrike
nu hebdi verstaen die nuthede
van ackerman ende van coepman mede
welcs leven men mochte ontberen niet
daer bi merct ende besiet
en es cardinael  bisscop no monc
lantshere  ridder noch canonc
ertrike en souder ontberen bat
dan diere ij gheloeft mi dat
dit es waer dat ic u scrive
want dat ertrike blijft te live
dats naest gode bi desen tween
in weet beter en gheen
te ghemeynen orbore alle der liede
hier mede latic dit bediede
ian  wat leven salmen leyden
mede te comene ter salicheyden
ende ten hoghen lone van hemelrike
wouter  harde lichtelike
mach die mensche verdienen des
dat hemelrike sijn es
die de gratie heeft te gode
men houde de x ghebode
ende men leve van weken te weken
also men tsondaeghs hoert spreken
den prochiepape  ende ghebieden
inder kerken den lieden
ende dat elc  spade ende vroe
sinen evenkersten doe
also hi woude datmen hem dade
hier met vindt hi ghenade
voer ons heren aenschijn
helpe ian hoe mochte dit sijn
minderbrueder ende iacopine
die meesters sijn in divine
si schinen dat si weten algader
die verholenheyt des vader
ende maken ons den wech so swaer
dat cume yeman mach comen daer
so meneghen grindel starc ter core
scieten si voer die dore
wouter  ic spreke als iacob sprac
ic woude de ghene die so strac
den wech maken ende so inghe
dat si poertiers sonderlinghe
ter hellen worden ghesat
si souden so nauwe houden tgat
daer en soude nieman comen in
dat mach elc merken in sinen sin
na dien dat si hemelrike
sluten also starkelike
wouter  dats mijn ghelove claer
en es gheen sondare also swaer
hem en rouwen dicke sijn sonden
ende oec in meneghen stonden
doet hi sonde met groter vreesen
want dat mochte qualike wesen
daer naturlike verstannesse es binnen
en doet hem dicke hare sonden kinnen
ende oec en es nieman also quaet
hi en doet selcstont weldaet
of hi en hevet eneghe doghet an
waer bi dat hem god an
sijnre gracien vele te bat
ende houdt hem emmer te staden dat
mijn ghelove es dat onse here
den mensche mint also sere
dat hi ocsuyn suect  nacht ende dach
hoe dat hine behouden mach
ende elken mensche  es hi traghe of haest
haelt hi als hi hem es naest
oec seghet een wijs man aldus
diemen heet cesarius
kennen wi onse sonden ende weten
so heefter god al vergheten
aldus so suect onse here
altoes ocsuyn ende kere
hoe hi den sondare mach behouden
ende leghet in so menegher vouden
datment ghesegghen niet en mochte
want hi ons harde diere cochte
met sijns selfs heylighe doet
sine ontfermherticheyt es so groet
datse nieman ghegronden en can
maer daer op en soude nieman
dencken  diere op dade te mere
hi bleve verloren emmermere
vaste ghelove ende hope goet
selen wi draghen in onsen moet
ende gode betruwen boven al
dat hi ons ontfermen sal
ende alse wi hebben mesdaen
selen wijs rouwe te hant ontfaen
ende sal ons van herten wesen leet
ende selen te beteren sijn ghereet
met ons prochiaens rade
so vinden wi emmer ghenade
voer die heylighe oghen ons heren
lieve kindere  wat mach ic u leren
god kent wel ende es gewes
dat menschelike nature cranc es
ende van naturen gherne sneeft
ende als men dan berouwe heeft
so verghevet god ter vaert
ghelijc ic u vore hebbe verclaert
wi en moghen alle niet sijn
volmaect alse die inglen sijn
of sinte peter  oft sinte ian
ic rade wel elken man
dat hi hem huede van sonden
ende dat hi peynse tallen stonden
dat die doet naect ende naect
weder men slaept ofte waect
ende een ure niet stille en steet
die tijt gheet vaste ende gheet
tote eens levens eynde
ende so scheedt hi van desen elleynde
met bitterheyden harde groet
wat bitterheyden es hier vore de doet
hi en werdt ghehoert no ghesien
ende haer en mach nieman ontsien
alle blijscap en ghenuechlijchede
rijcheyt  ere ende voerdeel mede
diemen te deser werelt mint
werdt in deser bitterheyt gheint
ende wi weten stat  ure  no dach
waer ons dat ghevallen mach
weder int water of opter heyden
god late ons goets tijts verbeyden
hi es vroet die hem also beleydt
dat hi des tijts coenlike verbeydt
ian  god die moets lonen u
dat ghi mi hebt vertroest nu
want ic hielt over waerhede
dat die honderste van kerstenhede
daer niet comen en ware
so dat ic was in groten vare
ende in wanhopen te menegher uren
want dese lereers der scrifturen
sluten so vaste die dore
met so meneghen slotel daer vore
dat schijnt dat nieman werdech en waer
met sijnre verdienten te comene daer
wouter  dat es emmer waer
onse verdiente en mochte ons daer
niet bringhen  hoe groot si si
maer onse here  ghelove mi
mids sijnre groter goedertierenheyt
heeft dat hoghe rike bereyt
ter menschen behoef  daer met allen
die inglen wt sijn ghevallen
die scone ende die verweende chore
daer sijn de mensche af recht ore
wi en hebben hier erve no stede
maer onse vaderlike erfelijchede
daer men regneert emmermere
es hier boven met onsen here
ende metten heylighen inglen fijn
daer wi allen toe ghenoedt sijn
daer noch tijt en lijdt noch iaer
salech sijn si die comen daer
ian  ic hoerde wel dat ghi
van x gheboden seydt mi
welc sijn die x ghebode
dat leert mi  ic bidts u om gode
wouter  hoe hebdi u beset
dat ghi die x ghebode niet en wet
ende ghi so vele aesaghen
vertrecken cont ende ghewaghen
hets wonder dat u yet verholen es
ghi cont so wel vraghen dies ende des
ghi slacht hem die tallen stonden
alle dinc willen ondergronden
ende al vernemen  op ende neder
dat ghesciet voert ende weder
nochtan en leren si nemmermere
daer ane leghet doghet ofte ere
maer bliven ghetelt metten knechten
nochtan willen sijt al berechten
ende lachteren ende blameren
eest van knapen  eest van heren
maer sine connen hen selven niet
wel berechten  wat haers ghesciet
wouter  de x ghebode willic u
met corten worden overlopen nu
elc mensche die sal
gode minnen boven al
ende sinen evenkersten  dies benic vroet
ghelijc dat hi hem selven doet
ende god name in gheenre stont
te vergheefs nemen inden mont
vieren die heylighe daghe ons heren
vader ende moeder altoes eren
anderre wive onderwenden niet
ende oec niet stelen  wats ghesciet
nieman doden noch verslaen
gheen valsche orconde doen verstaen
anders mans wijf begheren twint
noch anders goet also men vint
in dewangelie  soe sijn dese
tiene ghebode die ic u lese
nu willic u te hant vermonden
al hier die vii hoeft sonden
hoverde  oncuusheyt  nidecheyt
vrecheyt  manslacht  gramscap  gulsecheyt
ute desen zevenen allene
spruten alle hartheden ghemene
maer hoverde ende gierecheyt sijn
van hen allen dquaetste fenijn
want alle quaetheyt daer wt springt
ende es met nidecheden gheminght
ende die de twee heeft inden sen
draghet den derden over hem
ende hi die den nijt draeght
hi werdt daer selve af gheknaeght
men derf hem niet meer vloeke gheven
dan datmen hem bidt om lanc leven
want so die nideghe langher leeft
so hi meer sijns onwillen heeft
aldus so en wedt sijn torment
niegherinc nemmermeer gheent
voer sine doet noch daer naer
dat ic u segghe dat es waer
ende des es hi wel weert
om dat hem in sijn herte deert
dat enen andren goet ghesciet
dat hem en cost no en scaedt niet
noch noyt hem gheen arch en dede
in sie gheen meerre onsalichede
ende dese nijt es bina
al ghemeyne  alsic versta
in alle dese werelt wijt
ende heeft gheweest in alder tijt
vanden yrsten beghinne
alsic u voer gaf te kinne
ende dat es swaer elken man
dat nieman gheweten en can
wie hem nijt draghet ofte en doet
alse hi es in voerspoet
hoe vrient datmen hem schijnt
want dats om niet ghepijnt
wie in voerspoede of in ghelucke steet
hi heeft niders meer dan hi weet
die sijn vriende schinen nochtan
daer om seget een wijs man
hoedt u meer ieghen vrients nijt
dan voer viants laghe talre tijt
ian  ic hebbe menech woert
vander wive selsenheyt ghehoert
ic bidde u  op dats u niet en verdriet
dat ghi mi daer af wilt segghene yet
want vele meesters van haren seden
scriven grote selsenheden
wouter  daer af willic u dan
segghen een luttel  so ic best can
dwijf es van naturen loes
vrecke ende ghierech altoes
onvreedsam ende onghestadech
wrakelech ende onghenadech
over den ghenen dien si haet
haer hoverde es onghemaet
ende die can si qualike so besluten
men wertere gheware van buten
ende meneghen wive dunct des
dat hare ghelike niet en es
ende wilt gheeert sijn  vroech ende spade
ende als men haer des niet en dade
dat soude haer duncken grote smade
van sinne sijn si onghestade
ende haer lachen ende haer gheween
dat leghet beyde bi een
kijnsch sijn si ende ongheleert
ende met haren worden saen ghekeert
ende saen gheloven si datmen hen seyt
daer om es den wiven ontseyt
te comene tot vroeden rade
beyde in hoven ende in stade
hare ghetughe en heeft macht enghene
ende si en mach oec niet allene
nieman vermomboren  also die wet
ende dlantrecht heeft gheset
ende prelatye oec mede
om hare onghewarechede
ridderscap ende priesterscap met
dese sijn hen beyde ontset
gherne vernemen si vele
eest in ernste of in spele
weder het si quaet of goet
ende onlanghe  des sijt vroet
helen sijt si en segghent voert
al waert een diefte of een moert
daer om en sal hem nieman bevelen
dinghen diemen wille helen
want daer af groet verdriet
menech werven es ghesciet
om datmen wiven gaf te verstane
heymelijcheyt daer macht lach ane
dwijf begheert oec sonderlinghe
scoenheyt boven alle dinghe
ende daer toe grote sierhede
beyde om thoeft ende om die lede
ende daer op verheft si haer sere
ende wilt beter sijn vele mere
als si die sierheyt heeft an
dan doe si thuus sat ende span
dat wijf boven al scoenheyt begheert
dat moghedi merken  want si smeert
haer aenschijn ende hare ghedane
anders dan god maecte daer ane
ende maken hoerne twee
ghelijc enen stommen vee
ende enen sleyp na haren ganc
oft waer een steert  ij ellen lanc
dits wonder boven alle saken
dat aenschijn aldus maken
beestelike vorme aen haren lichame
menscheliker naturen te blame
dwijf heeft oec te meneghen stonden
harde scalke rade vonden
maer sine weet niet wel al
hoe dat sise vervolghen sal
want si en blijft niet in enen ghedachte
tfierendeel van eenre nachte
ende sonderlinghe es si blide dan
als si bedrieghen mach den man
ende hoe si hogher es in state ghekeert
soe si meer daer in glorieert
ende daer na set si sere hare
alsoet wel schijnt hier ende dare
want die wijste die ye hadden leven
daden si swaerlike sneven
in scennessen ende in swaren sonden
alst noch doen in onsen stonden
maer dats iammer  sonder verdrach
dat enech bose wijf mach
eneghen goeden man also verleyden
ute sire beschedenheyden
dat hi lijf  ziele  ere ende goet
om haren wille verliesen moet
alle die meesters  te waren
die vore onsen tiden waren
die scrifturen in boeken legghen
si scriven alle ende segghen
vander wive onghestadechede
ende van hare onghetruwecheyt mede
ende oec seget een meester van hem dat
si es allene reyne die nyeman bat
menech man oec  dat verstaet
spreect van eens anders wive quaet
die swighen soude ende en spreken niet
wiste hi wat hi thuus liet
want menech man wilt seker sijn
dat sijn wijf es reyne en fijn
die luttel weet vander mare
die heymelike loept van hare
daer om en sal nemmermere
man sijn wijf prisen te sere
want men harde nauwe heelt
sulke spele die men speelt
dat es wel een ghelukkech man
die een wijf wel dwinghen can
dat si vreedsam  vroet si ende reyne
van honderden esser cume eyne
die dese iij poenten heeft wel
het dunct meneghen man spel
een wijf te nemene metter wet
hi es meer in davonture gheset
dan die over zee vaert striden
dien arbeyt mach hi gheliden
ende mach daer ere hebben ave
maer valt sijn wijf ongave
so valt hi in vernoye groet
tote datse sceedt de doet
wilt hise oec met allen laten
so willene die papen verwaten
ende segghen sijn ziele es verloren
neemt hise weder so heeft hi toren
ende verliest sijn ziele ende sijn lijf
ende blijft daer toe een keytijf
al sijn leven  hoe dat gaet
ende en weet sijns ghenen raet
maer ic segghe dat sekerlike
wie dat es in huwelike
ende verduldechlike goet ende quaet
nemt dat hem over gaet
dat hi loens bejaghet mere
dan een monc of een clusenere
want des nachts so sijn si
doch van castimente vry
maer die man werdt ghecastijt
nacht ende dach  in alre tijt
sine penitentie duert vaste
nacht ende dach  sonder raste
nochtan soude dwijf altoes staen
tote smans dienste  sonder waen
en hem onderdanech sijn met trouwen
dat es trecht van goeden vrouwen
ende met haren live sijn ghereet
alse men tijt ende stede weet
dan es hare ghene onnere
want hijs hare voeght ende hare here
ende daer bi so moet die man
altoes vore wesen dan
als men dat werke werken sal
daer bi steet die werelt al
dat behoert ten huwelike
dien god maecte van hemelrike
daermen die werelt meerret mede
nader menscheliker naturen sede
ende wie so dat anders dade
wrachte jeghen der naturen rade
dies hem god belghet  sonder wanc
want hire ij stede om verdranc
dat die vrouwe tsmans dienstwijf es
moghedi daer ane sijn gewes
dat si draghende blijft dat kint
dat de man selve wint
ende beydt haers tijts met vresen groet
in avonturen vander doet
ende alst ter werelt heeft sijn leven
moet si hem sijn voetsel gheven
ende blijft in hare hoeden mede
met sorghen ende met arbede
tote dat hem ghehelpen can
alles des so es die man
van rechte quite ende ontladen
ende dat wijf si moet draghen
die sorghe ende den last allene
vanden kinde groet ende clene
die man hi es sekerlike
here ende voeght van ertrike
ende heeft al in sijn bedwanc
deser werelt ommeganc
ende datter in es  quaet ende goet
es al onder des mans voet
ende alle creaturen vlien
den man  want sine alle ontsien
van sinen aensichte hem ververen
wolve  leewe  serpente  beren
god heeft den man ghegheven
grote gracie in dit leven
wijsheyt  coenheyt ende starchede
daer si die werelt houden mede
dese iij te samen en heeft
ghene creature die leeft
dan die man  sijt seker des
die allene voeght der werelt es
ende edel boven alle dinghen
die ter werelt ye lijf ontfinghen
dat toende god harde wale
doen hi in marien zale
mans vorme nam an
daer hi den viant mede verwan
wouter  ic hebbe segghen horen
dat een coninc hier te voren
maercolve ontboet dat hi quame
te sinen hove  ende met hem name
sinen vrient ende sinen viant
ende hi met hem die brachte te hant
maercolf nam tier selver stont
sijn wijf ende sinen hont
ende ghinc ties coninx hove waert
te sinen wive sprac hi op die vaert
hertelike lieve vriendinne
ghi wet wel dat ic u minne
boven al dat ye lijf ontfinc
ic moetu een heymelike dinc
segghen die mi es ghesciet
maer ghine moghes versegghen niet
om ghene sake  om ghene noet
want wist die coninc  ic waer doet
dwijf zwoer bi groten eden
dat si haer liever bleve ghesceden
wt hemelrike teweghen daghen
dan sijs een woert soude gewaghen
lieve minne  sprac hi  ic segt u dan
ic vermoerde enen man
in dese weke op ene stont
daer ic aen wan ccc pont
ende ic barchene met haesten doe
onder onse bedde int bedstroe
aldus hebben wi tgoede ghelt
nu siet dat ghi ons niet en melt
aen mijn lijf no aen mijn ere
maercolf  mi verwondert zere
dat ghi so luttel betrout mi
ic storve mi liever dan ghi
dat wetti selve harde wale
hier mede lieten si die tale
ende quamen in sconinx hof mettien
ende alsene die coninc heeft versien
hiet hine willecome saen
ende vraghede hem of hi hadde ghedaen
also als hi hem beval
here  sprac hi  ja ic al
hier es mijn vrient ende mijn viant mede
hier af moetic die waerhede
weten  sprac die coninc
here  sprac maercolf  dese dinc
willic u tonen nu ter stat
ende gaf sinen wive enen plat
in haer aenschijn also wel
dat si bina ter erden vel
doen riep si lude ay mi ay mi
dese mordenare  hoe slaet hi mi
here coninc  sprac si  sekerleke
hi vermoerde in dese weke
enen man om sijn ghelt
dien ghi noch vinden selt
thuus onder sijn bedstroe
hi lies mi seker selve also
die galgaert heeft verdient dat
ghine settet op een rat
hi heves langhe verdient wale
doen die coninc hoerde dese tale
loech hi ende sweech nochtan
ende maercolf  die wise man
riep sinen hont daer hi stoet
ende sloech hem af enen voet
doen riep hine weder saen
ende hi quam te hem ghegaen
oetmoedeliker vele mere
dan hi gheploghen hadde ere
here coninc  sprac maercolf mettien
nu hebdi ghehoert ende ghesien
minen vrient ende minen viant
nu merct wel al te hant
dat mijn viant es mijn wijf
die mi woude doen nemen tlijf
om enen slach dien ic haer gaf
ende minen hont sloeghic af
van sinen live een let
nochtan es hi mijn vrient bet
dan hi ye was te voren
also ghi sien moghet ende horen
die coninc seyde maercolf  ghi
hebbet wel betoent mi
metten werken al bloet
die dinghen daer ic u om ontboet
ic sie dat nieman en sal
sinen wive ontdecken al
sine heymelijcheyt daer macht aen leyt
dit houdic wel over waerheyt
dus toende maercolf den coninc daer
dat sijn wijf sijn viant waer
noch heeft die man der viande mere
daer hi nochtan harde zere
siele ende lijf om avontuert
ende dat sijn leven dicke besuert
dat sijn sine kindre  wildijt verstaen
want van dies maels dat si verstennesse haen
so ontrecken si hem dat sine
ende doen hem meneghe pine
toren ende scade  alsict bevroede
es die man rike van goede
ende en gheeft hi hem niet ghenoech
dat si willen na haer ghevoech
so begheren si sine doet
met verlanghen harde groet
ende peynsen dicke in haren moet
hoe langhe sal ons dit goet
vore draghen dese oude
dat onse goet wesen soude
al ongheluc moets ons verlaten
het schijnt dat si nieman en haten
also sere als diese heeft ghewonnen
want si hem sijns levens veronnen
ghestaedt oec davonture des
dat die vader arm es
ende hem selven niet gheneren en can
so en es onder der sonnen man
dies si hem scamen mere
ende het dunct hen grote onnere
dat si hebben alsulken vader
si souden sijns alle tenengader
loechenen  consten si
merct of dit waer si
aldus dunct mi sekerlike
es die man arm of rike
hi es met sinen kindren onweert
want die yemans doet begheert
dats sijn viant  hoe dat veert
daer om es hi hanghens weert
die siele ende lijf avontuert al
om goet  daer hi mede sal
kijndre of maghe maken rike
soe vele bestaedt mens qualike
ende so luttel heves die siele te bat
elc prueve bi hem selven dat
ian  mi wondert sekerlike
dat ghi aldus fellike
spreect toten vrouwen weert
het schijnt ghi hebtse onweert
men seyt ghemeynlike nochtan
dat van rechte elc man
vrouwen prisen ende eren sal
waer hi comt al over al
wouter  wat ic u lere
ghi blijft altoes in enen kere
even dul ende even blent
ghine verstaet noch en leert twent
suldi yet verstaen of inhalen
dat moetmen u tallen malen
knuwen  also men pleghet
den kinde dat in die wieghe leghet
woudi die waerheyt verstaen in trouwen
so en seydic u niet van vrouwen
maer van wiven  sijts gewes
ende wet dat groet ondersceet es
tusschen den vrouwen ende den wiven
alsic u hier na sal bescriven
op dat ghijt wel verstaen wilt
maer u sin heeft so harden scilt
dattene cume enech man
met worden yet doerhouwen can
nochtan wildi altoes callen
ende bevroedt sijn van allen
ende om dat ghi sijt so ruyt
sal ic u segghen over luyt
die dinc  ende bat verclaren
dan si vore verclaert waren
wouter  en verstaet niet dat
men hebbe in menegher stat
goede vrouwen oec vonden
ende doet noch te desen stonden
maer mijn meyninghe es groet ende cleyne
op die broesheyt  die god ghemeyne
gaf der wijsseliker naturen
boven allen creaturen
want ghemeyne nature der wijflijcheyt
es al gheneyght ter broescheyt
maer diere minst toe es gheset
hi mach hem hoeden te bet
ende die hem also wel bevroeden
dat si met voersienegher hoeden
haer ingheborne nature verdriven
ende in vremde nature becliven
daer si mede staende bliven
in eren ende in reynen live
si sijn wel weert dat mense crone
ende lone metten hoechsten lone
ende hem en moghen alle die leven
niet te vollen prijs ghegheven
want si hebben met crancker macht
ghedaen vele meere cracht
dan ofte een man allene
verwonne een borch ghemaect van stene
alse salomon seghet  die wise
oec seghet een ander meester van prise
dat de ufeninghe der saken
een ander nature can maken
ende diere vrouwen vindtmen vele
die in erenste no in spele
niet en daden dat hem mestoede
want haer voersieneghe hoede
heeftse in sulker doeght gheset
datse alle archeyt in hare belet
ende der goeder vrouwen leven
dat es also sere verheven
datment cume can ghesegghen
ofte in scrifturen ghelegghen
si es sierheyt ende ornament
haers mans waer mense vent
ende sijn tresoer ende sijn scat
ende waer si es in elke stat
es si van sire eren een hoede
van sinen live  van sinen goede
draghet si trouwe harde groet
ende es ghetrouwe toter doet
de goede vrouwe es dicke vroet
haer raet die es gherne goet
ende es altoes eersam mede
gherne so houdt si in vreden
haren man waer si can
ende alse te vernoye es haer man
troest sine met soeten worden soe
dat hi blive werdt ende vroe
ende hi verliest sorghe ende pine
si es recht een medecine
haers mans van allen quaden saken
diene droeve mochten maken
verdient hi oec bi sire scoude
dat menne daerom scelden soude
dat seghet si hem so suetelike
dat hijs hem al heymelike
te bat huedt altoes voert an
op dat hi doghet hevet an
goede vrouwen men niet en soude
gheliken silvere no goude
noch purperen pelnen no saffieren
noch ghenen ghesteynte so diere
noch al den goeden ghemeynlike
diemen vindt in ertrike
so edel ende so vol trouwen
sijn die gherechte vrouwen
sijn si rike  sijn si mate
maer dat dunct mi grote onmate
dat die quade wive vol blamen
hebben moeten vrouwen namen
al waren si coninghinnen
men soudere niet tellen binnen
hets waer  alle vrouwen sijn wive
na die vorme van haren live
maer alle wive en sijn vrouwen niet
na die seden diemen aen hem siet
someghe liede berechten
ende blameren mijn dichten
daer ic segghe ofte scrive
vander broesheyt der wive
ende wanen dat ic allene
die goede metten quaden mene
in peynses nye cleyn no groet
mine meyninghe es al bloet
op die ghemeyne broeschede
der naturen der wijffelijchede
dies en selen die goede niet mecken
noch aen haren lachter trecken
die goede vrouwen sijn vol eren
ende die hem anders keren
hebben blame  spade ende vroech
ende diere es meer dan ghenoech
ende die hier jeghen steken
ic segghe u dat si wederspreken
die goede oude vroede
die al wisten tquade ende tgoede
beyde socrates ende plato
demonstanes ende catho
salomon ende ovidius
seneca ende oratius
ende oec menech ander die ic nu
niet ghenoemen en can u
die alle leren ende scriven
die ghebreke vanden wiven
ende van hare broescher naturen
boven andren creaturen
dits haer meyninghe diet wel verstaet
vanden goeden seyden si noyt quaet
dan op die ghemeyne broescheyt
ende die anders hier toe seyt
hi mesdoet harde sere
ende mindert oec daer met sijn ere
want dat die oude wise spraken
dat en mach nieman loghen maken
want hets gheauctoriseert
ende onder die vroede gheviseert
so wie anders seghet of gaet
dan hier vore ghescreven staet
hi wederseghet die oude vroede
elc sijs wel op sijn hoede
ende prise goede vrouwen  dats mijn raet
ende oec de ghene die sijn quaet
en can hi niet ghemaken goet
en si dat god selve doet
watmen leert of watmen seyt
god weet al die waerheyt
ian  nu hebdi mi gheseyt
van vele dinghen die waerheyt
dies ic noyt en hebbe gheweten
maer bina haddic vergheten
te vraghene van den heren
die de kerken regeren
paeuse  bisscope ende ander prelate
hoe dunct u van haren state
ende dander paepscap also mede
dat behoert ten kerstenhede
want vele liede segghen sekerlike
dat si hem bewaren cranckelike
wouter  soudic die waerheyt spreken
al wt vander papen ghebreken
si souden mi vermaledien
want si souden mi betyen
dat ic onghelove brachte voert
ende souden verkeren mine woert
want si hebben de wet bescreven
die si den volke wt gheven
ende si tonen statuten ende ander saken
hem selven alder houdst te maken
ende al meest den volke jeghen
al eest dat sijs selve niet en pleghen
sine mesdoen daer niet an
maer tfolc doen si daer om inden ban
si houden nijt ende ghierechede
ende die volght hem altoes mede
want inder prelaten hove
en es nieman van love
noch oec weert noch willecome
hine brenghe ghewin ende vrome
men derf te haren hove niet keren
om dinghen of om impetreren
men brenghe mede die florine
anders eest al verloren pine
want trecht moet daer sneven
eest datmen niet en mach gheven
ende onrecht dat ghelt bringht
heeft sinen wille saen ghedinght
haer provenden vercopen si toe
oft waer een peert of een coe
maer om doeght ende om goet leven
sie ic selden provenden gheven
symonie es nochtan
een ghebot daer de ban
swaerre op legghet  sijts ghewes
dan op enech ghebot dat es
si leren tfolc ende castien
van sonden ende van heresien
maer si en doens selve twint
nochtan datmen ghescreven vint
dat al haer leven ende al haer kere
volghen soude haerre lere
so dat haer leven soude sijn
een raye ende een sonneschijn
die dleke volc soude leyden
toter ewegher salicheyden
maer nu can men aen hem ghemercken
luttel dogheden in haren werken
want dat paepscap heeft verloren
die seden die toe behoren
der gherechter gheestelijchede
proeft of dit es waerhede
in gane  in stane  in oefeninghen
ende allen wandelinghen
in clederen ende in haren abyte
so dunct mi al hare vyte
den leken volke al ghelijc
sonder in dien namelijc
dat tpaepscap noch gheen strijpt en droech
nochtan ghebrekes luttel ghenoech
ic siese persemen ende voercopen
van tavernen te tavernen lopen
dansen  reyen in rivelen
ende alle yedele spele spelen
dobbelen  wedden ende sweren
ende met scalcheden hem gheneren
ghelijc den leken lieden
dien sijt souden verbieden
traghe sijn si  alsict merke
ten ghetiden in die kerke
en si datmen daer deylt ghelt
dan gaen si derwaert alden telt
maer si bliven onlanghe daer
sine maken hem saen elwaer
daer men drinct ende hoveert
vrouwen spreect ende bagineert
in die kerke sijn si node langhe
ten ghelese ende ten ghesanghe
ia si  wildijt verstaen
die de meeste renten ontfaen
sitten daer ende sien al omme
ende swighen stille alse stomme
ende staen vanden boeke bat achter
songhen si  het dochte hem lachter
maer si sitten daer ende bronken
luttel ghebrekes si en ronken
maer die vicarise allene
ende die capellane  die clene
gheprovent sijn ende cranc
die moeten der kerken sanc
ende die pine algader draghen
beyde bi nachte ende bi daghe
ofte men soudse corrigeren
ende uter kerken keren
maer die met voglen ende met honden
iaghen ende beeten tallen stonden
ende haer kerke selden houden
die bliven al onbescouden
dits niet ghelijc  sijts gewes
meest heeft  meest sculdech es
die cloestre ende die prelate mede
die in alle verweenthede
die der werelt toe behoert
so vervult sijn ende versmoert
dat si niet en connen gheweten
wat si drincken moghen of eten
ende hebben haer cameren sonderlinghe
daer si in houden haer wandelinghe
ende des convents goet verteren
ende hoechelike daer met hoveren
met haren vrienden ende met maghen
dan sittet convent ende knaghen
een ey of enen vulen harinc
dat en es niet ghelike dinc
cranc wermoes  case een luttelkijn
cranc bier hebben si ende haer wijn
die sal sijn vander crancster foren
den abt en dunckes niet mere verloren
dan dat tconvent mach verteren
maer selve hebben si haer kelneren
wel bewaert met goeden wine
den besten die comt vanden rine
dies drincken si vol haer butseel
aldus doen si cranc ghedeel
haren convent  des sijt gewes
dies tgoet altemale es
ende dat convent verdient bat
die provende  wet wel dat
dat alle den laste moet draghen
beyde bi nachte ende bi daghe
in lesene  in singhene  in vroech opstaen
alse die der reglen sijn onderdaen
daer dat goet om es ghegheven
daer si alle gader bi leven
en es sabds niet allene
maer het es al tsconvents ghemene
die abdt die soude altoes sijn
in sijnre moncke aenschijn
ten dormtre  ten reeftre ende ten chore
so dat si sien mochten ende horen
haers abds volmaecte seden
van dogheden ende van oetmoedecheden
ende na dan volghen sinen state
aldus souden doen prelate
doen god onse here waerlike
met sinen jongheren ghinc op ertrike
en hadde hi camer no spise allene
maer het was al ghemene
dat si hadden  vroech ende spade
ende sijn lere ende sijn predicade
was ghereet met sueten woerden
van dinghen die ter zielen hoerden
hine scheen niet der andre here
maer haer knecht scheen hi mere
ende te dienene was hi ghereyt
also hi in dewangelie seyt
maer des selfs si nu missen
beyde die abde ende die abdissen
die verteren nacht ende dach
so watmen den convente afbreken mach
ic vruchte dat hem god harde swaer
ten ordele sal verwiten  daer
hi elken loen sal gheven
van dat hi hier heeft bedreven
wouter  van desen mendicanten
moetic u een luttel ranten
alse minderbrueder ende jacopine
witte brueder ende augustine
die lopen weder ende voert
prediken ons heren woert
den leeken volke openbare
ic vruchte dat si al dware
niet en segghen ende en leren
daer sise biechten ende absolveren
want si vleyende ende volghende sijn
hem die hem gheeft broet ende wijn
bedi si moeten leven
van datmen hem sal gheven
daer groet perijl in leghet
als ons een wijs man seghet
wie arm es ende niet en heeft
ende met goeder spisen gherne leeft
ende aen bidden leghet sijn lijfnere
die moet sijn een smeker sere
ende wie smeect  also wi lesen
en mach niet gherecht wesen
ende den ongherechten moetmen scuwen
ende den smeker niet betruwen
also alse die wise segghen
die scrifturen in boeken legghen
hoverde  ghierecheyt ende nijt
vindic in gheestelijc abijt
vele meer  sijts gewes
dan in enech volc dat es
ende oec luxurie bedect
daer der vele mede es bevlect
ian  dits wonder dat ic hore
ghi seyt int beghin hier vore
dat dat volc nu beter ware
dant ye was dits contrare
want van wat state wi spreken
ghi vinder in grote ghebreken
ende aldus en volghedi niet wale
uwer redenen ende uwer tale
wouter  een peert of een rent
die en sijn niet so blent
van sinne alse ghi sijt
men moet u in alre tijt
al dat knuwen datmen u seyt
alse den kinde dat in de wieghe leyt
ic seyde vore  ende ic lye noch des
dat tfolc nu also goet es
of beter  dat ic nu sye
dant hier vormaels was ye
maer niet en makic u vroet
dat tfolc es altemale goet
men heeft in allen stonden
beyde goede ende quade vonden
also men doet noch heden daghes
maer die meyninghe mijn ghewages
dat dat volc van ertrike
also goet es ghemeynlike
ia dleeke volc alst ye ghewas
der vermetic mi wel das
datmen nu meest trouwen siet
int ghemeyne weerlike diet
dat sinen arbeyt daghelijx verteert
ende met sinen acker hem gheneert
ofte van lande te lande rent
ende met comenscape went
des die meneghe te bat heeft
ia al dies die werelt leeft
steet naest gode bi desen
dat willic wel ter waerheyt lesen
ia sal trouwe staende bliven
dat sal bi desen ij becliven
en es paeus  bisscop no pape
lantshere  riddere no knape
selen si haer leven hier ontdraghen
dese twee en moetent bejaghen
oec behoren si ghemeynlike
ten edelen goeden huwelike
dien god  die voersieneghe wise
yerst maecte inden paradise
dits doerdene daert al aen steet
dat der werelt ane gheet
ende daer men trouwen meest aen vent
belghe hem die wille  in achts twent
dat sijn lantsheren ende prelate
daer ic mi minst trouwen toe verlate
ende volc van gheesteliken abite
want si houden verkeert haer vite
dat doet al nijt ende ghierechede
also ic hier vore seyde
du leec man en ontsie di niet
dat paepscap en es sekerre niet
hemelrijx dan du bes
die best leeft best es
al predect tpaepscap gods woert
ende haer theologie bringht voert
ende du sits daer voer hare voete
du best lichte also soete
ende also weert voer danscijn ons heren
als si sijn die di leren
want clergye sonder goet leven
en can ghene salecheyt gheven
hets beter een doghet allene
dan alle phylosophye ghemene
al eest oec dat si di biechten
ende dine ziele verlichten
ende van dinen sonden ontladen daer
du best lichte also claer
oft claerre voer gode dan hi
die daer absolveert di
al bestu in scrifturen blent
daer om en twivele niet een twent
dijn simpel ghelove clare
es voer gode also mare
alse eens clercs  des benic wijs
die xxx iaer lach te parijs
cristus sprac liefliker mee
ieghen dwijfken van cananee
u ghelove becomt mi bat
dan der papen  gheloeft mi dat
want al sijn scelden ende sijn horeest
hadde hi op die papen meest
ende die berespte hi met harder tale
maer dat wijfken bequam hem wale
die hi opten putte vant
ende si gheloefde aen hem te hant
maer wat miraculen cristus dede
die papen bleven in hare quaethede
hore mi nu  dorpman
ende legt hier dinen sin an
du die leves op dinen acker
ende te dinen labore best wacker
du best also seker  sijts gewes
alse paeus ofte bisscop es
lantsheren ofte ander papen
die altoes plucken ende rapen
dine pine ende dinen arbeyt
daer du om storts dijn sweyt
so spreken si aldus
iste est rusticus
men neme hem dat hijs heeft
het es scade dat hi leeft
so tijdt men hem tferwoede an
ende so moet die onsculdeghe man
verliesen daer sijn goet
weder hijt verboert of en doet
so duncket hen ghewonnen al
maer om datter na volghen sal
en peynsen si twint no dele
si houden hen aen dierste morsele
daer si haer siele mede verworghen
want nieman en heeft ghenen morghen
du volre  wever  coepman
scoenmaker  cledermaker  stierman
ende alle die arbeyds pleghen
die hier vanden minsten sijn gheweghen
ende met pinen wint u brodekijn
ghi selt ghinder vanden meesten sijn
ende vele meerre  dat wetic wale
dan deken  prelate ofte officiale
die u versmaden ofte verdrucken
ende u goedeken hier afplucken
ende dat uwe verteren in welden
ende in hoverden daer si in helden
sijt verduldech  u en sal niet ghebreken
god sal u harde wel wreken
ghinder in deewelike vier
ende wet dat u vernoye hier
cort es ende verganckelijc
ende ghinder u vrouwe ewelijc
die nemmermeer inde en heeft
op dat ghi wel hebt gheleeft
sijt alle verduldech ende doet wale
hemelrijc es u altemale
ghi leeke liede ghemeynlike
die sit inden edelen huwelike
ende u met redenen gheneert
of uwes selfs renten verteert
ghi sijt met gode lief ende weert
want al ertrike  hoe dat veert
moet bi u staen sonderlinghe
of die werelt die verginghe
ende oec machmen in u scouwen
meer dogheden ende trouwen
ende gode vruchten ende eren
dan in prelaten of in lantsheren
ende sal trouwe staende bliven
dat suldi meest toe driven
wouter  nu swijcht al stille
ic sal u meer segghen dan ic had wille
vander papen ghierechede
ende van haerre nidecheyt mede
waert noch te ghesciene ende moghelike
dat die gods sone van hemelrike
in ertrike comen soude
om te quitene onse scoude
also hi eens heeft ghedaen
ende hijs niet en mochte ontgaen
ende die heylighen ende die propheten
in haren boeken daden weten
so dat tpaepscap seker waer van dien
dat emmer moeste ghescien
ende hi dan quame alst sine al ware
ende ghinghe predeken hare entare
ghelijc als hi wilen dede
ende hi van haerre ghebreckelijchede
die papen berespte  vroech ende spade
ende hi met sire predicade
dat volc trocke te hem waert
noch so souden si ter vaert
cristumme de doet beraden
also die scriven ende die phareseeuse daden
die vule quade roden
die papen waren der yoden
si bekenden wel waerlike
dat hi comen soude van hemelrike
ende van eenre maghet werden gheboren
ende hi die helle soude storen
ende menschelike nature vertroesten
ende vander ewigher doet verloesten
ende ons ontdoen deeweghe leven
want si haddent al bescreven
ende noch hebben  te waren
van alden propheten die ye waren
die alle scriven ende leren
die heylighe toecomst ons heren
meer dan m jaer te voren
eer dat cristus waert gheboren
oec saghen si die wondre mede
die cristus op ertrike dede
hoe hi den laserschen ghenas
ende siende maecte die blijnt was
die blijnt quam vander moeder sijn
ende vanden water maecte wijn
ende lazaruse dat leven gaf
daer menech yode stont om tgraf
die gheweest hadde iiij daghe doet
oec saghen si die wondre groet
die god onse here toghede
doe sine menscheyt doghede
in sire bitterre pinen
hoe die sonne liet haer schinen
ende doe steene cloven ontwee
die erde bevede noch mee
die cortine die inden tempel hinc
scoerde ontwee om dese dinc
heydene meesters  die tier wilen
van daer woenden cc milen
bekenden wel tier selver uren
dat die meester doghede der naturen
want si mochtent merken ende weten
aen delemente ende aen de planeten
daer men wonder aen mochte sien
dat vore noch na en mochte gheschien
nochtan en consten dese dinghen
die papen daer toe niet bringhen
dat si yet wouden lyen das
dat cristus ghewarech god was
maer haren hat met felre ghedachte
sloeghen si met al hare machte
opten onnoselen cristomme
ende dat was al daer omme
dat hi hem haer hartheyde
openbaer berespte ende seyde
ende si oec gheware worden das
dat tfolc aen cristomme las
ende hare offerande ende hare ere
daer af minderde sere
ende si ghemisten vanden vordelen
ende vanden goeden morselen
die si hadden te voren
ende vielen in sulken toren
ende in so overdadeghen nijt
dat si sonder respijt
met haren valscheyden groet
cristum brachten ter doet
dat nye mensche op ertrike
doet en starf so bitterlike
ende si wel wisten nochtan
dat cristus was een heylich man
ende dat een puer mensche niet hadde moghen
alsulke doet noch wonder toghen
nochtan en bescoet algader niet
nu merct dan ende besiet
of cristus noch hier neder quame
ende den papen tfordele name
ende hem openbaer seyde
hare ghebreke ende archeyde
ende hem de waerheyt twint en hale
ende dat volke altemale
vanden papen woude keren
ende hem houden aen cristus leren
so dat den papen met allen
ere ende weerde begonste ontfallen
ende si dan saghen met
dat te nieute soude gaen haer wet
souden si daer noch yet na staen
dat sine anderwerf daden vaen
ic vruchte jaesi sekerlike
daer om radic u ghemeynlike
dat ghi niet en siet op haer dade
maer aen hare predecade
die si doen int ghemene
daer ane houdt u allene
nochtan dolen si som ghenoech
ende segghen meer of min dan int ghevoech
want sijs selve niet en connen vinden
dat si den volke willen ontbinden
alse iacob  die dichter hoghe
spreect in sijn dyaloghe
god spreect oec selve voer ware
in dewangelie openbare
dat si doen des en doet niet
maer dat si predeken des pliet
ende oec seghet hi int ghemene
huedt u jeghen die ghene
die hem in scapene cledre tonen
dat si u niene verleyden noch honen
want hoe si hem van buten doen kinnen
si sijn gripende wolve van binnen
dit spreect god meest opten abite
ghemaect na gheesteliker vite
daer meneghe grote boesheyt
dicke onder gheborghen leyt
die papen oec  dat verstaet
prisen den volke dat aflaet
maer men siet se selden lopen
yegherinc om aflaet te copen
ghelijc dat die leke liede
dat aflaet halen ende gheven miede
ende oec heeft groet wonder mi
bi wat saken dat het si
niet en sitten si int sermoen
ghelijc dat leke liede doen
nochtan datmen vele papen vint
in scrifturen harde blint
die luttel verstaen die dinghen
die si lesen ofte singhen
soe dat hem also groet noet ware
alse den leeken te comene dare
om te lerene den hemelschen pat
ende dus scuwen si al dat
dat si den leken volke raden
mede te comene te ghenaden
si en prisen dienst noch ere
die men doet onsen here
en si dat sire winnen ane
anders doen si ons te verstane
dat es jeghen der kerken recht
dit vinden wi nu ende echt
es die kerke ghebroken ofte ontdect
of wat dinghen dat daer in ghebrect
eest clocke  boeke ofte outer laken
kelc  ornament ofte ander saken
sine gaven daer niet toe een mite
maer si willen sijn quite
van allen coste  dies benic vroet
daer men gods dienst mede doet
dit en sijn gheen goede exemple
si horen ten huse vanden temple
maer si en sijn gode gheen aelmoesene sculdech
dies benic harde onverduldech
dat si gheven aldus van hen keren
al over al ten dienste ons heren
ic ontsie mi des  sonder waen
dat over hem noch wt sal gaen
ende dats noet sal sijn sere
dat het god met plaghen kere
want hets gheseyt van ouden daghen
datmen noch sal die papen jaghen
ende die kerke doghen sal
ende bider papen ghebreke al
so dat paeus ende cardinale
bisscoppen ende tpaepscap altemale
haer crunen selen decken doer den vaer
ende hen berghen hier ende daer
ofte tfolc soudse verslaen
ende dan sal kerstenheyt staen
in so groten vernoye  dat voer dien
dies ghelike nye en waert ghesien
ende die dan gode minnen
selen so drueve sijn van sinne
dat si gode met erenste groet
selen bidden om die doet
dit vernoye ende dit mesfal
sal bi den papen comen al
omdat god sal willen dat si
hem corrigeren ende beteren hier bi
bi deser plaghen  bi desen bedwanghe
maer en sal niet dueren langhe
si en selen te payse comen weder
ende haer ghierecheyt legghen neder
ende andre onnutte seden
ende hem bat hueden dan si deden
ende men sal hem meer eren doen
dan noyt te voren was gheploen
aldus hebbic horen lyen
someghen prophetien
ende daerna sal ene ghemeyne vaert
comen ten heylighen lande waert
ende dat selen winnen scone ende wale
die kerstene van orientale
ende grote plaghe ende pine
selen hebben die sarrasine
ende daer na sal comen antkerst
ende sal segghen dat hi es kerst
ende sal wonder doen in vele wisen
ende hi sal verborghen dinghen bewisen
ende aen hem selen sonder te beydene
vallen vele yoden ende heydene
ende selen wel wanen dat hi
cristus  die gods sone  si
maer alsi gheware werden des
dat hi een valsch prophete es
so selen si ghelijc met allen
ane der kerstene wet vallen
dan sal kerstenheyt hebben joye
dan sal een herde sijn ende een coye
alse cristus selve doet verstaen
ende hier na sal comen saen
die eyselike doemsdach
die elc mensche wel vresen mach
daer god elken loen sal gheven
na dat hi hier heeft bedreven
in deser armer werelt hier
den quaden in dat ewighe vier
daer en sal helpen gheen spreken
no gheen dreyghen  no gheen smeken
men saels daer twint om legghen
toten goeden sal god segghen
comt ghi ghebenedide algader
in dat rike mijns vader
dat u bereet es ghemeynlike
vanden beghinne van ertrike
nu so segt mi  lieve her ian
wat leven souden si leyden dan
die papen  dien so vele ghebreect
dat ghise aldus sere verspreect
si hebben u yegherinc qualijc ghedient
ghi scijnt so cleyne sijn haer vrient
dat toendi in u redene wel
twaren wouter  dat es spel
ic ben haer vrient  hoe dat gheet
maer dat si mesdoen dats mi leet
die ghene diet ghelove souden
ende die wet staende houden
ende cristus vicarise mede
gheset in sine heylighe stede
dat die met sonden sijn ghebonden
die vergheven die sonden
ende die sondaren absolveren moghen
dat dunctmi qualijc voeghen
wouter  papen souden wesen
al puer  vol der gods vresen
oetmoedech ende ghestadech
ontfermhertich ende ghenadech
waerwoerdech in hare spraken
ende gherecht in allen saken
ende souden altoes selve hanteren
dat si den volke sermoneren
so dat beyde wijf ende man
goede exemple namen daer an
sonderlinghe reyne van live
want haer wet verbiedt hem wive
ghemate van drancke ende van ate
scoppen noch scheren opte strate
simple wandelinghe ende abite
in vreesen leyden haren tijt
ende der kerken goet vroech no spade
niet verteren in overdade
noch oec ontsparen  om dat si
haer maghe selen goeden daer bi
want cristus vaderlike goet
daer hi om storte sijn bloet
dats over haer noetdorft blijft
als ons een goet man bescrijft
dats der armer recht ghedeel
of men soudt keren al gheheel
in meerdernessen der eren
ende des diensts ons heren
so souden si in hare dinc
den wech gaen dien cristus ghinc
ende leyden sijn leven fijn
want si sine iongheren sijn
die gaen souden sinen pas
want hi dierste priester was
daer na si hen hier souden
regeren ende houden
dat hoechste dinc dat enech es
dats priesterscap  sijts gewes
want piesters in waerre saken
den ghenen moghen maken
die hen selven ghemaect heeft
ende daer toe algader dat leeft
des onse vrouwe no dingle fijn
en gheen mechtich en sijn
dat vermach die priester allene
met dinghen harde clene
dat es met woerden vive
ay priesters  lede keytive
hier op so soudi dincken
alse ghi in etene ende in drincken
in hoverden ende in overtuldecheyden
in vrecheyden ende in ghierecheyden
ende in oncuuscheyden sit
daer ghi u leven in verslit
legt af den ghiereghen name
ende uwer vulre oncuyscher blame
ende gaet den wech dien cristus heeft ghegaen
of ghi sult onlanghe staen
in rasten ende in eren
als ons die prophetien leren
wouter  dusdanen leven souden
met rechte die priesters houden
die leven wouden in eren
ende behouden die hulde ons heren
lieve kindre  nu verstaet
want dit ons allen anegaet
dit sal die dach wesen
van groten anxte ende van vresen
van gramscape ende van bitterheyden
dies wi allen moeten ontbeyden
daer sal die gherechte rechter staen
die woerde die wt hem selen gaen
selen die herten doersniden
ghelijc dat sweert  in beyden siden
ende daer sal hi oec toghen
voer allen menschen oghen
tonsen verwite  sine wonden
die hi ontfinc voer onse sonden
metten vreesliken aensichte
ende elken sal gheven ghichte
van dat hi hier heeft bedreven
die ingle selen beven
ende die heylighen selen daer
cume dorren spreken van vaer
ende onse vrouwe  sijts gewes
die des rechters moeder es
sal in groten anxte staen
wat selen dan anevaen
arme sondaren  alse dese
anxte selen hebben ende vreese
want wi en selen nerghen
ghewiken connen noch ons gheberghen
wi moeten allen openbaer
voer sijn aenschijn staen daer
ende al ghescreven voer ons hoet
onse werken cleyn ende groet
alse een dief als ende als
die proveetse heeft opten hals
hoe drueffelijc selen si dan sceyden
de ghene die de duvele leyden
van daer selen inder hellen
daer si ewelijc selen quellen
ende ghescheden sijn van allen troeste
ende van hopen van verloeste
wat peynsen wi  arme keytive
die ons in desen corten live
so sere verheffen tallen uren
daer wi so onlanghe in duren
en es nieman seker teser stont
of hi leven sal tavont
of waer sijn ziele sal raste ontfaen
also langhe als een oghe opslaen
alse hi scheedt van desen live
laet ons dan  arme keytive
hier op altoes letten
ende desen dach voer oghen setten
ofte wi mids der groter vresen
yet te beter mochten wesen
die hem wel bepeynsen woude
wanen hi quam ende waer hi soude
ende hoe cranc hi es creature
in die menschelike nature
ende daer om dencken tallen stonden
hi soude hem te bat hueden van sonden
nu denct  mensche  wat waerstu dan
eer dat di dijn vader wan
ende hoedanech waerstu ghedaen
doe di dijn moeder hadde ontfaen
daer die ij vule bloede te samen
inder moeder lichame quamen
ghevoedt waerstu inder moeder dijn
met bloede onweert alse fenijn
met wee in groter onsuverhede
daer comstu op de werelt mede
alle bliscap es di diere
weenen ende screyen es dine maniere
dat mist ende al dat quaet
dat van dinen live gaet
maecstu onder dijns selfs lijf
so cranc bestu ende so keytijf
dijn lichame en es anders niet
dan een sac  diet wel besiet
vulnessen al vol ghetoghen
al schijnstu scoen voer den oghen
du best binnen vleesch ende bloet
dat een corre noch werden moet
stinckende  vule ende onreyne
ende der worme spise ghemeyne
hoe du verhefs den lichame dijn
nochtan moet emmer vleesch sijn
dat ter werelt quam naect
van vulre materien ghemaect
merket in dijns herten gronde
wat du laets gaen wt dinen monde
wt dinen nase  wt dinen oren
ende wt alle den gaten die behoren
te dinen live  boven ende beneden
hoese alle sijn vol vulecheden
dat niet vulre en mochte sijn
ia vulre en es gheen swijn
in droefheden waerstu gheboren
ende al dijn leven hebstu toren
anxt  pine ende sorghe groot
ende daer na smaecstu die bitter doot
ende beste spise der wormen dan
des en mach ontgaen gheen man
waertoe versierstu di soe sere
om der werelt lof ende ere
ende di in soe corten daghen
de worme eten selen ende knaghen
du en maex dine siele niet scone
met goeden werken  alse crone
voor gode te draghene in hemelrike
ende voor dingle ghemeynlike
twy heefstu dine ziele ommare
ende sets dijn vleesch boven hare
daer es ver redene seer ontsient
daer die vrouwe der diernen dient
i ziele es beter  dat weet wale
dan dese werelt altemale
dat toonde die here der waerheyt
die ute den trone der drievoldicheyt
van sinen vader hier neder quam
ende menschelike vorme aen nam
ende daer hi hongher doghede ende coude
dorste ende smade menichfoude
ende aen enen cruce sterf
ende offerde tier selver werf
sine ziele vriendelike
sinen vader van hemelrike
alse een lam zwighende stille
ende al om der zielen wille
of cristus dan sonder letten
sine ziele voor de dine sette
twy gheefstuse dan  onwise
om dinc van soe cleynen prise
dijn ziele es doch ewelike
ende dijn lichaem es sterfelike
ende sal in asschen keren
dien du doeste soe vele eren
du singhes nu herde sere
ende peins om goet ende om ere
du beste eer avont doot
dijn ziele vaert in groter noot
ende dijn lijf  dattu heefs soe weert
wert vanden wormen verteert
waer souden wise nu vinden
die de werelt soe sere minden
ende die wi in corten daghen
met ons wandelen saghen
van hem en es ander worme
bleven dan asschen ende worme
si waren menschen als ghi sijt
ende leiden haren tijt
met sierheden ende weelden groot
ende op j ure warense doot
ende tfleesch es der wormen ghichte
ende die ziele der hellen lichte
cume es van hem memorie
wat helpt hem nu haer ydel glorie
macht  meyseniede  weeldich leven
dat si te deser werelt dreven
waer es haer lachen ende haer spel
waer es haer hoverde  haer nijt fel
van selker blisscap dusdaen droefheyt
van selker weelden dusdane onsalicheyt
sijt voorsienich wel van dien
al dit selve mach di gheschien
want du best  te waren
alsoe wel mensche als dese waren
du best mensche ghemaect van eerden
ende eerde saltu noch weerden
als comt dijn leste dach
die marghen lichte wesen mach
du moets emmer sterven  dats claer
mar du en weets hoe ofte waer
mar die doot  weet wel dat
verbeyt dijns in elke stat
bestu vroet  soe seldi mede
haers verbeiden in elke stede
volchstu den vleesche dijn
int vleesch saltu ghepijnt sijn
begheertstu behagelheyt ende sierhede
den lichaem te sierene mede
du salt voor dat ornament
hebben bi al omtrent
worme ende ghefenijnde slecken
die dijn lijf sellen bedecken
want die gherechticheyt ons heren
en mach anders niet leren
si moet gherecht vonnesse gheven
nae dat verdient onse leven
die de werelt meer minnen
dan gode in al haren sinnen
ende die ghenuecheit versmaden
om haer kele die si versaden
ende die reynicheit van live
om quade ghenuechte van wive
ende der ghiericheyt altoes volghen
ende op mate sijn verbolghen
die selen alle  te waren
metten duvelen ter hellen varen
wat rouwen sel daer wesen
wat jammer ende wat groter vresen
daer men dan die quade al
vanden goeden scheyden sal
ende vanden bescouwene ons heren
ende inder duvelen macht sal keren
met hem in dat ewighe vier
daert es alsoe onghehier
buten hopen van allen goede
inder eweliker gloede
want die zielen die pinen daer
en hebben nemmermeer ruste  dats waer
ende wat pinen datsi doghen
nochtan si niet sterven en moghen
ende nae dat haer mesdaet es groet
heeft elke pine inder noot
men sal daer anders horen niet
dan wenen  criten ende groot verdriet
suchten ende gheslach van handen
ende crijselinghe van tanden
ende alle maniere van rouwen
ende oec salmen daer scouwen
eyselike worme ende menich serpent
die daer crupen selen omtrent
ongherust  in allen stonden
door haer kele ende door haer monden
ende die onsalichlike aenschijn
die niet eyseliker en mochten sijn
dus moeten alle sielen sekerlike
in die helle oft in hemelrike
nu kiesen wi dat een vanden tween
of in die helle den langhen ween
of in hemelrike emmermere
blide te sine met onsen here
goet ende quaet  voorwaer gheseit
sijn beidegader voor ons gheleit
ende te dien wi willen moghen wi
die hant steken met wille vri
slaen wise aen tquade  wi moghen vresen
die tormente die ic hebbe ghelesen
slaen wise aen tgoede  wi vinden
deeweghe blisscap sonder inden
dats gode sien ende met hem leven
met hem  in hem  sonder sneven
want die hem heeft hi heeft al
goet ende vroude sonder ghetal
hi es dat overste goet
daert al bi steet ende oyt stoet
daer es die overste salichede
entie overste bliscap mede
vryheit ende caritate gherecht
ende eweghe sekerheit ghehecht
daer es ghenuechte ende scoenheit met
ende al in ewicheiden gheset
daer es vrede ende claerheit
suetheit  minne  eendrachticheit
ewelijc leven ende raste fijn
des nemmermeer eynde en sal sijn
daer nemmermeer nacht en luuct
ende elc sijns heren wille ghebruuct
bidden wi den here alder heren
dat hi ons alsoe moete keren
wt allen fauten ende ghebreken
beide die papen ende die leken
dat wi moeten werden gheselt
metten ghenen die ghetelt
selen sijn ter saligher scaren
soe dat wi tsamen moeten varen
ter blijsscap die niet en vergheet
die hi den salighen heeft ghereet
die noyt ore en hoorde no oghe en sach
noch gheen herte overpeinsen en mach
des onne ons ende gheve sijn volleest
die vader  die sone  die heilighe gheest
