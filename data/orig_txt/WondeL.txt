menege selsene maniere
hebben vogle ende diere
diere si plegen in hare leven
die hem nature heeft gegheven
maer dat selsenste dier sekerlike
dat ic weet op ertrike
dat dunct mi dwijf wesen
want in hebbe niet gelesen
dat enech dier op der erden
noyt anders iet begherden
van gedanen of van figuren
dan si hadden van naturen
want elc dier ende vogel leeft
na dat hem nature geeft
wiseliker des sijt vroet
dan die mensche selve doet
dit seggic al bi den wiven
daer men wonder af mach scriven
want die wive sijn soe sot
vorme ende gedane die hare got
van naturen heeft gegeven
versmaden si in dit leven
en nemen hem boven naturen ane
ander vorme ende andre gedane
want nature hier na hare recht
gheeft hem dat hovet slecht
daer maken si ane groete horne
ic wane sijt doene te gods toerne
en comen ter kerken en ten feesten
ghehorent gelijc stommen beesten
dies hem nature niet en an
worden si geboren nochtan
met hornen si soudens hem scamen
ende deckense waer si quamen
maer omme dat hem nature verbiedt
soe eest dat hem meest geniedt
daer men dwijf meest af weert
dats ding die sie meest gheert
want hem en genuecht niet
die varwe die hem beriet
die nature van gods halven
maer si smeren en si zalven
hare ansichte opdat si
te scoenre scinen daerbi
ende te meer sijn besien
beide van desen ende van dien
maer heeft een meester vernist
een beelde met siere list
dat scone blict alse gout
nochtan eest binnen hout
alsoe gelijc es i wijf
al heeft si vernist hare lijf
dat scone blict ende scijnt
dats al omme niet gepijnt
dat daer was moet daer bliven
dat en sal si niet verdriven
nochtan eest scande van den meesten
overal tallen feesten
gheleende cleder te dragen ane
en es dan geleende ghedane
alsoe grote scande niet
jaet diet te rechte besiet
noch meer es selsene hare zede
want in wonderlichede
setten si hare begherten
si sleipen na hem lange sterten
gelijc serpente iij ellen lanc
die hem navolget haren ganc
ende hebben daer genuechte in
ende setten emmer haren sin
hare gedachte ende haren moet
jegen nature ende jegen spoet
si hebben liever beesten gedane
dan menschelike te dragen ane
die hoedslope die si oec dragen
moghen niemen wel behagen
want si sijn soe uutgesneden
dat men se sien mach tote beneden
vorder verre dant es bequamen
waren si vroet si soudens hem scamen
en es dit niet wonder groet
horne te hebbene ane dat hoet
ende dansichte dragen gesmeert
ende nasleipen enen steert
ende soe uutgesneden dat hoedslop
dat men daermede houd scop
jaet ende daertoe sonde en scande
vore als dies men pleecht in den lande
wat helpt dat ic vele seide
van der wive wonderlijcheide
en mocht ic niet volscriven
si ne weten wat voeren driven
met hem selven dat es waer
waer si comen hier ende daer
hets oec lettel enech man
die haren moet gehouden can
want alse den wiven niet genoeght
daer se god in heeft ghevoeght
ende andre vorme maken
hoe sal i man dan geraken
dat god niet en can gedoen
proeft eest waer mijn sermoen
dat wareit es elc wel versta
eens mans neen dat dats hare ja
ende eens mans ja dats hare neen
aldus vindt men se al in een
alse die man wijn wilt drinken
soe doet si hare bier scinken
ende wilt hi bier soe wilt si wijn
dus moet al contrarie sijn
hare doen en hare maniere
sal men spise doen te viere
wilt hi gebraden si wilt gesoden
ende dwingt daertoe die boden
dat ment al wien lief wien leet
doen moet na hare beheet
wilt hi rentvleesch si wilt swinen
deus god wat groter pinen
eest te sine met desen wiven
die dusdane voere driven
eer si oec volseggen die dinghe
willen si dat ment volbringe
hare peinsen ende hare begeren
wient vromen mach ochte deren
op dat men haren wille doet
sine peinsen niet in haren moet
watter na mach comen dan
dat heeft ontgoet menegen man
scone cleder ende costelike
diere hoedghewant ende rike
begheren si dat es waer
al soudent man ende kinder i jaer
bevasten ende dorstech bliven
si zelen hare genuechte driven
wert i man oec soe beraden
dat hi sinen wive nine wilt gestaden
dat si zelken cost doe
soe gaet si stelen spade ende vroe
coren gelt ende ander goet
ende coept dan na haren moet
wat si begert sonder waen
ende doet den man dan verstaen
die iij deel min dant heeft gecost
goet quisten es vrouwen lost
alse mijn vrouwe dan comt ten feesten
ghehornt ghelijc stommen beesten
met gemaecter gedane
ende hare paruren heeft ane
soe waent si dat op hare allene
al tvolc siet gemene
ende wilt seker sijn des
dat si verre die scoenste es
van den spele als ende als
ende set soe moylike haren hals
ende maect soe sonderlinghe
beide gelaet ende wandelinge
in caent u geseggen niet
ende soe wat manne op hare siet
eest van dien eest van desen
daer waent si gemint af wesen
ende waert dat si quamen dan
daer si en sagen wijf noch man
eer si hem lieten ombesien
si souden i spiegel eer voort tien
ende hem zelven besien allene
dese plage es nu gemene
aldus verkeert sijn si van doene
selc stont dragen si caproene
lanc tote haren rieme
dies sijn si sat snieme
ende gaen dragen cokelbuze
dies niet en hadde ware confuze
oec en eest hem niet gnoech
al sijn hare rocke lanc gnoech
si moeten noch langer wesen
dat si se op moten lesen
al omme ende omme wel i voet
dits niet el dan quiste goet
ding die ic helen woude
ic hem harde node soude
ontecken in enegher uren
want dwijf heeft van naturen
dat si harde node heelt
dat men hare te heelne beveelt
want meest staet hare coringhe
te doene alle die dinghe
daer men se af castijt meest
alse men in boeken leest
dwijf mach onlanghe swighen
maer scelden ende crighen
daertoe staet altoes hare moet
hets lettel enech man soe vroet
dat hi sijn wijf alse hi wille
can gedoen swigen stille
maer spreken doet hi se gereet
vele meer dan si weet
beheindech subtijl sonderlinge
soe es dwijf in alle dinghe
daer bedrieghenisse toe hoert
want si connen gelaet ende woert
bat veinsen dan yemen el
dat hebben si getoent wel
hier te voren an menegen man
die die wijste waren nochtan
die men in die werelt wiste
die bedroeghen si met liste
beide adame ende samsoene
davide ende salomoene
daertoe meneghen wisen man
die ic genomen niet en can
wat holpt dat ic vele seide
van der wive wonderlecheide
en mochtic u in viij daghen
te vollen niet ghewaghen
want en es phylosophe no prophete
ander meester noch poete
si ne dichten allen en scriven
van der wonderlicheit der wiven
daeromme eest sotheit ende anders niet
dat ick er af dichte iet
niemen die dit sal lesen
en begripe mi in desen
dat ic segge van goeden vrouwen
daer men alle doget ane mach scouwen
want hem en mochten al die leven
prijs te vollen niet ghegheven
