die gheuen mach gheue alle weghe
elken radic dat hijs pleghe
want datmen gheeft dats datmen vint
ende datmen houd wert niet een twint
noit mi gheuen en vernoyde
van het vte minen sinne vloeyde
ende noch helpet mi alsic gheue
nv ontfaet dit lieue neue
van mi iacoppe van merlant
van dat ic in latine vant
hoe aristotiles ende geen ander
sinen iongre alexander
leerde die werelt berechten
ende jeghen die sonden vechten
want het hoeghen heren betaemt
ende elken mensche die hem scaemt
dat hi weet hoe lant bedriuen
ende selue in sire eeren bliuen
vindire yet in dat te prisene es
dat visierde aristotiles
vindire oec yet onnuts inne
dat tyhet minen dommen sinne
dit boec es in latijn gheseit
heymelijchede der heymelijcheit
gode biddic ten beghinne
dat hi mi helpe daer inne
ende siere moeder der reynre maeght
diet al met haerre bede draeght
lands heren sijn van viere manieren
ende die willic v visieren
selc es milde vtermaten
hem ende sinen ondersaten
ende selc es in so suaer een strec
dat hi hem ende den sinen es vrec
ende sulc heere hem so nauwe beset
ende es den sinen te milder bet
ende sulc es hem seluen goet
die sinen volcke al onrecht doet
nv segghen dus die van ytale
hen es ghene mesprise tale
dat here hem seluen nauwe beset
doet hi sinen volke te bet
die van ynden segghen dit
dat anden lants here niet en messit
dat hi vrec es vtermaten
hem ende sinen ondersaten
nv weder segghen alte male
die perssiene dese tale
ende segghen lants here en doech niet
die hem seluen ende sijn ghediet
mildelike niet en berecht
aristotiles seght echt
dat het es die swaerste slach
die lants here hebben mach
die hem seluen an te wel
ende den sinen es vrec ende fel
want sine macht die moet te gaen
nv moeten wi v hier doen verstaen
waer die duegheden ende die vrecken
deene vander andere trecken
ende toeghen wat milthede si
ende wat vrecheit oec daer bi
ende watter scanden an gheleght
alsmen der miltheit niet en pleght
ende hoe lichte dat ghesciet
alsmen der miltheit niet en pliet
want lichtelijc heeft elc gheleert
dat hi sine herte keert
an dullen cost ende ombesceeden
ende lichtelike machmen leeden
toter vrecheden den sin
maer miltheit pleghen daers cracht in
wille dan een prince milde wesen
sette sinen sin in desen
dat hi merke wat hi vermoghe
ende dien tijt daer tgheuen op doghe
ende merke die persone
wies hi werdich es van lone
ghef heere goet na dine macht
ende emmer metter maten bewacht
ende ghef dijn goet sulken man
dies werdich si mede dan
diet anderen gheuet mesdoet te waren
ende laet der miltheit regle varen
die anders dan sijn goet vte ghiet
den boesen diermen vele siet
des en werdt hem gheen prijs
want hets verloren in alre wijs
wat somen anden onwerden leght
ende die bouen maten pleght
vte te gietene sijn goet
die moet saen met groter spoet
vallen alse die onvroede
in die hauene der armoede
dus ghelijct hi wie soes pleghe
die sinen viant gheuet zeghe
die dan gheeft wel sijn goet
alst tijt es ende het noet doet
daert bestaedt es metter eere
sekerlike dats een lants heere
die hem seluen ende den sinen
milde es ende dat doet hi scinen
sine macht sal menechfouden
ende sine ghebode salmen houden
dese es milde ende ghemate
hem ende sinen ondersate
mare die siere liede goet
ende dan tsine onwiselike verdoet
ende onwerden lieden gheeft
ende sulken dies gheene noet en heeft
die vrec heeten tsiere scande
die es verderuere vanden lande
dul milde want hi niet ne vorsiet
sijns lants orbore ende sijn verdriet
vrecheit es oec een name
den lants heeren seere onbequame
lants here dan dul milde of vrec
valt inder scanden strec
soe moet die lants heere dan
kiesen enen goeden man
dien hi ghetrouwe kint ende vroet
ende hem beuelen dat hi behoet
den orbore van sinen lande
ende settent al in sine hande
sine rente ende sijn affal
ende des lants orbore al
ne gheen lants here en sal mede
hoegher sine moghentede
met ne ghenen cost verladen
dan hem sijn lant mach staen in staden
want wie dat doet hi moet te hant
verderuen selue ende al sijn lant
vrecheit ende dullike verteeren
moet hi beede van hem verweeren
soe mach hi die miltheit beiaghen
ende daer mede in sinen daghen
sijn lant stetten in sulken state
dat langhe blijft in hoefscher mate
ende dit ne mach els gheuallen niet
dan hem een lants heere vorsiet
dat hi af trecke sine hande
vander liede goet vanden lande
dat hise niet soe seere bescatte
want sine vloeken omme datte
hier omme ghewaghet des
die grote wise ermogenes
dat dat die hoegste edelheit si
entie gherechtechste oec daer bi
ende daer toe een hoech teekin mede
in princen herte in prince stede
van dueghden van hoeghen moede
dats dat hem een lants here hoede
dat hi sine ondersaten
niet ne bescatte buten maten
dat was die redene entie dinc
daer der syten rike omme teghinc
en trouwen dat die heren dreuen
meer costs dan rente mochte gheuen
ende alse die renten waren verdaen
staken de heren hare handen saen
ander ondersaten goet
doe worden si in sulken moet
dat siere omme riepen wrake
an gode omme sulke sake
die de heeren heeft gheplaeght
ende volc op hem gheiaeght
diese op sloughen so naer dat
datmen haren name vergat
hier omme radic elken heere
dat hi te dompelike niet en verteere
ende hi sulke miltheit verkiese
dat hi sijn gheuen niet en verliese
wille hi van gheuene maken vrient
gheue dien ghetrouwelike heeft gedient
gheerne vergheuen moet hi leeren
ende eeren die werdech sijn eeren
ende onnoeselen beraden
eenuoudeghen lieden staen in staden
ende antworden alsmense groedt
ende emmer hebben die tonghe behoedt
alexander merc hier inne
die clare verstannesse van sinne
die es hoeft ende leert al
hoemen lant berechten sal
soe es van dueghden dat behout
ende soe uisiert wanen die scout
ende waer mesdaet neemt beghin
ende wanen verlies comt ende ghewin
soe leert vorsien watmen sal kiesen
watmen sal scuwen ende verliesen
ende van verstannessen eist tbeghin
dat een begheit in sinen sin
dat hi van goeder namen si
wie so dat houdt gheloeuets mi
onghequetst ende metter dueght
hi werdt inder herten verhueght
ende diese souct met loesen sinne
hi wert al ontsedt daer inne
men sal niet willen zekerlike
coninc sijn om tgrote rike
mere men sal begheren die ere
om dien hoeghen name mere
dus staet van goeder name de minne
van alre dueght ten beghinne
entie machmen beiaghen mede
met sinne inder mogenthede
begheert yemen om ander dinc
heere te sine of coninc
hem en comter af eere no bate
mare in dinde ende inder hate
der liede moet hi sijn verloren
vanden nide werdt gheboren
lieghen drieghen dats tallen stonden
materie van allen sonden
van lieghene ende drieghene sijt ghewesse
so wast ende comt verranesse
van verranesse wert hate ghespelt
van hate onrecht ghewelt
van onrechte rijst tallen stonden
verhartheit in dorpere sonden
verhartheit maect grammen moet
van gramschepen dies sijn wi vroet
soe comt ouerhoricheit mede
hier af wast datmen den vrede
entie vrienscap al ontseght
dit es datmen te noemene pleght
viantscap onder die heren
van viantscap willic v leren
so wast orloghe ende gheuecht
ende orloghe destruweert echt
ende uelt steden ende vaste muren
ieghen dat recht der naturen
ende wat so ieghen nature strijt
onteert steden ende lande wijt
sie dan lands here dat di bequame
si te hebbene goeden name
want redene met goeder begherten
van goeder name van ghetrouwer herten
heeft die waerheit vercoren
ende waerheit es alse wijt horen
materie ende wortele mede
van alre dueghdachtichede
ende es ieghen die loeghene echt
van wareit werdt gheboren recht
van rechte comt confidentia
gaen wire metter dietsche na
soe es die dueght die hare ghetroest
dat god elken rechten verloest
van troeste werdt miltheit gheboren
miltheit mint heymelicheit vercoren
van heymelickeit vrienscap gaet
ende vrienscap wint den raet
raet gheuet hulpe talre noet
die werelt ware bleuen doet
ne waren die duegheden die wi nomen
deene niet vanden anderen comen
want hier mede sijn gheset
recht ende redene ende wet
ende dese redene doet bi naturen
die menscheit te gader gheduren
hier omme moeten wi mede lijen
dat begheerte van heerscapijen
om den lof van goeder name
es louelijc seere ende bequame
alexander lieue nv sie
datmen niet en sie an die
ghenouchten van dien lichame
die beestelijc sijn ende ombequame
ende verderuelic der eeren
die hem an tfleeschs wille keeren
sine verstannesse ende sinen sin
van siere zielen verderft daer in
weelde heuet in haren ghewinne
bedect vreeselike minne
des vleesch minne bringht voren
daer ghierecheit af werdt gheboren
minne van goede bringt ghereit
vore hare die onscamelheit
onscamelheit doet verwanen
vort wareit laet hare ontspanen
ende comt an donghetrouwechede
onghetrouwe uolghet diefte mede
diefte lachter ende scande
ende karker ende bande
dus werdt der ghenouchten ende
lijfs verlies ende zielen scende
nv betaemt dan telker vren
ende ghesciet onrecht der naturen
lants heeren dien dueghet es bequame
dat die mare van siere name
in groter eerliker wijsheden
vermaert werde in uele steden
ende hi onder sine edele man
wiselike daghedinghen can
hier af comt hem prijs ende eere
ende werter bi ontsien oec seere
als sine sien in talen vroet
ende hi sine dinghen wiselike doet
bi cleenen dinghen machmen leren
an dese mechteghe lants heren
weder si wijs sijn ofte niet
want wat lants heeren die des pliet
dat hi sijn lant wel beset
in bedwanghe der gods wet
die sal met eeren regneeren
maer die plucken wille ende sceeren
sijn volc ende werpen buten rechte
hi laet die steenstrate slechte
die met waerden es beset
ende ontseghet sijns selues wet
entie sire wet niet en rouct
die werdt onwert ende verulouct
so betaemt dan wel den heere
dat hi hem ant rechte keere
met gheueinsder herten niet
mare alse trouwe ende recht ghebiet
dat alt volc moghe verstaen
dat hi gode es onderdaen
dan doen die liede haren heere
onderdanecheit ende eere
ende god die verheftene mede
omme sine onderdanichede
toeght hi hem buten goet
ende ypocrijt es inden moet
dats een onghedurech ganc
tfolc vernemet eer iet lanc
soe werdt hi van gode begheuen
tfolc vermalendijt sijn leuen
men seghet elkes sins van hem quaet
sine moghenteit te gaet
hi verliest der werelt eere
wat sal derre tale meere
scat no precieuse steene
ne moghen hem helpen grot no cleene
dat hem emmermeer toe quame
eere ofte goede name
hier toe so betaemt den heere
dat hi gherne die wise eere
ende liede van goeden leuene
ende houde die wise hem beneuene
ende hefse in hoeghen steden
met hem spreke van wijsheden
met hem vraghe ende doe toeghen
van suaren poenten ende van hoeghen
houeschelike hi vraghen moet
in antwordene wijs ende vroet
die wijste ende vander hoegster gebort
meest eeren ende trecken vort
oec moet hem die coninc vorsien
wat weselic es wat mach ghescien
ende hem daer ieghen besetten
want mesfalle te min letten
esmer ieghen in die wachte
hi moet sijn goedertiere ende sachte
ende connen sinen moet bedwinghen
ofte hi viele in grammen dinghen
dat hi gheene haestechede en dade
en ware bi goeden vor rade
vint hi besculdecht sinen moet
betert selue so es hi vroet
want die hoegste vroescap es echt
dat een heere hem seluen berecht
alse een heere heuet verstaen
dat een dinc nuttelijc es ghedaen
sette hem met rade te doene dat
si niet te haestech no te lat
betamelijc eist der heerlijcheden
datmen wel ghecleedt si mede
ende ghepareert wel ende scone
soe welken tijt dat hi hem vertone
ende dat sine parure si rike
alden lieden onghelike
dat die waerdecheit hebbe hare eere
entie hoecheit vanden heere
bliue daer bi onghescaet
entie heere sire bi vermaert
manlic luut ende scoene wort
trect oec heeren name vort
den heeren betaemt oec zekerleke
dat hi te uele niet en spreke
het en dade tijt ende stonde
datmens ombeeren niet en conde
hets beter dat der lieder oren
nauwe merken ende horen
ende dorstich sijn om sheeren tale
dan si uersaet waren altemale
welken tijt soet so verre coemt
datmen lants heeren heeren noemt
sone voughet hem niet wel
dat hi heymelicheit oft spel
te vele houdt met sulken personen
diemen vor heeren niet en mach tonen
bedi het maect den heere versmaet
alse hi te uele omme gaet
met onwerden ende met kinden
dies so pleghemen in ynden
eene vtermaten scoene zede
welken tijt so in die moghenthede
een niewe coninc es gheset
soe hebben si ghemaect een wet
dat die coninc eens binden iare
hem vertoeghet al openbare
vor die ghemeente teere tijt
in sijn coninclijc abijt
ende met eeren ghewapent wel
op een ors groet ende snel
tscoenste datmen gheuisiere
verdect met wapinen scoene ende dieren
tghemeente staet van verre dan
ende bi hem sine edele man
te handelne men dan daer pleghet
dinghen daer hoeghe dinc an leghet
wette ende dinghen verclaren
die te voren bedect waren
daer handelt men openbare echt
hoemen die ghemeente berecht
daer loent die coninc ende gheeft
hem die wel ghedient heeft
entie dan sijn gheuaen
met cleenre scout laetmense gaen
entie met cheinse sijn verladen
verlicht men van haerre scaden
ende alse dit dan es ghedaen
doet men den coninc sitten gaen
so staet een op der meester heeren
die naest den coninc meest heeft eeren
ende prijst den coninc dan
hoe hi es een gheraect man
ende dankets gode van hemelrike
dat hi dat yndsce conincrike
verciert heeft in sulker wisen
met so edelen ende met so wisen
ende hi die ghemeente mede
met sulker onderhorichede
den coninc maect onderdaen
ende als dat prisen es ghedaen
ende men gode heeft ghelouet
die alre weldaden es houet
dan danct men der ghemeenten al
dat si so lieuelike sonder ghescal
dienen haren gherechten heere
ende men troestse vorwaert meere
te stane in onderhorichede
ende dat si oec in hare ghebede
dicke vermanen haers heeren
alse dat es ghedaen met eeren
alle die ghemeente poeghen
hoe si des heeren lof verhoeghen
ende doen vor hem hare ghebede
in elke poert in elke stede
bidt men omme sijn langhe leuen
sijn raet wert oec verheuen
in groten loue in groten prise
vort so leeren alle die wise
vander wieghen op hare kindre
dat si alle meere ende mindre
haren coninc eeren ende minnen
dus spreect men buten ende binnen
vander dueght vanden lants heere
dus leeft hi in groter eere
nv pleghet die coninc danne mede
dat hi die ouerhorichede
vanden quaden lieden wreect
ende hise ontlijft ende sticken breect
ende verlicht dan mede daer
tributen daer si sijn te swaer
ende verlicht vanden coeman
sine tolne mede dan
ende doesse gheleeden wel
dits die zake ende niet el
twi so groet volc es in ynden
om dat hem elc daer mach bewinden
siere neeringhen ende in vreden
coemanne draghen tallen steden
die eere vanden groten heeren
bi hem eist dat die renten meeren
ende biden rade vanden lande
ontsien den heere sine viande
elc lants heere hoedem dies
dat hi omden erdschen kies
niene verliese die grote eere
die gheduren sal emmermeere
scuwe dan wreetheit vanden dieren
dats dat hi in gheere manieren
te haestech en si noch te fel
hoerse houeschelike ende wel
ende si ghenadech ende sochte
die hi met wapenen onder brochte
scuwe gulsicheit ende onmate
beede in dranke ende in ate
sijt in slape sijt in spele
ende met vrouwen te sine uele
want dit es der zwinen zede
gheloeft heeren der warede
te uele met vrouwen spreken
doet den lichame te breken
ende cort des menschen leuen
ende doet duegheden begheuen
wet ende recht scuwen ende haten
ende wiuelike eenen heere ghelaten
ende maect eenen dorpere doet
het betaemt wel heeren groet
dat si hebben heymeliken vrient
alst gheualt datmen hem dient
vor hem met vedelen in deduut
want der musike soete luut
doet dicken sorghen vergheten
ende die ziele wilmen oec weten
heuet ghenouchte groet daer inne
ende daer rusten in die sinne
entie lichame comt te rusten
eest dat di sulke dinghe lusten
ne pleghes langre in gheere maniere
dan drie daghe ofte viere
ende dit doe in heymelijcheden
ende alstu best in sulker steden
so wachti van ouer dranke
die metti sitten anden banke
laet dien drinken vtermaten
dan soudstu dijn spreken laten
alse ofte die wijn dijns meester ware
daer soudstu hoeren openbare
ontdecken vele verhoelne dinghe
want der dronkenscap es ghehinghe
daer nes heymelijcheit ne gheene
omtrent di hout oec ghemeene
sonderlinghe wel van trouwen
die dorriden ende dorscouwen
hoet in dinen lande staet
ende du bi hem weets hoet gaet
alse du best onder dine baroene
eere meest die sijn vanden hoegsten doene
naer dat si werdech moghen wesen
noet den ghenen ende nv desen
ghef hem cleedre ende paruren
naer dat hi wert es enter naturen
sie dat niemen bi di en si
hine kenne dine miltheit vri
sie dat ieghenlijc man ontghelt
wie dat cracht doet ofte ghewelt
ende elkerlijc na sine weerde
ouerdadeghe dulle houerde
salmen an eenen maten man
al anders berechten dan
dan an eenen groten heere
ende so berechten dat elc leere
tomberne sulker ouerdaet
bedi eist dat bescreuen staet
in des wijs esculapius leere
dat het recht es dat men eere
den lands heere die hem te waren
heere can maken als die aren
die dwingt die voglen grot vermeten
ende laet die cranke met hem eten
wie so dan in heeren houe
eeneghe dinc doet buten loue
men sal proeuen op sinen moet
eist dat hijt in spele doet
so laetment te lichter liden
doet hijt oec op beniden
of in des lants heeren onwerde
men doe dien te hant ten swerde
in viere dinghen machmen leeren
wie men tellen mach vor heeren
dierst es datmen merken moet
oft hi es van leuene goet
dander es datmen bekinne
oft hi heuet der liede minne
int derde so merken wi
oft hi besceeden milde si
ende dat vierde es indien
oft hi eerlic es ontsien
elc lants heere keere hem daer toe
dat hi sine dinc so doe
dat hi sijns volcs herte ghewinne
sette daer toe sine sinne
dat hi donrecht aue doe
sone sal dat volc weten hoe
dat si quaet spreken vanden heere
ende eist datmen dat spreken ontkeere
dats sonder vreese oft anxt een twint
die lants heere en werdt ghemint
want breectmen die tale quaet
men beneemt die boese daet
dies eist eene grote wijshede
dat dine hoeghe eerlijchede
so werden si inder lieder sinne
dat si clemmen bouen de minne
men leest dat in sijn conincrike
die coninc es dies reghens ghelike
dat een ghifte van gode scoene
eene benedictie vanden troene
der eerden lijf ende daer toe mede
helpe alder menschelijchede
want van reghene coemt grot goet
ende in reghene es menech onspoet
daer es in donre ende wederlecht
entie riuieren wasser bi echt
ende loepen ouer ende tonstaden
dus coemt van reghene dicke scaden
nocht en laetment daer bi niet
men loefter gode in alst ghesciet
omme tfordeel ende omme die noet
al coemter somwile scade af groet
dies ghelike eist vanden winden
die god ter werelt wilde zinden
vte sinen ouervloeyden scatte
meneghe scade comt omme datte
alse van storme ende van vloede
nochtanne comets vele te goede
want menne mochts omberen niet
dit selue gheualt ende ghesciet
dicken vandes zomers hitte
grote scade ende grote smitte
ende so doet vandes winters coude
vernoy ende scade menechfoude
nochtanne machmens niet ombeeren
sal hare die meinscheit gheneeren
ende die ander creaturen
dus so dunct der scrifturen
machmen van lants heeren spreken
al eist dat si yet af breken
haren ondersaten meer dan recht
menne machre omberen nv no echt
want die werelt ware buten eere
ende sonder wet waer si sonder heere
lants heere merke alse die vroede
omme siere liede armoede
entie vercranct sijn ende veroudt
ende sie datmense op houdt
ende daer toe kiese eenen man
diet gheerne doet ende wel doen can
dat hi den ghenen sta in staden
die arme sijn ende verladen
hier bi wert die lants heere ghemint
ende verre in duegheden bekint
entie liede werdens vro
ende men doet gode lieue also
heeren sijn sculdech te vorsiene
alse diere tiden pleghen te ghesciene
dat si van coerne sijn bewist
in borghen in solres ende in kist
heeren sullen sijn inder hoede
te sturtene van menschen bloede
want hets eene dorpre mesdaet
al eenlike het gode bestaet
dat hi steruen doe den man
want hi es die tlijf gheuen can
ende diet al bi redenen doet
dat es ende was ende wesen moet
elc hoedem vorden swaren slach
alse verre alse recht ghedraghen mach
want hermogines die segt
dat vor gode te claghene plegt
al die macht van hemelrike
alse een man verslaet sine ghelike
so langhe gheduert oec die claghe
dat god gheldet slach met slaghe
heeren sullen horen ieesten
vanden wijsten enten meesten
want dat hier voren es vorleden
daer moghen si in horen wijsheden
ende in vorledenen dinghen leeren
hoe men nv die dinc sal keeren
noch versmaden noch verhaten
en sulsi nemmermeer den maten
want menech werdt in sijn leuen
van cleenre dinc op gheheuen
ende dan so mach hi beraden
lichtelike uele scaden
heeren sullen altoes niet breken
dat si belouen ende spreken
die trouwe breken sijn keytiue
si slachten den ghemeenen wiue
men sal ghetrouwelike in allen houen
houden datmen sal ghelouen
want quade honde volght ontrouwen
ende al machmen somwile scouwen
somech vordeel int bedrieghen
nochtan imerct wel dat dit lieghen
alte quade inde coemt
ende wie soes volght es verdoemt
van trouwen comt alse wijt vernamen
dat die lieden wonen te samen
trouwe heeft ghemaect die steden
trouwe houdt de ghemeente in vreden
trouwe maect die heeren waert
trouwe houdt vesten onueruaert
drijft die trouwe wt erderike
so es dat volc alse beesten ghelike
lants heere hout dan dine trouwe
ende dijn belouen dat bescouwe
ende al ware dijn belouen zwaer
houdt emmer vaste al gaedt di naer
ermegines die grote heere
doet ons verstaen dat emmermeere
twee gheeste sijn bi onser zide
die ons wachten tallen tide
die goede gaet ter rechtre hant
ter luchtre gaet die viant
dese bringhen vorden sceppre al
al onse ghewerke groet ende smal
die dies ghelouen ende merken
si scuwen alle quade ghewerken
lants heeren sullen van hem weeren
bi costumen dicken sweeren
henne doe noet vtermaten
si sullen dat zweeren haten
zweeren en betaemt niet heeren
maer lieden van cranker eeren
wat uellede in ouden viten
dat staerke rike vanden siten
hare coninghen plaghen ghereede
dorperlike valsche eede
omme te bedrieghene mede
waest borch casteel lant oft stede
ende braken recht ende wet
die inden lande waren gheset
omme der ghemeenten onsalichede
des en wilde die godlichede
altoes langher niet ghedoeghen
ende verstacse van sinen oeghen
alse di een dinc es ontganghen
die du niet en moghes ghelanghen
laet di niet te seere rouwen
want het betaemt den cranken vrouwen
wes ghestadech ende vrome
ende houesch so hoe dat come
wes dueghedachtech in allen rade
ende hout dine macht ghestade
inde stede van dire moghenthede
maec scole ende doe leeren mede
die kindere van dinen lande
sijn si arem wlle hem die hande
doe hem houesscheit ende eere
dat elc ghewillichlike leere
hier bi soutstu die clerke wecken
dat si dine eere voert trecken
ende si breeden dinen name
in ieesten in worden bequame
clergie eert een conincrike
ende heeren hof seere edellike
wie verhief wilen so scoene
in die werelt die griecsche croene
daer na rome nv vrankerike
clergie doedt al sekerlike
want ridderscap wert niet verheuen
clergie en moester raet toe gheuen
alexander hoet di dies
dat di gheen wijf make ries
set dine ziele niet in hare hant
ende oft emmer so si bewant
dattu di boeghen moets ten vrouwen
so soeke eene di du moghes betrouwen
want alse eene vrouwe doet
met di dat hare dunct goet
so bestu al hare beuolen
dijn lijf es hare wat holpt verholen
wes van venine in groter hoede
hout di an fisicine an vroede
ende hout di niet an eenen alleene
want wers moghen int ghemeene
vele eenen heere begheuen
dan een alleene bestu bedreuen
te nemene eene medicine
doese vor di comen ende vor di dine
ende bi ghemeenen gansen rade
nem medicine vroe ende spade
alexander ghedinkets di
dat die coninghen van endi
di senden menech diere prosent
ende hoemen di heeft ghesent
mettien iuweelen eene iueght
daer du welnaer bi waers onthueght
want si was oec op ghehouden
van kintschen daghen totier ouden
met venine tote opten dach
ne ware dat ict an hare versach
du waers onteert van dinen liue
in die begheerte van dien wiue
dien hare ghenaecte of dien si beet
die staerf alte hant ghereet
mocht di eenechsins ghescien
ic woude du hads eenen astromien
ende du en daeds vroe no spade
het en ware bi sinen rade
want god ne maecte noyt dinc
die hi met redenen niet en beuinc
ende hier vant die wise platoen
in sterren der naturen doen
entie nature vanden sterren
en laet di niet also verwerren
dattu volghes den ghenen naer
die segghen conste van sterren es waer
ende diere can niemen ghenaken
sine weten wat si maken
want ghene dinc es hem te zwaer
die van sinne es reene ende claer
andre domme te sprekene plien
god heuet vorseit ende vorsien
van ane beghinne hoet al sal comen
ende hier omme en maegt niet vromen
al vorweetmen die dinc al
hoe dat si gheuallen sal
want sijn vorsegghen moet wlcomen
wat mach dan conste van sterren vromen
hier op es dus dantworde mijn
al eist dat zomeghe dinghe sijn
die emmer voert moeten ghescien
entie men niet en mach ontulien
eist datmense te voren weet
met mindere smerten ontfaet men leet
ende lichteliker machment som vlien
dan oft niet en ware vorsien
ende maecter doch ieghen iet weeren
dits eenrande scuwen sonder deeren
sieter hier een exempel ieghen
ic weet wel het sal grot winter pleghen
ic gadere berninghe ende hout
ende make pelsen ieghent cout
ende spise mijn huus daer ieghen
so maghic bet des winters pleghen
want sin ende vorsienichede
gaf god der menschelijchede
dat hem elc daer bi verhoet
vor dinc die gheuallen moet
ende oec alsmen die plaghe vorweet
so salmen bidden seere ende ghereet
den ouersten oemoedelike
dat hi hem deele ontfaermelike
sine hantghewerke ende dor sine eere
die plaghe ten besten keere
want god en sette in sine gewerke
noyt soe cranke dinc no so sterke
die siere macht dede ghewelt
wilde hi hine ghinc i anderen telt
men mach den ouersten den hoeghen
met beden ende met weldaden boeghen
nv laten wi dese saken dan
vorsienecheit prijst elc vroet man
ende verstaet wel ghi lants heeren
dat aristotiles hier wille leeren
hoe die mensche talre stont
sinen lichame sal houden ghesont
datmen gheens meesters hebbe noet
want hets wijsheit noch also grot
te leuene sonder euels pine
dan eenegherande medicine
ghesonde es grote nuttelijchede
die werelt te berechten mede
men sal weten ende verstaen
dat ne gheene weghe en gaen
daer men bi in eeneghen daghen
eere ofte vordeel mach beiaghen
henne si datmen den wech ghewinne
van claren verstandelen sinne
ende niemen es die den wech vonde
hine hadde des lichamen ghesonde
ende ghesonde ennes gheen
hen si dat draghen ouer een
die complexien daer men mede
versament es in die menschelijchede
ende complexie es el ne gheene dinghe
dan gheuoeghe temperinghe
vander vuchteit des lichamen
ende god diet al hoet te samen
heuet beset met redenen al
hoemen die vuchtetheit tempren sal
ende hoemen bliuen sal ghesont
ende heuet dit ghemaect cont
sinen wisen vte vercoren
van dien begonstent eerst horen
die van ynden ende die persiene
die grieken entie latiene
in welken boecken men ne vint
van onwarheden niet een twint
nv quamen die wise te samen
daer si haren raet doe namen
ende vonden in haren parlementen
dat vanden viere elementen
die ouer een niet draghen connen
smenschen lichame es beghonnen
dats vier lucht water ende aerde
in deser wijsheit hem verbaerde
die redene dat in gheere wise
die lichame sonder dranc ende spise
vanden mensche en mach ghestaen
ende wille hi dies te vele ontfaen
of te lettel hine caens ontgaen
hine moet in die ziecheit slaen
ende wildi dies nutten te maten
hem quamer af uele baten
cracht lichteit ende scoenhede
ende menegherande salichede
oec seiden die wise vte eenen monde
wie so mate niet houden en conde
in vullen ende in ydelen lichame
in slape in wakene hoe dat quame
in temperinghen vanden liue
sijt inde verdecheit ofte int stiue
in rustene oft in arbeide
in latene bloet in houdene beide
diene mach altoes niet ontgaen
hine moet sware ziecheit ontfaen
entie bi maten leuen can
die mach sijn een ghesont man
ende leuen sine vulle daghe
sonder eeneghes euels plaghe
ende oec seiden die wise mede
dat alle die gheuoughelijchede
die men ter werelt vindt emmermeerre
eist weelde goet ghenouchte oft eere
dat dat vonden heeft nature
dat die menscheit daer bi ghedure
wie so leuen dan begheert
beiaghe dan ende hebbe weert
sulke dinc die daer toe doeghe
daer dlijf bi gheduren moeghe
ende late sinen wille varen
hine sal sijn vleesch niet verswaren
met ouerdrancke met ouerate
men vindt dat van ypocrate
dat hi besedt hadde sijn eten
met vasten nauwe dyeten
ende hi so langhe cleene at ende dranc
dat hi wart van liue cranc
doe sprac sijn iongre meester heere
wilstu eten wel ende seere
dune hads ghene noet dan das
doe antworde ypocras
lieue ic wille eten bedi
omme dat ic wille leuen daer bi
niet leuen in sulker wise
alse omme die minne vander spise
die spise es ghemaect bidi
dat vleesch gheuoedt si daer bi
entie lichame nes min no meere
niet ghemaect omme der spisen eere
men heuet vele wiser ghesien
die hem plaghen der spisen ontien
entie bi dyeten ghinghen
ghetempert wel van haren dinghen
die waren van liue ghesont
wel arbeidende talre stont
langhe leuende smakende wel
ende van liue dapper ende snel
ende dits openbaer te siene
an die magre arabiene
die snellike met cleenre pinen
doerloepen grote breede woestinen
so nes ghene medicine so goet
dan datmen ouerdaet af doet
die houden wille sine ghesonde
twee dinghe merke talre stonde
deen es datmen in elker wise
nutte sulken dranc ende spise
die ghetidech es int iaer
ende naer dien dat hi selue zwaer
ofte ionc van daghen si
ende daer sine nature bi
ghehouden es ende op gheuoedt
dander dat hi houden moet
dats dat hi sinen lichame mede
moet vander onuertuldechede
daer die quade humuren af risen
sweren alse die meesters wisen
een lichame bi naturen heet
ende te verduwene ghereet
dien sijn groeue spisen goet
wantse die groete hitte verdoet
een durre lichame ende een cout
lichte spise es sijn behout
dus die leuen sal ghesont
die moet nutten talre stont
sulke spise sulken dranc
alse siere complexien es belanc
hoert hoement buten verstaet
weder die maghe es goet so quaet
maghe die verduwet wel
maect den lichame dapper ende snel
ende maect den sin claer van wetene
ende goede smake ende lust van etene
der cranker maghen teekine sijn claer
alse die lichame es traech ende zwaer
ende men danscijn te blasen siet
ende men dicken te gheeuwene pliet
ende swaer sijn die oghe lede
leelicheit vte werpen mede
dat bitter scaerp es ende nat
ende quade roke si in dat
hier af coemt in derre wise
dat hem lettel lust der spise
in desen dinghen wese elc vroede
siere ghesonden in groter hoede
vor maeltijt eist pinen goet
want die maghe verwaermen doet
pinen na maeltide verswaert
want die spise valt nederwaert
inder maghen gront al ro
ende sluudt den dorganc also
daer af coemt menich verdriet
datmen vormaels slapens pliet
vermaghert des menschen lede
ende verdroeghet die vuchtechede
datmen namaels slapens acht
dat voedt wel ende gheuet cracht
want die hitte die hare deelt
in allen den leden tsamen heelt
ende verhidt die maghe binnen
dat si die spise al mach verwinnen
entie redene entie sinne
rusten dan met groter minne
hier omme segghen someghe wise
dat bet voedt die auontspise
dan die middach spise doet
want daeghs hitte entie moet
die dan es al ongheroe
soe siet dat die spise verdoe
entie maghe werdt cout ende cranc
dus verdeerft der spisen ganc
sauonts eist anders ghescepen
so werdt die maghe met hitten begrepen
ende so rusten alle die sinne
dat coemt der ghesonden te ghewinne
oec eist recht dat elc man sie
of hi tweeweruen etens plie
dat hi niet en vaste teenen male
entie eens etet also wale
van costumen dat hi scuwe
tweeweruen tetene ouer nuwe
het mach hem els werden te sure
pleghinghe es eene andre nature
moetmen oec costumen ontkeeren
dat moetmen der naturen leeren
van wilen te wilen van daghe te daghe
so langhe dat nature verdraghe
elc hoedem dat hi niet en ete
vor hi wel die waerheit wete
dat die maghe hebbe verdaen
die spise die si heeft ontfaen
ende dat machmen daer bi weten
alse eenen seere langhet omme eten
ende hem dat spudinne ende claer
ten monde coemt vloeyende daer
want die spise op spise laedt
seere hi der naturen scaedt
niemene en si te onghereet
alse hem hongher ane gheet
hine ete metter vaert
want eist dat hi langhe spaert
so coemt eene vuchticheit swaer
ende een roec ende vervullet daer
die maghe entie sijn harde quaet
want als tgheent ten hersenen gaet
so werdt si verstoremt dan
entie hongher vergaet voert an
ende al eist datmen ten eten comt
weedt dat die spise lettel vromt
viere tiden sijn binnen den iare
die lentijn beghinnet dare
daer in maerte der sonnen ganc
dach ende nacht maect euen lanc
dan verniewet lijf ende lucht
die winde vlieghen hare vlucht
die snee verdoyt altemale
die beken loepen in dien dale
die fonteynen werden ghier
men siet op waert clemmen hier
dat zap in die boeme droeghe
tcoeren werdt groene int hoeghe
die merschen die werden vro
bloemen toeghen hem also
beesten bringhen hare vrucht
voghele singhen in die lucht
leewerken ende nachtegale
singhen dan scoene ende wale
die erde die verciert hare al
alse die bruut die comen sal
te manne ende hare pareert
ende dat huwelijc begheert
die lentijn es warem ende nat
ende der lucht gheliker dat
inden mensche wast dat bloet
ende loept alse eene vloet
in smenschen lede harentare
ghetidech es dan ende mare
quackelen ende kiekine van hinnen
eyeren diemen goet mach ghewinnen
nemmeer dan vi te male
gheetine melc es ghetidech wale
ende van crude wilde latuwe
laten es dan ghetidech ende nuwe
ende ten ghenen tiden int iaer so goet
baden heeft dan groten spoet
ende zweeten ende pinen
dan salmen nemen medicinen
die den lichame verdech maken
want alle crude dan wel smaken
die rechte somer coemt in
als die zonne neemt beghin
inden lancsten dach vanden iare
alle vaerwe vertoeght hare
die winde metter hitten ontsteken
die zee laedt hare hoeghe breken
serpente wassen dan ende venijn
die lucht werdt claer ende fijn
tcoeren werdt wit ende vaert
henen tsiere rijpheit waert
ende die werelt werdt alse die bruut
die hare wlwassen toeghet al vut
ende met vruchten al volladen
alse diet al wille beraden
die zomer es heet ende droeghe
ende dan betaempt wel dat elc poeghe
te scuwene waer so hi gheet
wat dat droeghe es ende heet
scuwe ouer dranc ende ouer ate
ete dan te siere bate
wat so cout es ende nat
want het es ghetidech dat
alse calf vleesch metten aysine
cauwoerden coude crudekine
witte kiekine cout van naturen
maken polument te sulker vren
van gheerstinen meele ete zaken
ende fruut van suerre smaken
sulke alse sijn prumeghernate
scuwe vrouwen bouen maten
menne sal baden dan no laten
en doe noet vtermaten
ende hets quaet elken man
vele pinen sinen lichame dan
herfst comt als der zonnen ganc
vor winter maect euen lanc
beede dach ende nacht
daer beghinnet sine cracht
die nacht gaet dan bouen den daghe
die lucht vercoudt dan alle slaghe
die winden sijn dan alle zwaer
riuieren minderen verre ende naer
fonteynen droeghen groenheit te gaet
die scoenheit vander erden weder slaet
wilde diere souken hole
vogle met groten scole
vlieghen omme waerme lande te vinden
serpenten crupen ende winden
daer si dien winter onthouden tlijf
die werelt es dan alse een wijf
die hare iueghet heuet leden
ende nv meer tijdt ter outheden
herfst es droeghe ende cout
so eist tijt datmen an spise hout
warem ende vucht alst kiekijn of tlam
out wijn es dan wel betam
wijn besien sijn goet in dien tiden
hets dan beter pinen ende riden
bade sijn goet dan ende pusoene
op dats een mensche heuet te doene
hets goet dan keeren vter maghe
te maten int heetste vanden daghe
den lichame es goet zuueren dan
op dats noet hebbe die man
dan beghint des winters cracht
als alre lancste es die nacht
entie daghe beghinnen dyen
tcoude gaet ons an castien
winde vorst rijm ende snee
in holen boemen sijn dan mee
beede voglen ende beesten
dan het sijn inden foreesten
ende es die erde inder ghebare
als oft eene oude quene ware
arem ende in crankeden groet
ende wel naer al bider doet
die winter es cout ende nat
ghetidech es dan tetene dat
dat warem es bi naturen
hoenre sijn dan goet ter curen
wederijn vleesch harste ghebraden
heet ende droeghe mach dan niet scaden
heete spise machmense ghecrighen
noten sijn goet dan ende vighen
roet wijn de beste diemen vint
es vander naturen meest ghemint
dan es den liue seere onbequame
laten ende verdich lichame
henne doe dan grote noet
men sal dan scuwen maeltide grot
datmen nature niet ne verlade
ghetidech sijn dan ghetemperde bade
wandelen pinen en scaedt dan niet
noch datmen spel van vrouwen pliet
tuterste coude den lichame bint
so datmen binnen mee hitten vint
ende dies verduwet men vele te bet
alexander hout dese wet
ende set di hier naer alse de vroede
ende blijf in ons heeren hoede
vor wareit so hout wel ditte
alse langhe als du behouts die hitte
ende vuchtecheit ghetempert in di
alse langhe moghestu leuen vri
a viersins verderuet de man
dat hi gheleuen niet ne can
deen es bider naturen ganghe
alse die mensche leeft so langhe
dat hi te gaen moet omme die oude
dan breict nature met ghewoude
dander comt van roekeloesheden
alse teuel comt binnen den leden
bi onghetideghen dranke ende spisen
ende men verdeerft in zulker wisen
hoert hier setten zomeghe saken
die den lichame vucht ende vet maken
ruste ende herten sekerede
soete spise entie versch mede
van menegher manieren elc
warem drinken soete melc
warem zoeten wijn te drinkene
ende namaels in slape te winkene
daert sachte es entie roke gsoete
baden alsmens heuet moete
in soeten watre ende niet te langhe
dat die macht niet te ganghe
ende goede roke te hebbene voren
sulken alse ten tiden behoren
dats balsenen roke in winters stonden
omme dat nuttelijcste es vonden
ende inden somer omme dat vetten
roesen ende vyoletten
eenewaerf keeren inde maent
dats best te somere alsmen waent
want het zuuert die maghe binnen
ende het doet hare hitte ghewinnen
alse diere wel toe helpt also
datmen werdt van herten vro
ende men verneemt lieue maren
ende men hopet omme wel varen
ende men bringt soeten sanc voren
ende men dan moet ieesten horen
die ghenouchlijc sijn int vertellen
ende lachghen met goeden ghesellen
ende men cleedere draghet an
die ghenouchlijc sijn den man
nv doet den lichame verdroeghen
lettel eten vele ghedoeghen
lettel drinken pinen vele
langhe staen buten allen spele
slapen vormaels in harden steden
in sorghen leuen ende in onvreden
in sulpherichghen watre baden
met zouter spisen hem verladen
ouden zuren wijn te drinkene vele
die camere te hebbene buten spele
te latene vele meer dan recht
in quaet ghepeins te ligghene echt
ypocras die seght dat
die beslotens lijfs gaet in een bat
die mach ontsien in sijn doen
dat lanc euel ofte dat torsioen
die vulsbuucs speilt vrouwen spel
hi mach die iucht vruchten wel
die melc ende visch etet te samen
hi mach duchten die mesquamen
van lazerschepe oft ander smetten
die den mensche seere letten
men deelt den mensche altemale
in viere leden principale
thoeft es tierste vanden viere
eist veruullet van quaden manieren
dat saldi dese maniere toeghen
enen verdonkeren die oeghen
entie wintbrauwen verswaren
oeren tuten ende mesbaren
ende hem verstoppen die nesegaten
souctmen dan niet saen de baten
men mach lichte die ziene verliesen
ofte van swaerre hoeft zweeren riesen
ete mostaert saet in dine spise
altoes radent ons die wise
ende doere ieghen medicine
oft hem naect ander pine
die borst es dat ander let
es si ontreent oft besmet
dits teekijn daerment bi verstaet
die tonghe es zwaer de maghe es quat
die maghe werpt wt bitterhede
die hoeste dwingt den mensche mede
men sal dan min eten leeren
ende oec onderwilen keeren
ende suckerrosaet nemen na des
met mastic ende met hout aloes
doemens niet daers gheen ontvlien
den mensche en moeter af messcien
terde let dat sijn die oeghen
die moetmen te wachtene poeghen
ieghen stof ende ieghen roec
ende ieghen hitte ende coude oec
ieghen quade winde droeghe
ende hem oec te wachtene poeghe
dat hi niet nerenstelike langhe
sine ziene in een dinc en hanghe
noch niet en sie eene langhe wile
op cleene dinc no op subtile
ende wachtem van ouerspele
ende van oec te weenne vele
van ouerdranke ende ouer ate
van grotre spisen ende van onmate
water van venkele van celidone
ende van verbenen maect doeghen scone
so doet van ruten ende van roesen
ende het en mach altoes niet noesen
datmen int claer water sie
ende mense wide ontdoe die
dat vierde let es die manlichede
die daer an werdt beheuelt mede
hine hebbe varinghe medicine
hem naecter af suare pine
van dese viere leden wese in hoeden
elc mensche die wille gheuroeden
men leest in ouden ieesten dat
dat een coninc machtich sat
in sinen stoel ende dede ontbieden
physiciene van vele lieden
ynden meden ende gryeken
hem versochtmen hoemen sieken
hoe ghesonde met sire pinen
volghen mochte medicinen
dat hi gheere andere hadde noet
die griec antworde albloet
dat wie so telker marghenstonde
tweewaeruen met vullen monde
name waerme fonteyne
so ghesont ende so reyne
soudt den lichame wesen doen
hem en dochte els gheen pusoen
doe antworde die van meden
ende seide die dat name in zeden
dat hi mil nuchterne ontfinghe
het ware der maghe goede dinghe
mare vorwaerheit gheseghet des
aldus aristotiles
die elkes maerghens so langhe rust
dat hem van zwaerheden niene meslust
inden buuc noch inde maghe
hi bliuet ghesont gherne inden daghe
entie hem elkes marghens wilde pinen
tetene vi draghmen rosinen
die droeghe sijn ende van soeter smake
hine daerf niet vruchten van onghemake
dat van fleumen coemt in
daer bi scaerpt des menschen sin
ende die nokernoten ende vighen
daghelijcs eet of can ghecrighen
van ruten mede een lettel bladen
venijn en mach hem niet ghescaden
some spise sijn licht some zwaer
ende some spisen middelbaer
lichte spise maect goet bloet
alse taerwijn broet licht ende goet
hinnin kiekine wel gheuoedt
eyeren nieuwe ende niet ghebroedt
groeue spise alse beerijn swel
ende ossijn vleesch also wel
ende alle dit hart sijn ende droeghe
men gheuese ic wilt ende ghedoeghe
haerbeiders ende heeren lieden
want si wel in hem versieden
entie gheerne slapen na etene
middel spise doetmen ons te wetene
alse lamvleesch houkijn ende wederijn
ende wel gheuoedt nieuwe verkijn
sijn der ghemeenten wel ghesont
mare si verkeeren te somegher stont
alsmense slaet si heeten ende droeghen
menne salse tenene niet ghedoeghen
henne si heet ende metter vaert
met saeusen diere ende waert
vleesch gheuoedt wel inden dale
es vele beter tallen male
dan dat heiden ende berghe voeden
van visschen suldi dat gheuroeden
dat cleene visch ende dinne sijn vel
entie hem dan laet kuwen wel
ende dan in loependen watre gheuoedt
dat soete es houtmen vor goet
van watre salmen dat verstaen
dat claer water sonder waen
licht cout scoene ende wit
die sijn best ende mindst besmit
breede watre daer pude in sijn
hebben in somech venijn
bornen die vten steenen rinnen
quetsen den menschen van binnen
reghenwater dat hier neder
vallet in staerc onweder
op datment reene mach ontfaen
dat es ghesont sonder waen
die nuchterne visch water drinken
doet haerre maghen hitte zinken
ende quetsen dan den lichame
namaels eist gans ende bequame
op datment dan drinct te maten
te zomers tide comet te baten
datmen drinket water cout
ende warem water int winters ghewout
wijn rijp ende van goeder smake
es eene nuttelike sake
diene drinct int gheuoech
hi sterct den lichame ghenoech
hi versiedt des menschen spise
hi doet oec wel spreken die wise
hi verblijt die herte binnen
hi doet goede varuwe ghewinnen
hi maect den mensche sterc ghemoet
hi doet oec menech ander goet
mare alsmen den wijn ontfaet
bouen mate doet hi groet quaet
hi verstoremt des menschen hoeft
alle zinne hi verdoeft
hi maect die iucht in die lede
hi verdonkert die oeghen mede
ende verkeert des menschen ghedaen
daer noch meer quaets leghet ane
lazerscap daer vte wallet
ende dat euel daermen af vallet
hier toe radic elken man
die heere wille wesen dan
ende andere liede wille berechten
dat hi leere selue vechten
ieghen sijns selues ouerdaet
ende hi den lichame so beraet
dat hi hem sine noetdurft gheue
ende niet in ouerdaden en leue
want lants heere onghesont
doech lettel dats der werelt cont
nv men hier voren heuet geleert
hoet rechte es dat hem lantsheere keert
dat hi berechte wel sijn lant
ieghen scalkeit ende viant
ende hoe hi ieghen die sonden vechte
ende sinen lichame so berechte
dat hi in ghesonden bliue
so eist recht datmen vroet scriue
dinghe die den heeren betamen
die noch behoeren ter heeren namen
ende ierst vander gherechticheden
die elken mensche moet volghen mede
gherechtichede es eene dueghet
die ghi aldus best hoeden moeghet
dats een louelijc ghebod
dat die eeneghe vpperste god
den heeren hier beuolen heeft
datmen elken dat sine gheeft
hier omme sal hi draghen croene
diere god toe vercoes te loene
die dat volc berechten can
ende die renten besetten dan
elken te delene vanden goede
ende tfolc te hebbene in sulker hoede
ende oec wachten hare scade
ghelijc oft god selue dade
dus es hi als een erdersch god
sone moet die heere niet wesen sod
mare hi moet sijn al vorsien
in allen dinghen die moghen ghescien
hier omme seiden die ynden
datmen bate meer mach vinden
die ondersaten anden heere
die die gherechticheit minnet seere
dan an die volle tijt gheleghet
noch esser meer toe gheseghet
rechten heere salmen meer weghen
dan men doet ghetideghen reghen
men vant in caldeuscher tale
in eenen steen ghehouwen wale
dat dese twee ghebroedre sijn
die gherechteghe lants heere fijn
entie verstannesse van sinne
noch deen nemmermeer ghewinne
gheene bederue sonder den andren
mare si moeten te samen wandren
ende daer dese sijn sonder gheuecht
daerne gheualt el niet dan recht
gherechticheit es twiuout ghemect
deen openbare dander bedect
die openbare die enne bestaet
ne gheene sake sonder raet
ende heuet verstannesse ghebonden
also dat in ghenen stonden
niet en doet henne si gheprijst
hier af eist dat recht vonnesse rijst
bedecte gherechtichede
die leghet inder herten stede
ende es verstannessen besceet
twi men es den eenen wreet
ende men es den andren zochte
datmen alse wel wreken mochte
ende in desen sekerlike
draghet die coninc gods ghelike
wat lants heeren de hier werdt ontweghet
hem es gherechticheit ontseghet
ende hem gaen af te sire ombaten
die herten vanden onderzaten
entie siere liede herten verliest
dat es een lants heere die riest
entie ter noet niet en mach
an die sine hebben beiach
nv merket eene zake hier
die werelt es als een vergier
of een boegaert ofte een hof
welc es die bescermenesse daer of
dan die vesten entie mure
diere af weeren die felle ghebure
dats recht ordeel recht vonnesse
die niet ne volghen valscher lesse
recht vonnesse es beset
ende omme loken metter wet
die wet dats een lantscap echt
dat een lants heere wel berecht
die lants heere es alst een herde ware
die siere scaep neemt nauwen ware
want hi bescheremt die ondersaten
vander edelinghen onmaten
die edelinghen sijn sheeren ghewelt
dien men houden moet opt velt
ghewelt dats eene auenture
die men neemt onder die ghebure
die ghebure entie ondersaten
dat sijn die ghene die met maten
ende metter gherechtichede
ghesedt sijn in die nederste stede
ende daer hare bi die werelt gheneert
te winnene al dat men verteert
gherechticheit es dueghet niet cleene
die in hare seluen rust alleene
in hare es pays ende vrede
ende der ondersaten zalichede
nv en heeft gheen lants heere den sin
dat hi sijn hende ende sijn beghin
van sinen wandelen gheualle
alleene mach berechten alle
ende omme dat elc heuet inne
naer den lichame v sinne
so radic dan dat elc lants heere
sinen raet an hem viuen keere
want vijfterande sijn creaturen
op die erde van haerre naturen
die mensche entie ghepluumde diere
die zwimmen na haerre maniere
die vieruoete die crupende worme
ende elc van desen heeft sine vorme
ende uele dincs mochtic v scriuen
die alle omme gaen met viuen
ende hier bi maeght ghenen heere scaden
dattene vijf wise man beraden
ende emmer houde in sinen moet
oft hi wijs es ende vroet
dat nauste van sinen sinne
dat haer ne geen te vullen kinne
want hets heeren vreese groet
soude yemen weten haren noet
want men lichte heeren begheeft
alsmen in mesualle sneeft
alse een heere dan es verswaert
sal hi roepen te hem waert
sinen raet ende legghen hem te voren
die dinghen die daer toe behoren
ende late spreken elken alleene
wat sijns selues herte meene
ende onthouden van hem allen
wat si antworden ende kallen
ende deen en sal weten niet
wat rade hem die ander riet
ende merke dan wie best raet
sine eere ende sijns lants staet
ende na rechte ende na wette
ende wachtem dat hi niet en sette
den eenen vor den andren te seere
want hi die heuet die meeste eere
sal den anderen versmaden
ende sal pinen ende raden
hoe hi bouen hem ghecliue
ende dus blijft die heere keytiue
dus heuet menech heere verloren
lijf ende goet ende sach testoren
sijn rike ende wart slants verstooten
biden rade vanden ghenooten
niemen versmade den ionghen man
die wel ende recht raden can
ende emmer soeke tallen stonden
oft mach sijn raet anden ghesonden
ende oec waert mede nutte ende goet
dat een heere ware so vroet
dat hi wiste ende kende
wat naturen hem an sende
die cracht van sterren alset was
dat sijn moeder sijns ghenas
want dicken naturet alsmen vint
nader sterren loep dat kint
ende dies hoort hier een bispel
wat op eene stont gheuel
wise liede quamen ghereden
haren wech ende teere steden
namen si herberghe op eenen dach
met eenen man die weuens plach
dies nachts alst gheuiel dat gone
ghenas die vrouwe van eenen sone
die gaste hebben dit verhort
ende mercten des kints ghebort
ende ordineerden sine planeten
die int risen ende int beeten
waren op die selue stont
dat die vrouwe wart ghesont
so dat si telleden van verren
dat die goede nutte sterren
op die wile vander nacht
waren wel in hare macht
noch en waren die quade sterren
gheresen niet dies vele verwerren
hier bi toeghede hem nature
dat dat kint quam in die vre
dat het wijs soude sijn van rade
houesch behendech vroe ende spade
ende van lants heeren ghemint
dit en seiden si niet twint
noch der moeder noch den vader
maer si zweghens beede gader
tkint ghewies ende wert vrome
die vader wille dat het come
ende met hem leere weuen
maer omme steruen noch omme leuen
sone conste hijt met ghenen slane
ant weueambocht ghebringhen ane
doe liet hijt al onghesleghen
ende liet hem sijns willen pleghen
rechts als een verloren man
die ionghelinc keerde hem daer an
an wise liede weert ter curen
vroet van sterren ende van naturen
wijs van zeden ende van wetten
ende hoemen heeren soude besetten
ende quam te heeren houe
ende wart van groten loue
in yndya weder gheuel
hier ieghen een bispel
een coninc hadde twee sonen
die hi ter wijsheit wilde wonen
deen verstont al datmen hem leerde
maer waerwaert datmen den anderen keerde
daer wijsheit was was ane scine
dat was al verloren pine
die coninc die hem dies scaemt
sende sinen sone als hem betaemt
achter lande met groten heeren
maer dats omme niet hine mach niet leeren
sonder alleene smede ambacht
dat conste hi wel al sonder cracht
des wert die vader in droeuen moede
ende dede te samen sine vroede
ende vraeghede waer bi het mochte wesen
si ghinghen proeuen ende lesen
sinen tijt ende sine ghebort
ende mercten weder ende vort
ende vondent al openbare
dat het scout der sterren ware
die de nacht hadde tier stont
dat sijn moeder wert sijns ghesont
des ghelijcs alse wi hier kallen
so es te menegher stont gheuallen
hier omme raet aristotiles
dat elc lants heere hem hoede des
dat hi niemene enne versmade
noch en steke van sinen rade
omme sine cleenheit vint hine wijs
ende eere minnende ende prijs
wel ghesedt ende hi dan pleghe
loesheit te scuwene alle weghe
houesch ende crachtech alse wale
ende wel gheraect in sine tale
ende spreken connen van ouden tiden
sulke sullen bi haerre ziden
heeren houden ende kinnen
want si dueght ende wareit minnen
ende raden des lants orbare
ende sheeren eere hoe soet ware
een out phylosophe een vroet
was die ons te verstane doet
dat eens vroets lants heeren wijshede
altoes wasset ende dyet mede
heuet hi goeden gansen raet
alse eene riuiere wast ende gaet
biden beken diere in rinnen
ende een heere mach mee winnen
dicwile met goeden rade
dan hi met ghewelde dade
dies hebbe elc heere in elken tiden
goeden raet bi siere ziden
ende wese in hoeden vor sinen viant
ende mach hine hebben in die hant
sone latene altoes niet risen
dits die raet vanden wisen
ne gheen heere en si so stout
dat hi hem alleen hout
anden raet dien hi selue vant
maer eenen andren vraghe te hant
raet hi hem bet hi maegs volghen
ende laten tsine al onuerbolghen
raedt hi hem wers houdem an tsine
ende elc pooghe ende pine
dat hi niet min hebbe dan hem dien
te rade oft hem mach ghescien
lieuere waerre mi nochtan viue
maer bouen vij niet en cliue
ende hebbere seuene oft hi moghe
daer sijn toe redenen grot ende hoghe
so radic dan oft also staet
dat een dus proeue sinen raet
een heere segghe hets dus ghescepen
sie ic ben in noede begrepen
mi ghebrect ghelt ende scat
raet waer magic betren dat
raedt hi sinen heere dan
dat hi sijns selfs goet taste an
ende hi sine rente versette
so eist een raet dan van onwette
entie lettel emmermeere
mict op sijns selues eere
raedt hi dat hi reymere sijn lant
so eist sijns heeren doot viant
want hijs niet en acht no ne rouct
dattene sine ghemeente vlouct
ende dats algader heeren plaghe
want wedewen ende weesen claghe
ende hare tranen roepen vor gode
ende hine wreeese oec niet node
maer vindstu al sulken raet
die tote di seght heere verstaet
ic hebbe onder v ghewonnen
goet dies ic v wille onnen
dat willic vor v ute legghen
ende dies en seldi mi niet ontsegghen
behoudi v eere ende v lijf
sone magic niet sijn keytijf
mijn goet dochte mi cleene zake
waert dat v eere ofte lijf ghebrake
heere die vonde sulken raet
hi hadde scoenen toeuerlaet
want hi sijn goet sijn lijf sijn ere
te wets al set vor sinen here
echt moghstu dus dinen raet proeuen
wie so meer dan sijn behoeuen
te samen iaeght met ghierecheden
dats raet van mordadecheden
die soude di seluen omme ghelt
vercopen haddi die ghewelt
gierigher herte proef ende scouwe
mach nemmermeer sijn ghetrouwe
ende aldus waert noet bedi
dat altoes dijn raet bi di si
ende hi niet rune met andren heeren
die staende waren na diere eeren
of daer du saeghs den ghiereghen sin
of in wies huse vte ende in
bode quame van dinen viant
dien hout in eenen zekeren bant
ende meest of si brieue bringhen
ende di niet ne seiden van dien dinghen
dien soudstu doen vte dinen rade
of di machre af comen scade
ende dats dijn alre ghetrouweste raet
die daer na pijnt ende daer na staet
met alder macht met alden zinne
dat di dijn volc met herten minne
ende dien al sulke duegden vercieren
alsic di hier sal visieren
tierste si dat hi alte samen
wlmaect man si van lichamen
so dat hem niet ghebrect een wort
van dat eenen man toe behort
wel ghehaert ende wel ghebaert
ende wel ghescepen nederwaert
dander es dat hi verstandel si
ende wille vast hebbe daer bi
te verstane datmen hem seght
ende men hem te voren leght
terde dat hi wel ghedinke
ende hem niet een wort ontwinke
van dat hi hoort ende verstaet
hine houdt in siere herten raet
dat vierde dat hi nerenstelike
die noot bekenne vanden rike
hoe men die dinc sal verlegghen
ende wat men hier of daer sal segghen
dat vijfste dat hi houesch si
ghesprakech goedertiere daer bi
dat sine herte ende sine worde
beede sijn van eenen acorde
dat seste dat hi gheleert si wale
van meneger sciencien van meneger tale
ende hi van naturliken sinne
vroet si ende men dat bekinne
dat seuende datmenne warachtich kinne
ende hi trouwe ende wareit minne
loeghenen scuwe ende van zeden
si van edelen ontfaermicheden
ghenoughelijc si mede omme te gane
gheuoechsamech oec te scouwene ane
tachtende so willic dat hi
no te ghuls no te lecker en si
noch drinkere no gheerne tuussche
no met wiue te sine oncuussche
dat neghende dat hi van herten
groet si ende onwert hebbe smerten
daer men eere bi beiaeght
ende hi altoes omme eere vraeght
dat tiende dat hi sinen moet
niet en sette om twandel erdsche goet
mare omme des riken orbare
ende elken man hebbe mare
beede vremde ende ghebure
nader dueght van sire nature
tellefste dat hi minne mede
gherecht volc ende gherechtichede
ende hi tonrecht scuwe dan
ende hi gheue elken man
wat so sijn es metten rechte
wedert heeren sijn of knechte
ende sta den ghenen in staden
die met onrecht sijn verladen
ende niemene en spare int recht
wedert heere si oft knecht
want god maecte vander erde
alle die menscheit van eere werde
dat twelefste dat hi bliue ghestade
in sine achtinge in sinen rade
in dinghen die hem gheeft sijn moet
dat si sine orbare ende goet
ende scuwe wiueliken sin
ende wese onuervaert daer in
dat dertiende dat hem si becant
alden cost die loept int lant
ende hi wete harentare
al des riken orbare
ende niet ne croonen die ondersaten
vor den heere van gheere onmaten
en si of si om claghen comen
die teeren horen of te vromen
dat viertiende dat hi sine woort
te vele niet en bringhe voort
si ghesprakich ende mate
ende en spreke oec niet en si omme bate
ende wese in lachgene niet tongheuoege
dat hi den volke te wers ghenoege
dat vijftiende hi de ghene si
die den wiuen noede es bi
ende sine herberghe ende sine zale
ondaen ende open si tallen male
hem allen die varen ende keeren
ende boetscepe bringhen van heeren
ende hi conne dan onderzoeken
wat elc bringt wt sinen hoeken
ende conne ghevreesschen ouerwaer
wat niemaren loept hier ende daer
ende hi daer bi die ondersaten
troesten conne ende maten
ende ghedoeghen hare simpelheden
ende hare wonderlike zede
vijfweruen drie ende driewaerf viue
sijn hier pointe die ic scriue
die wel moghen staen in staden
hem die heeren willen beraden
in den mensche proef ende merc
dat noyt so cranc dinc no so sterc
god maecte onder hemelrike
menne vant an yemene sine gelike
ende noyt enne was creature
wisere dan menschen nature
wat so men vindt dat leeft oft es
menne vindt hier tghelike des
of in ghenen oft in desen
ende dit moet met ghewelde wesen
men vantene stout alse den lyoen
ende bloede na des hasen doen
milde als den hane machmenne kinnen
die sijn coeren gheuet den hinnen
vrec vintmenne als die hont nochtan
dies niet en mach ende niemen an
hart onghetempert na sherts zeden
die dolende gaet van steden te steden
alse die huusduue tam ende sochte
die men belghen niet doen en mochte
fel na des leeuwen nature
alse die tortelduue goedertiere
simpel na des lams aert
scalc rechts na den vos reynaert
ghelijc den ree vindtmenne snel
traech alse die bere vintmenne oec wel
beene na den helpen diere
luxurieus na shesels maniere
ouerhorich als die naen
ende alse die kemel onderdaen
scadelijc ghelijc der muus
sot ghelijc den voghel struus
wijs alse dinghel de en dwaesde nie
nutte ende vromelic alse die bie
onzuuerlijc alse een zwijn
reene ende cleenlijc alse een conijn
ende wat helpt menne vindt nemmermee
no dier opt lant noch in die zee
noch voghel no sterre an den trone
noch diere dinc noch scone
no keselkin no sant no steen
noch ander dinc oec ne geen
dat onder gode wesen can
menne vindt tghelike anden man
hier omme heedt hi die werelt cleene
in griex die mensche al ghemeene
dus salmen merken elken man
wat dese weet wat dese can
ende met elken omme gaen
naer dien dat sine dingen staen
voert radic elken mensche dat
waer so hi come telker stat
dat hi sine herte niet en set
an mensche die hem an ander wet
hout dan die hem toe behort
want hets al ontrouwe ende mort
ende dies suldi een bispel
hier af nv horen wel
twee manne quamen hare vaert
tidende teenen lande waert
deen was een wise van orient
ende dander was een iuede bekent
die wise reet eene mulinne
die hi op hilt van beghinne
die hem droech vleesch ende broot
ende dies hem inden weghe was noot
die iuede die ghinc te voet
sonder spise ende sonder goet
alsi dus haerre straten wanderen
faueleerde deen ieghen den anderen
die wise ierst den iuede vraegde
an wat wette hi hem draegde
ende waer ane sijn gheloeue leght
mettien die iuede weder seght
ic gheloeue an eenen god
diet al heuet in sijn ghebod
ende gheweldich inden hemel sit
dits hi daer mijn gheloeue an bit
an desen hopic dat hi sal
miere zielen gheuen loen van al
ende elken mede die hem set
in mijn gheloeue in mine wet
ende noch es mijn gheloeue mede
wie dat es buten mire gheloeuelichede
ende an mine wet hem niet en hout
dat ic hem wel moet met ghewout
nemen sijn goed ende sijn leuen
wiue kindere nichten neuen
oec eist mine verdomenesse hier toe
eist dat ic hem ghenade doe
oft houescheit oft eenech goet
nv maect mi dijns gheloeuen vroet
sprac die iuede doe seide die vroede
ic doe als die es sonder hoede
tiersten willic dat goet ghescie
vor al dat leeft ter werelt mie
daernaer dan minen gheburen
ende ic en wille ghenen creaturen
die god ter werelt heuet gheset
weder si houden an mine wet
oft an eene andere yet ghescaden
ende ic hope dat ghenaden
recht ende ontfermecheit daer bi
ter werelt goet ghehouden si
ende enne dunct mi altoes niet goet
datmen iemene onrecht doet
mi dunct alse eenen onnooselen man
eeneghe scade comet an
dat mi deert in al mijn lijf
ic wille dat elc man elc wijf
gheluc hebbe ende ghesonde
ende salech si sijns leuens stonde
die iude sprac wat daedtstu dan
of di ghewelt dade eenech man
die wise sprac inne ben niet so sod
inne kenne inden hemel eenen god
gherecht ende wijs diet al weet
ende sine oeghen en dect gheen cleet
want hijt al siet claer ter curen
dat es in sinen creaturen
die den goeden den loen gheuet
naer dat si wel hebben gheleuet
ende den quaden tallen stonden
loen gheuet van haren sonden
hem so gheuic op die wrake
mesdoet men mi in eeneghe zake
die iuede sprac hets wel ghesproken
twi heefstu dine wet te broken
dune wercs een twint niet daer naer
hoe es dat sprac die wise daer
die iuede sprac du best dies wijs
ic ben mensche alse du sijs
du sies mi mede gaen te voet
ende hongherech ende sonder goet
ende du best wel gherust ende sat
die wise sprac hets wareit dat
van dien muul beetede hi saen
ende heuet sinen voedersac ontdaen
ende gaf hem beede spise ende dranc
ende ghinc bi hem eenen ganc
ende dedene eene wile riden
dien iuede beghan therte verbliden
alse hi ghedronken hadde ende gheten
ende hi zachte was gheseten
ende gaf dien muul die sporen
so dats die wise hadde toren
alse hem muul ende man ontliep
naer den iuede dat hi riep
dune beits mijns ic ben ontheert
die iuede sprac hebbic di niet gheleert
die pointe van mire wet
die ic wil houden al ombesmet
ic hebdi al vul recht ghedaen
mettien ghinc hi met sporen slaen
die wise riep naer vtermaten
sultu mi in die woestine laten
daer mi die leeuwen entie diere
vertheren sullen harde sciere
oft ic bliue van honghere doot
ofte van dorste in dese noot
doet an mi ontfaermichede
ghelijc dat ic met di dede
die iuede en achte niet der wort
maer ghinc emmer iaghen vort
onthier ende hi so verre ontran
dat niemene andren en sach an
alse die wise was buter hopen
van eeneghen troeste es hi ghelopen
ter vulmaecteit van siere wet
want hi in talen hadde gheset
den iuede ofmen hem dade hoone
dat een god ware inden troone
diet al saghe wel ter kuren
dat ware in sinen creaturen
te hem hief hi hant ende mont
ende seide heere hets di wel cont
dat ic dine wet hebbe ghehouden
ende dine gheboden wel vergouden
doet an desen iuede anscine
dijns selfs eere eist entie mine
niet langhe na dese tale
comt hi voert in eenen dale
ende vindt den iuede gheuallen
den scinkel ontwee met allen
ende inden hals ghequetst seere
die muul verkende sinen heere
ende coemt te hem waert omme eten
die wise die es op gheseten
ende reet wech ende laet den iuede
steruende alse eenen ruede
maer die iuede die riep seere
en laedt mi hier niet broeder heere
ontfaremt mijns ic hebbe noet
ic ben ghequetst al toter doet
hout dine wet vare niet en weghe
god heuet di ghegheuen den zeghe
die wise sprac twi lietstu mi alleene
sonder ontfaermecheit ne gheene
neen sprac die iuede dat laet staen
hets leeden datter es ghedaen
ic dede dat mi mine ouder leerden
die wet daer si hem oyt an keerden
die wise hilt vort sine wet
ende heeftene achter hem gheset
tote dat hi quam daer waren iueden
ende gaf den quaden hont den rueden
die daer naer saen sinen ende dede
die heere vernaemt daer vander stede
ende heuet den wisen man ontfaen
tsinen rade ende lieue ghedaen
omme die houesche ontfaermechede
entie dueghet die hi dede
dus eist si twee ghedeelt in tween
draghen selden wel ouer een
want elc sine wet hout ouer best
dus bliuen die herten al ontvest
nv betaemt wel elken heere
die bewaren wille sine eere
dat hi scriuers met hem houde
vroede liede ionghe ende oude
die scone ende wel connen dichten
ende met sconen worden verlichten
connen dat sijn heere wille
entie connen decken stille
eens lantsheeren heymelichede
want ghelijc dat smenschen lede
scoonre sijn ghecleedt dan naect
also eist datmen een dicht maect
daer men der wareit niet wt en gheet
ende ment met sconen worden cleet
so werdt die heere daer omme gheprijst
dat hi lieden so wel ghewijst
heeft te siere heymelichede
ende werdt te meer ontsien daer mede
dusghedaneghe sullen die heeren
in werdecheden houden ende in eeren
op datmense ghetrouwe vint
ende sparen ieghen hem niet een twint
boden die heere senden sal
moeten sijn besceeden al
wantmen dat te sprekene pliet
dat die heere niet en siet
daer die bode sijn tonghe es daer
ende sijn ore ouer waer
dat die heere niet en hort
ende daer sijn heere zwijghet draeght hi voort
hier bi wert den heeren goet
dat hare boden waren vroet
ende scuwen die dorperheden
die perssiene plaghen eere zeden
alse heeren boden tote hem quamen
die waren van hoegher namen
dat sise gheerne dronken maken
dan onder vonden si die zaken
entie heymelicheit hoore heeren
ende hier af quam vele onneeren
henne sijn ghene messagiere
daer ic af dese dinc visiere
mare hoeghe lieden die weder ende vort
wi draghen der heeren wort
heeren sullen hebben mede
altoes ende in elke stede
met hem vele haerre edelinghen
die in al haren dinghen
sullen draghen sinen last
ende die met duegden also vast
ende met gheuene an heere halen
dat si tlijf vor hem betalen
tallen tiden in die noet
ende si eer vallen in die doet
eer si verliesen haren heere
dien sal die heere altoes doen eere
die hem dus sijn ghetrouwe
ende daer hi oec ontrouwe an scouwe
dien sal hi so van hem verstooten
dat si hem niet en ghenooten
onder die goede meer na dien
dus salmense minnen ende sien
want als een wel doet sonder danc
so werdt sijn wille so cranc
dat hem rouwet in sinen moet
dat hi omme niet was goet
hier hendt die boec die es gheseit
heymeliche der heymelicheit
