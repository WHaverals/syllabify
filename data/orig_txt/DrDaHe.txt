nu hoert ghi heren ende swighet stille
men seet hine heeft niet sinen wille
die aen een quaet wijf es ghehuut
sijn doghen esser met vernuut
want men seet met ghenen dinghen
en machmen een quaet wijf ghedwingen
ende seker hets waer men saelt u toghen
hier voer u allen voer u oghen
scone exempel van desen saken
nu swijcht ende hout met ghemaken
men sal hier spelen slechs ter stont
men sal hier spelen enen stront
boven toverst op u hoet
god gheve u scande ende lachter groet
gaet thuusweert ende onderwinnes uus
ic wene wel hi heeft wat thuus
dat hi morghen vroech sal vinden
die keytijf hi moeste hem onderwinnen
en conste hi niet gheswighen stille
men speelt hier hedemeer om sinen wille
ende al met sinen quaden clappe
ic wil gaen sitten voer den tappe
ende drincken een goet hoet biden viere
tapt in tapt uut vanden biere
tapt al vol haest u ter vaert
god gheve hem ramp die hemer spaert
ic sal drincken sonder sorghe
levic nu ic sterve morghen
laet sien canicker niet an
het riect wel bi sente jan
ende nu wetic wel hoet smaect
siet hoe dit volc nu steet en gaept
saechdi noit liede wildi mi copen
mi dunct en derf niet verre lopen
om sotte te vane al sonder nette
ay siet dese gapaerts bi coels sette
men soude meer liede vaen dan muschen
ic moet drincken ondertuschen
baa wat duncket u maghict wel
ghine siet hier hedemeer ander spel
hets sonder reden dat ghi hier staet
wat duvel hebdi hier ghemaect
ghi hebt ghemaect een onderhaspe
ic sal u op den bolle tasten
want wat ghi doet hets altoes quaet
ay iement van u allen gaet
ende hael elken een cussen onder sine voete
maria moeder ende maghet soete
en trouwen ghine hebt gheen scande in u
besiet mi wel dunckic u een scu
dit wonder en was noit ghehoert
ghebuer ghi scijnt harde sere gestoert
hebdi iet dat u jeghen gheet
en siedi niet dit volc hoet steet
ende gaept op mi in mijn ghelach
het scijnt dat noit liede en sach
lieve ghebuer besiet besiet
ghebuer ghebrect u anders niet
ghebuer soe en clagic u niet sere
want bi onsen lieven here
ghebuer ghi claegt al van gemake
want haddi al selken wijf thuus gelaten
als ic dies willic mi vermeten
ghi sout der lieden herde wel vergheten
daer ghi nu op sijt soe stuer
ay ghebuer ghebuer ghebuer
wijstijt hoe si sijn bestelt
dien hebben no cleder no pant no gelt
ende altoes thuus een quaet wijf venden
si hebben wel alsoe groet ellenden
als inden afgront vander hellen
ghebuer nu segt mi als gheselle
wat u ghebrect want icx begheert
ghebuer wetti wat mi deert
ic hebbe een quaet wijf als ghi wel wet
die mi altoes sceelt ende et
si scelt mi tsnachs wel seven werven
soe sere mi dunct dat ic sal sterven
ende weerdic mi als si mi slaet
si doets te meer soe eest al quaet
ende smekicse sine houter niet af
ghebuer dit es noch al een caf
want en es noch dach noch ure
sine maect mi mijn leven tsuren
dit es een ordeel sonder ende
hoe soudic gheleven in dit ellende
hoe mach enech wijf sijn soe quaet
ghebuer ghi wet al minen staet
ic drincke gerne in die taverne
dan comt si op mi scelden gherne
ende dan en steet mi niet tonberne
ic en moet met scoppe ende met scerne
met hare hasteleec thuuswert gaen
dan gheet si mi boken ende slaen
mi dunct dat mi die rebben craken
ic weet wel si liet mi met ghemake
woudicse met mi leiden drincken
si soude haer selven oec wel scincken
ende drincken altoes als haer sal dorsten
dan hout si niet op al soudse borsten
sine heeft den croes al uutghelect
ende als haer anden croes ghebrect
dan setsi den pot an haren mont
soe en hout si niet op sine siet den gront
ghebuer hier werdic met onteert
constic ghevinden eneghen keer
daer ic peis met mochte ghecrighen
dat icse met eeren mochte doen swighen
ic ware een here alle mine daghe
mi dochte goet dat ic haer gave
ene pels of een goet roc laken
si soude mi macschien in peise laten
mochtic peis hebben drie daghe
macschien het soude haer soe behaghen
het soude dueren ses maent of seven
ende macschien oec al ons leven
ic salse smeken om hare quaetheit
lieve jan dat es mi leit
dat ghi hebt eneghen onpeis
ic swere u jan bi sente cleis
men moet verdraghen om beters wille
ende somtijts swighen al stille
al eest dat enen tjeghengheet
maer seker u doghen es mi leet
si willen ghesmect sijn som die vrouwen
selc wilt met ghevene sijn ghehouwen
die selken willen sijn bescouwen
ende die selken al haer lijf gheblouwen
met goeden stocken over haer vel
nochtan en doen si nemmermeer wel
ende bliven altoes even quaet
het dunct mi sijn die beste raet
versmeecse met giften of ghi cont
sprect vriendelike in alder stont
si mochte haer quaetheit wel laten
het sijn quade wive die niet en saten
ghebuer doet dit het dunct mi goet
gherne ghebuer metter spoet
adieu ghebuer ic moet gaen
nu laet sien hoe si mi sal ontfaen
als si mi in huus siet comen
siet ons vrouwe moeten verdoemen
waer hi comt datten god scende
die mi doet soe groten ellende
met sinen drincken nacht ende dach
ic mach wel roepen o wi o wach
dat icken noit ghecreech te manne
nu gaet keytijf god gheve u scande
ende haelt water ende haest u snel
of ic sal op u vel
met voeten terden u sal rouwen
dat ghi mi noit saecht en trouwen
hi es soe druncken hine can ghestaen
op sine voete vul corliaen
gaet wel vollec van voer mijn oghen
lieve bette laet u ghenoeghen
seker ic en dranc noch heden
ghi liecht al soude men u ontleden
waendi dat ics niet en gerieke
ghi staet en daesbolt als een kieken
gaet en doet dat ic u hete
of ic gheve u selken smete
dat u craken selen die rebben
lieve bette nu laet u segghen
mochtic tuwer vrienscap comen
bi gode het soude ons beiden vromen
woudi mi laten wesen here
drie daghe lanc ende dan nemmere
van onsen huse al gheheel
ic soude u gheven selc juweel
hen es vrouwe binnen der straten
sine souder omme met peise laten
haren man al djaer dore
enen sconen pels goet ter core
hebbic jeghen peteren ghecocht
hi heeftse mi uut inghelant brocht
dese seldi hebben wildi mi laten
drie daghe here sijn ende al met maten
wildise hebben soe segghet mi
tfi der pelsen tfi
ghi hebse ghecocht ene ander tripe
calle die sout mi verwiten
te wies behoef datse ghecocht was
lieve minne hets al ghedwas
nemtse ende doet dat ic u rade
ic sal want het mochte mi scaden
gaefdise ene ander hoeren dan mi
maer ic mochte wel segghen tfi
wiste iement dat ic mi vercope aldus
maer maecter ons af een ghesus
ende willet niement te kinnen geven
nenic soe moetic met eren leven
ic salder af swighen al puer stille
nu doet dan al uwen wille
ende sijt meester ende here
drie daghe lanc ende nemmere
nochtan saelt mi wel lanc vallen
wey nu benic doch here van allen
hout mine huke gaet scommelen scuren
waer sijn dese boffers nu mijn geburen
ic wets ic sal nu gaen drincken
saghicker eneghe ic soudse wincken
want ic wil drincken gaen vanden biere
si sitten nu bi haren viere
ende haspen spillen die vul keytijfs
sine dorren niet drincken om haer wijfs
diese scelden ende verspreken
mijn wijf mochte haer liever breken
beide haer bene eer si dat dade
want ic souse alsoe begaden
daer soude hem ander castiÃ«n bi
tfi den cockaerts tfi hen tfi
die hem haer wijfs dus dwinghen laten
seker ic sie wel hiers gheen bate
ic wil gaen drincken sonder sorghen
want al en quamic niet voer morghen
mijn wijf die souts wel sijn ghepait
si scuert si scommelt si spent si nait
ende doet haren orbore binnen huus
daer sitsi stilder dan ene muys
ende doet dbeste dat si mach
ic wene noit man beter wijf en sach
nu willic gaen drincken al versmoert
ghebuer heer drincken segt mi hoert
ghebuer hoe hebdi ghevaren
ic saelt u segghen al sonder sparen
maer ic moet emmer tiersten drincken
nemt den croes ic sal u scincken
drinct al ute hets goet bier
ay mi god die brachte mi hier
dit bier hulpt mi in al mijn lijf
ghebuer nu segt mi wat seit dwijf
want wistict mi waers vele te bat
ghebuer ic saelt u segghen plat
ghi sijt mijn vrient uutvercoren
mijn vernoy hebbic verloren
als ghi noch heden wel selt weten
ghi moet met mi comen eten
ic bidts u ende u weerdinne
ghi selt horen hoe ic met minnen
here vanden huse ben lude ende stille
ic mach nu drincken gaen als ic wille
sonder scelden van minen wive
ic ben ghehuut wel twintich jaer ende vive
dat ic daer binnen noit raste en gecreech
wat ic verdroech wat ic sweech
sonder op den tijt van nu
ende daer omme soe biddic u
dat ghi met mi wilt comen eten
stappans ende dies niet vergheten
want ic ben nu groet ende clene
meester vanden huse allene
comt haestelijc sonder letten
gaet ende doet die tafel setten
ic sal comen in saels niet laten
ic sal gaen die tafel maken
volcht mi stappans ende brinct betten
gherne ghebuer in sal niet letten
lijsbet lijsbet ghi moet gaen mede
jan ons ghebuer heeft ons ghebeden
dat wi met hem comen eten
want hi heeft hem dies vermeten
dat hi noit binnen sinen live
soe wel en was met sinen wive
als nu op den dach van heden
maer hine heeft maer sinen vrede
drie daghe lanc ende sijn respijt
maschien niet toter vespertijt
lijsbet ghi moetter u toe ghereden
imberecht heeft hi mi oec ghebeden
soe willic stappans medegaen
ic duchte dat hi niet lange en sal staen
aldus in peise ende in rusten
hem en sal ons niet sere te noden lusten
begonste bette te wesen erre
nu gawi imberecht sonder merren
want het dunct mi herde goet
nu gawi haestelec metter spoet
men sal ons setten biden viere
bette nu maect ons blide siere
eest al ghereet om eten te gane
hier sal comen dat ic wane
ons ghebuer ende sine weerdinne
zeker deten es hier dunne
ghi hebt recht dat ghi gaste bit
want hier en es anders niet dan dit
maer ic bens ghepait doetse comen
sente marie ghi hebt saen vernomen
dat ghi here sijt vanden huus
nochtan mochtijs wel sijn confuus
dadi eneghe dinc boven mate
bette dese reden moetti laten
want ons ghebuer die sijn hier
god ende sente mechiel
moet hier in peise laten staen
willecome ghebuer gaet dwaen
sit daer ende u weerdinne hier
ende ic sal sitten neven tfier
bette lect hier sout ende broet
ende al dat teten es cleine ende groet
haelt ons wijn ende brinct ons nappe
in die herberghe voer den tappe
dat heet die beste vander poort
het hoet uwer moeder soort
ghine selt mi niet langhe aldus doen driven
in hoerde noit van quaden wive
die noit aldus wel was bestelt
ic sie wel men doet vele om ghelt
die mach gheven ende swighen stille
hi doet altoes sinen wille
nochtan seet men met ghenen dinghen
en mach men quade wiven dwinghen
lieve ghebuer hoe mach dit sijn
nu drinct sere siet hier den wijn
willecome nu gheeft haer drincken
bi gode ghi en dorft om mi niet scincken
wildi els iet dat laet mi weten
dat ic oec mach comen eten
nu segghet mi ende comes af
bette hets noch maer een caf
ghi moet ons compost gaen ghereiden
die wi eten eer wi scheiden
nu gae en doetene slechts te viere
ende en makes u niet diere
het moet sijn dat seggic u
ic hadde liever teten nu
dan iet anders gaen te doene
nu gaet ende sijt niet soe coene
dat ghijt laet want sonder lieghen
hier souden slechs meer smeten vlieghen
omtrent u oren dan ouder grote
ic hebbe liever dat ic ga lopen
ende doe dbeste dat ic can
en sprekic nu niet als een man
men heeft gheseit oec over lanc
en doech gheen eers sonder bedwanc
nu eet ende drinct mijn lieve gheburen
ic sal haer die pelse maken te sueren
bi gode dat ic haer hebbe ghegheven
om dat ic in peise soude leven
drie daghe ende here wesen
jan hier es ghenoech met desen
al en ware hier hedemeer el
nu proeft ghenoechti u wel
hi dunct mi herde wel ghemaect
hi en es niet hi es mesraect
hi es te dunne wildi mi leren
hoe men compost sal viseren
gaet ende doeten weder over
want ghi dunct mi al verscoven
eest goet compost wat segdier af
mi dunct dat icken wel mach
ic sit beslabbert toten oren
seker ghebuer soe moeti booren
ende dan bette seldi drincken
ende dan seldi mi stappans scincken
et tantos je buveray
ghebuer ghi sijt nu herde gay
het scijnt ghi sijt een verrot wale
en duncket u niet an mine tale
dat ic mijn wijf nu wel can dwingen
ic salse doen doer treepken springen
eer ghi van hier scheden selt
ghevader hoe sidi dus bestelt
hoe hebdi u selven dus vercocht
dic vint men dat men heeft ghesocht
soe doet u man oec dunct mi nu
hine wijst hoe meester sijn van u
sonder met desen scalken vonde
ende blijft hi meester te desen stonde
wi selender om doghen het sal ons smerten
ghevader ic swere u bi coels herten
eer ic om enen pelse verdroeghe
ic hadde liever dat icken sloeghe
dat hi bloet spude die keytijf
ghi sout peinsen onsalich wijf
als u pelse of roc ghebrect
eest dat ghi twee woorde smekeleec sprect
soe seldi hebben dat ghi wilt
ghi keert wel stappans uwen scilt
soe sidi meestersse als te voren
ende mach hi des comen te voren
die mans die selen onderlinghen
haer wijfs al dus willen dwingen
ende en es vrouwe binnen der straten
mach hi voertgaen metter saken
sine heves te wers om uwen wille
lieve ghevader nu swijt alstille
bi coels passie soe en salic oec
ic hinghen mi liever inden roec
in ons roecgat in ene mande
tfi god gheve den pelse scande
dat ic mi selven noit overgaf
mijn wijf die loept nu wel den draf
ic sal haer compost leren gherecken
of wi selen om tlanxte trecken
want meere sottinne en saghic nie
lieve jan gheloves mie
hier es spise boven spise
al dus salic u leren lise
over maeltijt lopen ende rennen
bi gode daer en soudi niet vele ane winnen
soe en sal hi oec dat wetic wel
ic wille dat si wese snel
