hets goet spreken van den vroeden
van den vromen end van den goeden
die hem voirmaels zeetten ter eren
ooc men macher an leren
veel duechden ende wiisheiden
diere siin leven na wil leiden
daer bi wil ic v nv seggen
in corten woirden vut leggen
van den besten prinsen waerliic
die ye quamen in aerdriic
daer die edelen hertogen fiin
van braband af comen siin
mi wondert wat hem ginc ane
die den zage van den zwane
visierde ende brachte voirt
want het en was nye gehoirt
dat een zwane mocht mensce wesen
alle die gene die dit lesen
ende dichten quade truffen
daer si tfolc mede versuffen
doen daer an zonde groot
nu hoirt hier al bloot
die corte croniken te hant
vanden prinsen van brabant
hoe si hieten ende wie si waren
in viif ende twintich hondert jaren
tot op desen derden janne
die nv eerst es comen te manne
god ons here moet hem gheven
wiisheit ende lange leven
gheluc ere ende victorie
ende daer na die ewige glorie
amen zegt met zoeten sinne
ende hoirt hier an ic beghinne
eerst zo hoirt van den vrancken
doe dat riic begonde crancken
als die spieghel v besciet
dat edel fransoissche diet
dat es vut trogen geboren
alsment mach bescreven horen
want doe trogen met gewelt
gedestrueert wart ende gevelt
daer hem die griecken mede wraken
doir helena dat siit ontscaken
ende dat dus ende nam
was na die geboirte van abram
daer die derde etaet in ghinc
negen hondert iaer in ware dinc
ende xlvi als wiid horen
eer dat xpc ward geboren
so wast elf hondert jair
ende neghen ende tsestich dat is waer
als die historien ons geven
die de tiden hebben bescreven
ende trogen stont dat is waer
hondert ende lxxxv jaer
so vloon dair vut waerliic
die beste baroene van aerdriic
hectors geslachte des heren groot
nye en vand men siins ghenoot
dees edel geslachten dees trogiene
begonden hem streyen ente vliene
eneas die van trogen ontginc
quam ter tyber dats waer dinc
selc zeit iij jaer zelc achte
na dat trogen vel met machte
ende wart daer kueninc van latine
met siinre dochter lauine
waer tevoren hadde ghewesen
janus kueninck als wiit lesen
ende lande eerst an ytale
daer rome af quam weetmen wale
ende xijm waerre in porre
in die vlucht met anthenorre
te vinegen lande hi ende te padou
daer leecht hi dees heer ontrou
hectors zoon fransioen
quam in die dunou an gevloen
metten sinen daer ongeren end
optie maertse dus ist bekend
die men heit meothides
ende droegen over een daer des
dat si daer maecten ene stede
die men sycambren heiten deden
ten eersten hiet mense trogiene
ende daer na fransiene
ende doe sycambriene daer naer
dit was xv hondert jaer
eer si besaten vranckelant
of eer si vrancken waren genant
binnen desen tiden dees trogiene
quamen in menigen gesciene
ende daden dicke met ouerdaden
den romeynen zwaren scaden
so dat sise dicke aen streden
toten rine met mogentheden
so dat des groots constantiins zone
op hem street ende was die gone
diese doch an horen dank
aen die roomsche wet bedwanck
dat was die keiser constant
daer na quamen in dat lant
die alane hebben wi verstaen
doe die eerste valentiniaen
keiser was int roomsche rike
ende daden hem scade grotelike
doe geboot hi die sicambriene vut
ende verliet hem horen tribuut
tien jaer bewonden si hem des
dat si die maertse meothides
suverden ende verdreven dane
die roomsche viande die alane
aldus des volcs een pertie
wonende es bleven in ongerie
beide met kindren ende met wiven
als die daer wonende wouden bliven
ende bleven daer wonende voirt
tot na xpc gheboirt
omtrent viertien hondert jaer
ende om dat hem was te swaer
die keiser voirscr valentiniaen
daer si jegen hadden misdaen
so rwmden si ongherien
ende quamen met horen pertien
ende besaten alle die termine
tusschen der dunouwen enten rine
tien tiden hadden si enen hooftman
die geheiten was prian
met hem traken si over die broecke
ende daden zo zwaer zoecke
optie alane dat sise verdreven
ende namer menich tleven
des dancte hem valentiniaen
ende hietse vrancken hetten zaen
die eerst hieten sicambriene
athenorriene of trogiene
ende daer maecken si aldus
enen kueninc hiet priamus
vroom rike ende van machte
ghecomen van hectors geslachte
ende doe wart der vrancken here
dees priamus met groter ere
ja van des ouden priams natioene
die van hector bi francioene
van rechter gheboirte quam
alsment in der yeeste vernam
wie begonnen die croniken
van der cronen van vrancriken
onder den keiser graciaen
dies vader was valentiniaen
die keiser wart met sinen broeder
valentiniaen na dat die moeder
maria droech den here almachtich
drie hondert een jaer ende tachtich
ende doe was der vrancken here
priamus met groter ere
dees priam na dien x jare
dat hi was van tribute clare
om dat hi die alane verdreef
als ic hier tevoren screef
en wilde hi nemeer tribuut geven
daer om wart hi tlans verdreven
van den romeynen met groter were
doe quam hi met sinen here
ten rine waert ende besat
beide lant burghe ende stat
dat nv heit vranckelant
dus ist na den vrancken genant
ende besat alle die termine
tusschen der dunouwe enten rine
viif jaer was dees priam here
ende starf inder werelt ere
priam dees kueninc liet
enen soon die mercomeris hiet
drie ende dertich jaer met gewelt
trike na den vader helt
merct dat men hier over liit
hoir oirloghe ende horen striit
die wil weten die historien lanc
hi doe toten yeesten hoir ganc
ten groten boecken die hoir leven
met goeder moeten hebben bescreven
hier muechdi horen een cort waer
al wairt mi te lanc ende te zwaer
te bescriven hoir yeesten
hoir oirloghen ende hoir feesten
hi lese vincent den jacoppiin
diet bescreven heeft int latiin
in den spieghel historiale
die kuenincrike altemale
van den beghinne van aerdrike
tot dat lodewiic van vrancrike
tot damiaten was ghevaen
van den heiden soudaen
daer vind hiit bescreven al
hier vindi yeesten cort ende smal
mercomeris die wan
farramond den tyran
ende was die eerste gecroonde here
elf jaer luttel min of mere
so nam farramond in die hant
na den vader vranckenlant
daer na wast clodioen siin zone
enen tzede plach die ghone
dat hi siin haer liet wassen lanc
toten ryem hadt sinen ghanc
des plagen die vrancse heren gemene
tot dat puppin quam die clene
achtien jaer droech hi die crone
doe nam die zone telone
die merowing bi namen hiet
vromer liif en wistmen niet
dat siin gheslachte altesamen
merowinge hietten bi namen
ende hiit al wan met ghewelt
van den riin toter scelt
ende camerike die stede
tien jaer stont siin mogenthede
merowing wan hildrike
die xxvi jaer behelt trike
hi nam te wive van duringen
die kueninciinne in waren dingen
basine hiet dees vrouwe mare
men leest dat hi wan an hare
clodouis den kueninc
die eerst kerstendom ontfinc
van den kueningen van vrancrike
want dees zesse ghemeenlike
die voir desen siin ghenoemt
bleven heiden ende verdoemt
dese bleef kerstin goet van prise
bi den rade van sinte remise
ende heeften lodewiic ghenant
want hi geweldich bleef int lant
clodouis had in die hant
duringen ende vrankenlant
ende wan al tlant als ic hore
van der seynen toter lore
hi was stout ende onvervaert
noch toe eer hi kersten weert
was hi milde ende goedertiere
doe nam hi een joncvrou fiere
die clotild hiet ende kerstin was
des kueninx dochter als ict las
van borgongen die cilpric hiet
die dat horen manne riet
dat hi van sinte remi van riemen
want heiliger waen ic was doe niemen
doopsel ontfinc hi dits bekent
dat hem van den hemel is gesent
die heilige olinge in een vat
daermen mede sacreerde tier stat
noch is daer dampulle des ziit wiis
in den clooster tsinte remiis
ende alsmen enen kueninc sal wien
sacreren ende benedien
neemt men een guldin spelde daer
ende steecse in dampulle dats waer
ende menget datter ane hanct
in den krisdom di men lanct
ende witer den kueninc mede
dat is die rechte waerhede
doe sinte remi doopte desen
hiet hine lodewiic als wiit lesen
dese dede duechden vele
in goods dienste ende in wapen spele
aldus maecte sinte remi
clodovis van den duvel vri
als dees clodovis van vrancrike
gherengneert hadde mogentlike
viif ende twintich jaer met groter eren
ward hi quellende als die heren
dicke doen van ledicheden
als si hoir iuecht in onvreden
ende in wapene hebben ghehouden
quellen si ghaerne inder ouden
hi sciet van desen aerdschen liue
int vc jaer ende drie warf viue
tot pariis tsinte genenieuen
daers veel van hem in ouden brieven
viif hondert jaer wast als wiit horen
na dat cristus was gheboren
clotaris so hiet siin zone
goet kerstin zo was die gone
dese maecte tot sissoen
in goods eren ende in siin doen
een clooster heet sinte medaerde
ende goedet met groter waerde
crone droech hi viiftich jaer
ende ward begraven aldaer
clotaris die wan cilprike
die xxxiij jaer behilt trike
moghentlike met groter eren
tien tiden was hoir wi leren
een groot here hiet kaerleman
die de mueghentheit gewan
op haspegouwe ende in brabant
ende was een prinse daer ghenant
cilpric liet lottaris daer naer
die kueninc was xliiij jaer
ende groot bi toenamen hiet
van hem quam tgrote heilich diet
lottaris die in vrancrike
kueninc was geweldichlike
ende diet al dwanc metter hant
van zassen tote spangenlant
siin rike ghinc dat weetmen wale
als ghi muecht horen hier die tale
van spangen tot over riin
oost ende west zo wast al siin
of datmen helt van hem te lene
sonder vrieslant allene
goet kerstin ende die kercke goet
jegen die arme wel gemoet
half tduuts half wals was siin rike
hi rengneerde mogentlike
in al tlant bewester dunouwe
ende beneven den berghe monyouwe
hi was die de zassen verwan
ende dwancse daer toe nochtan
wat man die langher was
dan siin zwaert siit zeker das
dat hi ymmer den hals boot
ende moester om ontfaen die doot
lotharis die grote entie fiere
die was viertich jaer ende viere
naden vader zekerlike
kueninc ouer vrancrike
van desen kueningen alte samen
die voirt van desen kueninc quamen
laet ic die yeeste al stille staen
ende wil op siinre dochter gaen
dair die edele hertoghen fiin
van brabant af comen siin
vlitelt hiet si vind ick bescreven
ende was te huwelic ghegeven
enen edelen man vutvercoren
auselbaert een romeyn geboren
daer hi enen sone an wan
aernoud so hiet die man
ende dees aernoud alst god woude
wan den goeden sint aernoude
die grave was met ghewelt
bi vlaendren neffens der scelt
ende sint aernoud die heilige wise
wan den goeden angise
die sinte beggen nam te wive
daer veel af quam als ic scrive
dees puppins vader hiet kaerleman
ende was deerste die gewan
heerscapie op haspegouwe
ende hiet een prinse als ict scouwe
puppin was deerste hertooch becant
op haspegouwe ende in brabant
puppin nam in gasscongen een wiif
drie kindren wan hi an hoir liif
een zoon twe dochtren waer is ditte
siin edel vrouwe die hiet ytte
hoir zoon die hiet grimout
cort voer hi in die goods gewout
sinte geertruud ende begghe
puppins dochtren als ic zegghe
dese begghe nam te manne angiis
die van duechden hadde priis
dees angiis was sint aernouds zone
raed van vrancriic was die gone
mitten goeden puppin van landen
die wilen vele hilt in handen
puppin kaerlemans zone
was die voirbaerste entie gone
daermen bi ints kueninx sale
wrachte meest altemale
ende sint aernoud was puppins raet
dus en mocht niet wesen quaet
dit was sinte geertruden vader
ende vrou begghen beide gader
dair die kaerlingen af siin geboren
als ghi na wel zelt horen
sint aernoud wart bisscop te mes
ende clusenere na des
ende was bi vlaendren geboren
als wiit inder yeesten horen
een hertoghe daer over tscelt
angiis siin zone daer na helt
tlant als wi horen zeggen
die nam puppins dochter begghen
angiis wart gebenediit van den vader
ende voirseide dat algader
die keiser crone ende die vrancse mede
met zonderlinger mogenthede
comen soude aen siin gheslachte
dees benedixie stont met machte
toten kueninc hugen capet
alst hier na wart gheset
grymont puppins zone wart niet
mer begge als ment bescreven ziet
siin dochter helt dat hertoochrike
met angise vromelike
angiis wart daer na verslegen
van den genen die hem waer iegen
ende regneerde xxxviij jaer
int hertoochdom weet men voir waer
kaerlemans zone puppiin
daer die brabanders af siin
sciet van desen aerdschen leven
als men zes hondert viertich end zeven
ons heren jaer screef ende wart te landen
begraven van kersten handen
met grymout siin sone
na den vader wart die gone
met kueninc zegebrecht siin raet
ints vader stede dat wel staet
ytte siin wiif ende sinte geertruut
sien dochtren namen hoir deel vut
vanden goede daer alte hant
also alst sceide sinte amant
ende stichten nivele daer mede
nonnen clooster ende in die stede
wart sinte geertruut abdisse
noch hout men hoirs daer gedencnisse
ende die ander hiet sinte begghe
daer ic af zeide ende noch zegghe
van hoir geslachte daer na quamen
kueninge van hogher namen
seder gevel op enen dach
dat men nam van daer hi lach
dees puppen van landen end men droech
tot nivele want het was ghevoech
siin wiif enten dochtren mede
ende daer men droech die lede
met veel tortisen in die handen
tusschen nivele ende landen
behilden die tortisen hoir lecht
alle ieghen des wints gevecht
thertoochdom es bleven op
puppins dochter daer wi af zeggen
ende op horen man angise
dese wonnen een kint van prise
heet puppin van harstale
die daer maecte sine zale
tusschen ludike ende maestrecht
hi verwan in een ghevecht
rabboude der vriesen hertoge
siin name wart verheven hoge
datmen hem hiet ghemeenlike
swaert dregher van vrancrike
dese was die eerste dwanc
die vriesen an horen danc
ende horen hertoge sloech te doot
doe warden si kersten duer den noot
na angise was hi voir waer
hertoghe negen ende twintich jaer
achtien jaer was hi geweldichlike
overste hooftman van vrancrike
hi verwan duutsche ende zwaven
ende bleef geweldich van haven
ende zat in brabant met vreden
hertoge met groter mogentheden
in die jare zo bleef doot
puppin van harstale die prinse groot
in salicheden ende in groter eren
alsmen screef die iare ons heren
seven hondert ende viertiene
god geve hem die bliscap te siene
ende tesmakene die sonder ende
die ziele voet sonder scende
doe kueninc hildric bleef doot
stoutelic als een here groot
sloech hi an oosteriic die hant
ende hi berechte wel dat lant
dat nv lotrike heet bi namen
ende wasser af hertoge tesamen
beggen sone hertooch puppiin
die goot kersten dochte siin
nam een wiif boven sinen wive
ende wan an horen live
kaerle marteel den stouten man
die nye street hi en verwan
alpiades hiet si die vrouwe
om dees misdaet om dees ontrouwe
wart sinte lambrecht openbare
om hoir ghemaect martelare
dees puppin beggen zoon die wan
kaerlen marteel den stouten man
die here was gheweldichlike
ouer die kueninghe van vrancrike
ende hadde ten wapene meer eren
dan siin ouderen alle die heren
end al siin leven vromeliic
berechte die crone van vrancriic
ende mogender was in siine iaren
dan die kueninge zelve waren
een vrancs kueninc was verslegen
doe brachten si hem die crone iegen
ende boden hem die crone
mer hi ontseidse hi de onscone
ende zeide het waer meer ere
ouer kueninge te wesen here
dan het ware gecroont te sine
hi en woudse in genen scine
marteel voer in desen tiden
optie starcke zassen striden
ende heefse onder gedaen
want si en conden wederstaen
ende gant hem met zwaren scaden
dat si den vrancsen rike daden
daer na zo bedwanc hi zwaven
ende beijeren met al den graven
ende heeft metten zwaerde duerhouwen
al tlant toter dunouwen
ende zassen toter elven mede
daer en bleef burch noch stede
si en was van hem vervaert
set hi siin reyse darwaert
in keiser lewen drie en twintichste jaer
sterf in vrancriicke over waer
kueninc diederic ende in siin stede
kaerle marteel zetten dede
hildriicke ende gaf hem die crone
diese negen jaer droech onscone
een kaitiif wast die niet en dochte
datmen kueninc heiten mochte
mer om dat kaerlen aen lach
ende op hem wies nacht ende dach
oirloge ende hem siin scat
verminderde die hi had gehat
so nam hi papen ende clercken
ende elc tsiin der heiliger kercken
ende goedet sine ridders af
dat hi dit dede ende dus gaf
so zeechtmen dat hi was verloren
ende dat waer yammer ende toren
in dees kaerle marteels tiden
begonnen die sarrasine te striden
optie heilige kercke also
dats die kersten warden onvro
ende die heilige kercke bi dien
wart gevelt optie knien
ende hadde al des heren groot
raed ghedaen tot deser noot
want die heiden die waren
vut gecomen met horen scaren
in vrancrike in dier gebare
oft al gader hoir eyghen ware
ende wilden borge ende steden
besetten met hoire mogentheden
die fransoise zagen dat
dat hoir kueninge waren mat
ende si gheens raets consten plegen
sanden si om horen degen
kaerle marteel dat hi quame
ende des lants weer name
kaerle quam met here int lant
ende brochte die van brabant
met hem ende die loreyne mede
so zwaer moort hi ginder dede
onder die sarrasine ende so groot
dat hi hem sloech iij kueninge doot
ende dede hem zo menigen scande
dat hise dreef vten lande
hi dwanc die fransoisen tien zaken
dat si moesten keuninc maken
dien hi wilde duer den noot
ende alsmen hem die crone boot
so ontseide hise harde zere
ende zeide het waer meer ere
over kueninge tewesen here
dan crone te dragen sonder ere
beide bordeeus ende verboene
verwan dese kaerle coene
van wenen oost ze dwanc hiit al
bede berch ende dal
toten sarrasinen west
ende heeft die kercke geuest
dese kaerle marteel hi was
geboren also jct las
tusschen ludeke ende maestrecht
heeft hi siin hertoochdom berecht
int selve jaer dat diederic starf
ende kaerle marteel weder verwarf
prouincien ende arleblancke die poort
so starf hi dat was groote moort
here was hi in desen leuen
twintich jaer ende daer toe zeven
ende was tot sinte denys begraven
eerliken met wel groter haven
hier na geuel datmen op dede
siin graf ende men vant daer ter stede
noch been noch vleis dats bekent
ende els niet dan een groot serpent
ende siin graf in dier gebare
binnen oft al verbrant ware
kaerle marteel wan enen zone
kaerleman hiet hi die gone
ende enen zone hiet puppin den clenen
stouter noch wiser en vantmen genen
ende enen remi hoir broeder was
aerds bisscop van riemen als ict las
dees kaerleman wan menigen zege
want waer hi quam was alle wege
die auenture hem onderdaen
doch dat hi liet die wapen staen
om te leiden een heilich leven
ende heeften munck begeven
te monte sarepten daer wilen zat
sinte silvester bider stat
ende diende den here van den trone
ende quamen mede ten hogen lone
ende dees kaerleman heeft gegeven
al siin rike dat hem was bleven
puppin den clenen sinen broeder
siins vader kint ende siinre moeder
kaerle marteel wan puppin den clenen
duechdentliker en vantmen genen
van vromicheden van stouten live
die vrancse kueninge waren kaitiue
in siinre tiit dus ist gesciet
dat hi also als die paeus riet
deerste was hi vander brabanscer connen
die de vrancse crone heeft ghewonnen
dees puppin ghewan algader
die moghenthede naden vader
ende die kueninclike name
quam ter onneren enter scame
die trogiene die merowinge
verloren alle die hoghe dinge
sodat in dees puppins tiden
die kueninge niet mochten striden
jegen die hertogen van brabant
die oosteriken hadden in hant
want zo quaet ende zo sot
waren si datmen hoir gebot
letsel dede ofte niet
want men hem niet en liet
dan allene kueninx name
ende kueninx crone met groter scame
met langhen hare met langen baerde
sat hi of hi hadde die waerde
daer hi liifneer vut hebben mochte
so dat hi cwin een cleyn gehochte
ende tot sinen dienste maisniede
mer al die renten ende liede
hadde puppin in siin gewelt
ende gaf hem liifneer ende gelt
den genen die de crone droech
tematen ende luttel genoech
alse constantiin int negende jaer
van sinen rike was dits waer
sende puppin ende siin pertien
toten paeus zacharien
ende dede hem vragen openbare
wie nutst kueninc ende heer ware
sculdich te siin vanden rike
so die ghene die ledichlike
die crone droech sonder ere
so die ghene die dic ende zere
hem aventuerde op ende neder
zacharias ontboot hem weder
dat men dien voir kueninc helde
die tlant bescermde met gewelde
deser andwoirde si zere dancken
den paeus van rome die edel vrancken
ende hebben den kueninc hildrike
begheven in een clooster rike
tot sinte medaerde van sissoen
ende daden hem muncks abiit andoen
ende gaven puppin gemeenlike
die kueninx crone van vrancrike
dus wart puppin gecoren ten here
meerre ende groter dan hi was ere
puppin kaerle marteels zone
die in brabant had siin wone
tusschen ludicke ende maestrecht
te harstale opter mazen recht
kueninc hildric dat recht oor
was munck gemaect inden coor
tsinte medaerts tot sissoen
wast lief wast leet hi moest doen
die sicambriene die trogiene
vellen neder dus onsiene
ende hier verloren dus onscone
die trogiene die kueninx crone
die si droeghen over waer
drie hondert ende lxix jaer
ende die oosterse brabansoene
quamen tot desen hoghen doene
ende clodouis grote gheslachte
was aldus onset met machte
biden paeus ende bi den heren
die puppin holpen toter eren
dus geluckich ende dus scone
quamen die hertogen ter crone
int cernacioen voir waer
seven hondert ende vij jaer
puppin die wart kueninc gewiit
gesacreert ende ghebenediit
van sinte bonifaes als ict las
die doe bisscop tot mens was
die na met siinre scaren
te dockem warden martelaren
in dees puppins tiden waren
die lombaerden met horen haren
comen in dat roomsche rike
ende waren gheboren waerlike
vut gheennen duutsche lande
ende waren vreselike viande
den kerstenrike want al gemene
waren si heiden groot ende clene
si sloegen die cristen doot
ende velden die kercken clein ende groot
si besaten steden ende lant
ende dwongent al an hoir hant
tlant dat eerst ytalien hiet
heit noch na dat diet
want men heettet lombairdien
die paeus steven die na zacharien
paeus te rome wart gecoren
sach dat kerstenheit wart verloren
of in aventuren zere
hier om weende die here
over berch es hi ontvloen
tot puppin om dit doen
diene wel ende eerlic ontfinc
alst recht was daer hi zo ginc
in die abdie tsint denys
lach die paeus in dier wiis
steven die paeus toochde den noot
den kueninc puppin die was groot
die hem die lombaerde daden
ende bat hem op ghenaden
dat hi bescermere in desen
der heiliger kercken wilde wesen
so dat hi den last ontfinc
ende ordineerde siin dinc
te stridene optie lombaerde
ende te brengene met groter waerde
den paeus steven in siin stede
tot rome in siinre mogenthede
eerst zo dede hem puppin wien
van den paeus zacharien
nu heeften anderwerf gewiit
gesacreert ende gebenediit
steven dees paeus ende siin wiif mede
verbaertraden daer ter stede
ende kaerle ende kaerlemanne
hoir twe zonen mede nochtanne
omtrent vier jaer teuoren
was hi ghewiit ende gecoren
ooc leider die paeus op den ban
wie si waren wiif of man
wie hem of siin nacomelingen
die crone namen oft onderghingen
dat si zouden ter zelver stonde
verbant worden van goods monde
so wie den oor die crone name
ende van andren geslachte quame
dit was als wiit bescreven horen
na dat jhesus wart gheboren
sevenhondert jaer viiftich ende viere
dus staet in dier maniere
puppin tooch met siinre pertien
in dat lant van lombaerdien
ende heeft paueyen beseten
ende die lombaerde zo zeer verbeten
dat hi astobie horen heer dwanc
wast lief wast leet an sinen danc
viertich ghisele te gheven
ende te beteren den paeus steven
dat onrecht dat hi hem dede
ende dede hem zekeren ende zweren mede
ooc brocht hi den paeus steven
ten stoele daer hi vut was verdreven
met eren ende met groter waerde
ende keerde weder siinre vaerde
met sinen gheselen in vrancrike
daer na astobie cortelike
brac den eet die hi eerst zwoer
foelyaert metten vrancken voer
ende dwanc hem af die lande
daer hi an sloech die hande
ende ooc revenne die poort
na des kueninc puppins woort
dees puppin dats waer
droech die crone dertich jaer
ende leecht tsinte deniis
puppin was stout ende wiis
ende vut brabant geboren recht
tusschen ludeke ende maestrecht
staet een dorp heet harstale
daer stont wilen siin zale
ende grote kaerle siin zoon mede
was opghevoet daer ter stede
menigerande vroom daet
die hier niet bescreven staet
die dede kueninc puppin die clene
want ic scrive hier allene
dat behoirt ter croniken
dies moet ic veel overstriken
van daden groot ende van vromicheden
al was hi cleen van leden
geluckich ende zeghevri
ende die beste zo was hi
baerte hiet siin wiif als ict las
die tskeisers eraclius dochter was
daer hi kaerleman an wan
met rechte zo quam dien an
dat roomssche rike naden vader
want an hem versamende algader
van griecken ende van dat roomsche rike
van duutslant ende van vrancrike
ende was in ons heren jaer
seven hondert ende viiftich overwaer
ende xviij jaer regneerde dese
in vranckrike als ict lese
ende was naden vader here
seven ende twintich jaer ende nemere
tsinte deniis wart hi begraven
eerliken met wel groter haven
na kaerlemans doot wert kaerle here
ende kueninc met groter ere
over tlant van vrancrike
so dat daer na siin gelike
noch tevoren nye en was
van desen ziit zeker das
so wil ic u openbaer
van desen seggen cort ende waer
in deser tiit starf kaerleman
ende siin rike dat quam an
kueninc kaerlen sinen broeder
geluckiger beter noch vroeder
so en was nye van den vrancsen heren
geen als ons die yeesten leren
puppin wan kaerlen den groten
die cume ye prinse mochte genoten
die regneerde naden vader
keiser ende kueninc beide gader
die allene hadde meer eren
dan siin vorders alle die heren
dit es hi allene besonder
die wilen wrachte alle dat wonder
hi was keiser ende kueninc becant
ende here van al kerstenlant
dese kaerle hiet kaerle die grote
want hi en hadde nye genote
die name gaf hem sinte landrade
kaerle die verwan met rade
ende met crafte tlant van zassen
daer dede hi goods geloue in wassen
so dat hi van zassen lant
apostol daer om wart genant
kaerle die wan spangen mede
te compostelle inder stede
daer sinte jacop lach begraven
maecte hi met groter hauen
sinte jacop ene kercke
ende goeder papen ende clercke
ende zuverde van sarrasinen
dat lantscap met groter pinen
daer na als hi rwmde tlant
quam die heiden agulant
die de cristen vinc ende sloech
ende tlant weder an hem droech
doe voer kaerle in spangen weder
ende warp die macht neder
ende sloech doot den here agulant
ende zettet weder in siin hant
noch dede kaerle duechden me
hi suverde tlant van over ze
dat van des keisers eraclius dagen
die heiden te houden plaghen
ende zettet inder kersten hande
hi voer derwaert over lande
tsint joris arm leed hi tmere
met algader sinen here
kaerle verwan metten zwaerde
duer tspaeus wille die lombaerde
ende bezat met sinen here
in paueyen den kueninc desidere
dien hi vinck met sinen wiue
ende brochse ghevaen als kaitive
in vrancrike ten zelven stonden
seker ende vast ghebonden
denen zassen bey zwauen
alle prinsen ende alle grauen
vander eluen toten rine
neghen alle den zwaerde sine
hier om coorne die roomsche heren
gewillichliken met groter eren
alle gader ghemeenlike
keiser vanden roomschen rike
ende riepen alle ghemeene
met luder stemmen groot ende clene
kaerle die beste kueninc die leeft
die god zelve ghecroont heeft
die keiser is van deser stede
ende augustus daer toe mede
die moet god van den hemele geuen
ere victorie ende lange leuen
ende was gecroont opten kersdach
als int carnacioen ghelach
achte hondert ende twe
nu hoirt noch van kaerle me
men mach lichte niet visieren
wat pointe van desen vieren
prisen mach van kairles zeden
of sine grote vromicheden
of sinen groten sin
in verliese ende in gewin
of siin clergie daer hi in was
groot meister ziit zeker das
of siin kerstenlic leven
daer hi grotelic in was verheven
in desen vieren ginc hi tevoren
voir menighen kersten vercoren
siin vite vol van menigen zeghe
vol van miraclen alle weghe
bescreef heynaert siin capellaen
een groot vroet man sonder waen
veel groter heidene riken
dede hi den ghelove wiken
ende deedse die dooppe ontfaen
dit heeft hi toter doot gedaen
siin hardichede was groot
ende onuerwandelt telker noot
ghesciede hem goet of misual
onuerwandelt bleef hi al
die wiiste wast die in dien dagen
ye menschelic oghe zagen
noch duer vrese noch duer pine
so en liet hi achter tsine
al was hem dauenture quaet
dies verwandelde niet siin raet
ende alst hem ooc ten besten ginc
siin sin verhief hi niet om die dinc
alle dat recht dat die lombaerde
gewonnen hadden metten zwaerde
der roomscher kercken gaf kaerle weder
ende warp hoir mogentheit neder
kaerle voer vechten in den lande
ende hadde alle die stride in hande
jegen griecken jegen die lombaerde
ende die zassen metten baerde
die verwan hi drie warf
met groter pinen eer hi starf
jegen hunen ende jegen spanyoele
ende zat dicke op sinen stoele
ende berechte alle die dingen
die toten oirloge ghingen
tulpin aerdschebisscop van riemen
die niet dan waer en screef van niemen
hi doet ons twaer teverstane
van kaerles zeden ende siin gedane
hi zeecht ons over waer al bloot
dat kaerle was scoon ende groot
mar siin opsien dat was wreet
hi zeecht ons over waer gereet
dat hi die voete lang hadde zere
nochtan was die grote here
siins zelfs achte voete lanc
recht ende hooch in sinen ganc
ende om ziin ziden breet ende groef
den lichame groot na siin behoef
groot van armen ende van benen
mer vant in dien tiden ghenen
ridder ten wapenen also goet
noch so vromich noch so vroet
siin aensicht was eens voets breet
ende ander half voet lang ghereet
sien nuese was lanc een halven voet
siin baerd die hem menlic stoet
was hem eens voets lang ghereet
siin voirhooft was eens voets breet
siin oghen waren te scouwen ane
gheliic den lewe na ghedane
die spercten in dier gebare
gheliic oft een carbonkel ware
siin wincbrawen in horen ganc
waren eenre halver palmen lanc
als hem gramscap anelach
ende hi dan op yement zach
so en was zo stout man noch so mare
hi en wart beuaen met vare
in siin gordel om siin zide
had hi acht voete in die wide
siin gordel moeste siin also lang
sonder buten der ghespen die hang
broots zo at hi harde clene
mar hi at wel zelve allene
van enen weder dat vierendeel
of twee capoene op al geheel
of een ghans op tenen male
of een scouder op also wale
of een pawe of een crane
of een haze alst hem quam ane
van wiin te drinckene was hi reyne
entien dranc hi metter fonteyne
selden dranck hi meer te male
dan driewaruen also wale
vtermaten starck ende stranck
wel sprekende ende die wel zanck
kaerle beterde voir siin ende
der kercken zanck ende die legende
want hi was in beiden vroet
hi plach daer hi in kercken stoet
dat hi mede zanck ende las
milde hi ieghen die arme was
niet allene in siin rike
mer over ze ende in affrike
in siirien ende in egipten mede
meest tot ihrlm in die stede
hier om daden hem die heiden heren
waerdichede ende veel eren
dat hi die arme kersten helt
die si hadden in hoire gewelt
kaerle die conste wale
die zeven consten liberale
ende veel siins sins had hi geleit
an boecke vander diviniteit
siin goede kerstenlic leven
dat hi van kinde had opheuen
dat hilt hi vast toter doot
clergie dede hi ere groot
kueninc aaron zende hem prosente
van persi in oriente
van zuden abram die rike
die prinse was in affrike
van galissien vten westen
senden hem prosent van den besten
adoffels die de crone droech
daer na ander heren genoech
die keiser van constantinopel daer toe
ende ander heren pensden hoe
dat si behilden sine houde
sanden hem prosente van goude
thomas van jherusalem
die bisscop hi zande hem
veel heilichdoms ende scone
teerne siinre kueninx crone
al hadde kaerle in siin hande
kuenincrike ende grote lande
die hi ende siin vader puppiin
ende kaerle marteel die oude vader siin
wonnen al met hoirre hant
nochtan minde hi meest dat lant
tusschen der scelt enten riin
het was met rechten oor siin
dat maect hi vriist daer woond hi meest
ende aldaer heb wi vereest
dat hi meest heilichdoms brochte
want hiit alre meest versochte
daer maecte als hi hadde pays
een edelen dieren palays
ende een sonderlinge kercke
taken van dieren ghewercke
daer hi bi machte ende bi wette
den keiserliken stoel in zette
ter wiinge van deser kercke
was paeus leo met veel clercke
legaten bisscoppen alte male
waerre met waerre tale
ende die consilie vander kercken al
ende daer waren zonder ghetal
hertoghen ende palesine
om te volmakene die feeste sine
lusaerne die vaste stat
die inden groenen dale zat
en conde hi niet ghewinnen wel
eer hi er ten lesten voir vel
ende lach er vier maende voren
al onghewonnen des hadde hem toren
daer om deed hi siin ghebede
an gode ende an sint jacop mede
entie mueren vellen neder
nye sint quammer man in weder
noch is si woest op desen dach
want doemen daer voir lach
quam midden springende in die stat
een zwart water ende al dat
verdarf die stat noch ist al waer
dat men vint zwarte vische daer
nu hoirt hoe men die steden noemt
die keiser kaerle heeft verdoemt
dats lusaerne ende carpenta
vontesen ende adama
want hise wan met groter pine
ende hier om verloos die sine
dies siin si toten dage huden
ombewoont van allen luden
zeghebrecht die munck zeecht
die den waer te ghelouene pleecht
dat grote kaerle zonder geliic
keiser ende kueninc van vrancriic
na dien dat hi hadde die roomsche kercke
in vreden gheset entie clercke
ende vrancriic gheset in vreden
ende berecht in moghentheden
tot over elve in wendenlant
ende ghewonnen an siin hant
over die dunouwe die hunen
dat si nemmeer en dursten stunen
al tot ant griecse kuenincrike
tlant van siirien dies gelike
dat heilige lant daer god mede
den staet nam siinre menslichede
ende hi verwonnen hadde altemale
poelgen calabren ende ytale
zassen hessen denen vriesen
ende hi hadde doen verliesen
den heidenen spangen dat si besaten
bleef hi voirt in ombaten
taken ligghende in der stede
aelmossen tegheuene ende in gebede
al stille twe jaer voir siin doot
na menighe miracle groot
die god duer hem dede
so viel hi in enen rede
tactus febre loco
karollus discessit in isto
ende daer na in corten tiden
so wart hem we in siinre ziden
daert veel goeder lude zaghen
deed hi hem goods lichaem toe draghen
ende heeften ootmoedelike ontfaen
met bliden aensicht die hi hem staen
heeft hi ghegroet ende besien
ende bevalse gode mettien
ende loock zelve siin oghen toe
cortelic sprack hi dit vaers doe
in manus tuas ende looc die oghen
ende gaf den gheest gode den hoghen
die zonne die verghinc
ende menich wonderling dinc
ghesciede tot sinen grave
daer nyet hier is bescreven ave
dees heilige kaerle starf dats waer
als hi hadde twe ende tseventich jaer
daer af had hi kueninc ghewesen
ses ende viertich jaer als wiit lesen
dertien jaer keiser van rome
dus was hi kueninc als ic gome
drie ende dertich jaer tevoren
eer hi keiser wart ghecoren
ende leecht in siinre capellen taken
die hi zelve dede maken
doemen screef ons heren jaer
achte hondert ende xiiij dits waer
hem waren ontstorven zonen twe
kaerle ende puppin men no me
doe bleef daer lodewiic die goedertieren
die na siins vader manieren
keizer ende kueninc was
ses ende twintich jaer siit zeker das
kaerle dede sinen ende
in februario optie kalende
keiser kaerle was begraven
tot aken met groter haven
in siinre capellen ronde
die eerlicste die in siinre stonde
inden roomschen rike was
tot sinen grave als ict las
was paeus leo van rome der stede
ende veel groter romeren mede
bisscoppen graven ende hertogen
meer dan wi ghenomen mogen
abten meer dan icker weet
den doden had men gecleet
met keiserliken cledren scone
ende op siin hooft die keiser crone
op enen guldin zetel mede
als een here in siinre mogenthede
enen boeck op siin knien
daer men in mochte sien
die ewangelisten alle viere
met goude verlicht harde diere
den boeck hilt hi als ict vant
aldaer metter rechter hant
in die luchter hant hilt hi die goede
een septrum een guldin roede
opt hooft een guldin crone
daer an een keten scone
diet dode hooft hilt scoon ende wel
dat het neder niet en vel
voir hem stont een scilt van goude
die hem sande duer siin houde
die van rome duer siin waerde
een boghe was ghemaect in daerde
van stene starck na siin behoef
daer men eerlic in groef
dien boghe hilden die grote lude
met specien met dieren crude
ende besloten met groter ere
daer in kaerle den edelen here
kaerleman als ict vant
was teerste begin van brabant
van lantsheren van prinsen hoge
mar puppin was deerste hertoge
ziin sone die sinte geertruden wan
daer na quam siinre dochter man
angiis dander vander brabanscher tonge
ende daer na puppin die jonge
daer na siin zone kaerle marteel
die siin macht brede een deel
puppin die clene was die vichte
hertoghe zeit ons tghedichte
ende die deerste crone ontfinc
ende daer na kaerle die kueninc
die keiser ende hertoghe was
hier muech di marcken das
dat kaerle was die zessede man
vanden iersten kaerleman
nu hoird voirt van den kueningen
hoe hoir aventure ghingen
lodewiic quam in die hant
dat hertoochdom van brabant
ende die croon van vrancrike
men hiet desen lodewiicke
goedertieren bi toenamen
want hi dede siin volck te samen
ende die met gewelt waren verdreven
dede hi weder hoir lant gheven
ende hoir erve ende hoir goet
so goedertieren zo wel ghemoet
was hi als hi enighe zonde dede
hi en liet duer gheen scamelhede
hien deder af al openbare
penitencie harde zware
der kercken dede hi menich goet
dies men lange gedencken moet
keiser was hi van den roomschen rike
naden vader moghentlike
ses ende twintich jaer droech hi crone
te mets ward hi begraven scone
dese lodewiic die goedertiere
liet sonen een min dan viere
doutste hiet lotharis bi namen
hi hadde ytalien al tesamen
ende dat roomsche keiserrike
ende tlant dat wilen hiet oosterike
dat tusschen den riin leit enter scelt
dat ionge puppin wilen helt
dats van borgongen toter ze
voirt an en hiet oosteriic niet me
mer lotrike wast na hem genant
dair noch thooft of is brabant
lodewiic de broeder siin
hadde tduuts lant van over riin
ende droech in almangen crone
van siin geslachte waer tetellen scone
mar dat ick moet begheven
want hets in almangen bleven
alsmen zeit ende ick marcke
som over ze in denemarcke
som in ongheren som in sweden
som in sassen in menigen steden
ende som in gelre lant
bider ouder kercken om dien kant
in vranckelant ende biden riin
men weet niet nu wiere af siin
van horen live gesproten nu
mer al verstorven dat zeg ic u
kaerle die caelwe die derde zone
vrancriic ontfinc die gone
tuterste van siins vader rike
dus lach tusschen lodewiicke
ende kaerlen lottaris lant
dat nu lotrike is ghenant
lottaris heeft die werelt ghelaten
ende begaf hem tsiinre baten
tote prueme in ardane
ende dede zwart abiit ane
na menige zege na menige ere
die ter werelt hadde die here
ende liet lottarise sinen zone
mar onlange zo leefde die gone
ende bleef doot al ongedegen
siin lant hebben an hem gedregen
siin oom kaerle ende lodewiic
so dat siin deel nam elkerliic
van lodewiicke laet ic bliven
ende wil allene van kaerle scriven
dees kaerle die caelwe van vrancrike
wart keiser ende behilt lotrike
ende regneerde xxxiij jaer
tsint deniis leecht hi dats waer
ende hi liet tkuenincrike
sinen zone lodewiicke
dits kaerle die caelwe die wael geraecte
die den eerste grave van hollant maecte
tedel zaet dat kaerleman
ende puppin kaerles vader wan
dat zo hoge was verheven
begonste dalen ende sneven
men en vant van genen geslachte
sint dat god die werelt wrachte
dat der heiliger kercken dede
so groot vutnemende waerdichede
die kaerlemanne die kaerle rike
die puppine die lodewiicke
die hier voren staen ghescreven
ende die gheslachte die van hem bleven
gaven den kercken van almangen
ende al west tot in spangen
hoir graefscap hoir hertoochdoeme
dat si noch houden met roeme
ende maecten die kercken also machtich
dat al noch een keiser crachtich
daer an te doene heeft tevele
soud hise oirlogen in niitspele
want hem veel daer af begaven
die met lande ende met haven
die heilige kercke maecten rike
om te leven ewelike
nu beginnen die slachte te dalen
als ghi selt horen in deser talen
lodewiick kaerlen caelwen zone
lodewiick die lispre hiet die gone
hi en regneerde mer twe jaer
ende starf zonder kint dats waer
hi hilt t lant een corte stonde
ende hadde een quade facunde
siin wiif bleef dragende een zone
kaerle die simpel hiet die gone
die ghedoochde menich verdriet
eert zo quam datmen kueninc hiet
metten lotrikers hi verwan
grave robbrecht den tyran
tot sissoen ende quam ten sinen
met arbeden ende met groter pinen
die grave van vermendois himbrecht
dodene sint iegen recht
sestien jaer droech hi die crone
die gedoot wart dus onscone
dese was ooc hertoge van brabant
ende hadde te wive van yngelant
des kueninx dochter een hiet ogive
doch had hi bi desen wive
enen keuninc lodewiicke
die na hem behilt dat rike
omtrent zes ende twintich jaer
ende wart ghevaen daer naer
vanden noirmanne in felre wiis
biden grave hughe van pariis
dien die grave robbrecht die tyran
oor van sinen lande wan
dese lodewiic hi nam
des eersten keisers dochter die quam
ter keiser crone van zassen geboren
ende hiet heinric als wiit horen
geerbrech hiet die vrouwe rike
ende droech bi desen lodewike
lottaris die na die crone ontfinc
ende kaerlen den jongelinc
dien thertoochdom quam in die hant
van lottrike ende van brabant
lottaris siin broeder behelt
die kueninx crone met gewelt
in dat lant van vrancrike
gewan enen lodewike
die de leste kueninc was
van kaerles live als ict las
want hi en regneerde mer een jaer
ende starf zonder kint dats waer
want grave hughe van pariis
liet na hem een zone wiis
die hiet die grave huge capet
ende heeft hem daer iegen geset
dat hi die crone behouden wilde
beide met speer ende met scilde
kaerle was des lodewiics oom
die nam tot desen dingen goom
want kueninc lottaris was siin broeder
siins vader kint ende siinre moeder
des wilde hi siin kueninc gecoren
als diere naest toe was geboren
kaerle dees hertoghe coene
nam lotrikers ende brabansoene
ende quammer in vrancrike mede
ende wan louwen die vaste stede
ende montaguut an siinre vaert
daer na voer hi tot riemen waert
ende met siinre vromichede
wan hi te hant die stede
den aerdschen bisscop die huge capet
daer ter stede hadde gheset
dien vinc hi ende een deel lude mede
ende zandse tot louwen ter stede
selve quam hi na met iogen
tot louwen met groter progen
huge capet die wart dies gram
groot heer hi met hem nam
ende besatten omme dat
tot louwen in die vaste stat
als kaerle dus was beseten
omtrent zes weken als wiit weten
heeft hi die poirten op ghedaen
ende heeft ghint hier bestaen
ende dede hughen scade groot
dat veel der siinre bleven doot
ende hine vluchtich maecte mit gewelt
ende siin heer opt velt
ende weder voer tot louwen binnen
tot sinen wive na dit winnen
grave hughe marcte wel
dat hem daventure was fel
so dat hi nam sinen raet
met bisscop anselme een quaet
ende een out verrader was
die hertoghe ghetroude hem das
dat hi en hadde tot sinen rade
ende daer af zo quam hem scade
want op enen nacht als die stede
in rusten was ende kaerle mede
liet die bisscop hughen in comen
die de stat heeft op ghenomen
kaerlen ende siin wiif mede
heeft hi gevaen daer ter stede
ende leyden torliens gevaen
daer starf hi van rouwen zaen
ende hughe wart kueninc met vreden
dat siin nacomelinge noch heden
want grote philips god weet
die te mons in pelen street
ende die vleminghe daer verwan
hi was recht die twaelfde man
van desen valsschen hughen
dus hoir ic die boecke tughen
dus wart dat brabanssche geslechte
vander cronen onterft tonrechte
doe men screef negen hondert jaer
ende een en tachtich dat is waer
dus bleef hugen die croon verworven
die opten hertoghe was verstorven
ende puppins geslachte wart onscone
dus ontervet vander crone
ende noch tot desen daghe
ist der brabander claghe
die cronike wil ic hier enden
want god liet vrancrike ontwenden
den edelen geslachte van kaerle den grote
daer gheen volck jegen mach noten
want alle aerdsche mogentheden
staen onlange in eenre steden
dat leerd ons des groits kaerls geslachte
de de crone hilt met machte
ende regneerden int roomsche rike
hondert ende elf jaer mogentlike
nu hebben si verloren die crone
dats daeromme dat si onscone
die kercke krencten ende niet en verlichten
die hoir ouders wilen stichten
ende ontseiden ghemeenlike
den fransoisen dat keiserrike
hughe capet grave van pariis
wan die crone in deser wiis
ende voer tot riemen daer naer
ende dede hem kueninc wien daer
ende in dat jaer zo dede hi echt
wyen sinen zone robbrecht
kueninc hughe dat is waer
hi regneerde neghen jaer
als kaerle die hartoghe
die van geslachte was zo hoghe
aldus verloos bede lant ende ere
liet hi enen zone ende nemmere
die hi tlant van lotrike liet
die otte bi namen hiet
ende geerbrech siin dochter waerde
die nam lambrecht metten baerde
die grave was als van hore zide
dese lambrecht verwan met stride
van ludic den bisscop baldrike
tot hogaerden vromelike
daer veel luden bleven doot
die de bisscop halen gheboot
ende dede die dode tot ludeke graven
ende maecte met groter haven
daerop in sint jacops ere
een abdie daer die here
hem selven te gravene geboot
so wanneer dat hi waer doot
tien tiden als ict kenne
een hertooch godevaert van ardenne
wilde siin een hertooch van lotrike
lambrecht dochte zekerlike
dat hiit ware met sinen wive
sculdich tewesen bi sinen live
want een keiser heinric gaf henen
tlant van lotrike godevaert van ardenen
daer quamen si beide tot enen wige
tot floriins met groten crige
daer menich wel vacht metten zwaerde
daer bleef doot lambrecht metten baerde
aldus was geerbrechen man gevelt
geerbrech niet dan brabant behelt
geerbrech die dus verloor algader
vrancrike lotrike man ende vader
doch wan lambrecht enen zone
heinric doude hiet die gone
die nemmeer en heeft behouden
dan lueven ende bruesel in rechten scouden
in die wile dat ons te zwigen staet
der kueningen name ende hoir daet
die quamen van hughen capette
verstaet die reden die ic hier zette
van den hertogen altesamen
die van grote kaerle quamen
ende vanden ardenoisschen hertogen
want wie dat twaer te wetene pogen
hier vinden ziit cort ende licht
int waer duuts van mi gedicht
godevaert die mogentlike
heer bleef van lotrike
om dat hi die ere wan
op lambrecht den stouten man
starf in mogentlike doene
ende op siin boeder giseloene
quam al die name properlike
ende wart hertoge van lotrike
dees giseloen dees grote here
die siin name breide zere
drie hertoochdommen zo had hi
hi was hertoghe van ansi
van lotrike ende van ardenne
siin kindre waren als ic kenne
een was paeus van rome hiet steven
dander hiet godevaert van stouten leven
die naden vader hertooch was
ende een oede siit zeker das
die van bruesel was gravinne
ende een hiet reynilt alsict kinne
die een gravinne was tot namen
dit was een scoon geslachte tesamen
geerbrechen zoon heinric doude
wart grave van bruesel met gewoude
wan enen zoon die lambrecht hiet
dien hi tgraafscap van bruesel liet
ende een dochter hiet machtilt
die tgraefscap van boenen hilt
heinric die oude wan lambrechte
die grave van bruesel hiet bi rechte
tot duringen bleef hi in enen striit
enen zoon liet hi tier tiit
die henne hiet ende na hem was
grave van bruesel als ict las
een hiet harman heeft hi gevaen
ende heeften in siin huus bestaen
ende vermoort dus ende siin leven
een zone hiet heinric es hem bleven
die grave van lueven naden vader
ende van brabant was algader
godevaert giseloens zone
stout ende vromich was die gone
ende een hertooch van lotrike
siin lant hilt hi vromelike
dese wan den buulticden godevaert
al was hi cleine hi was waert
ende een dochter die hiet yde
die nu in al die werelt wide
bekent es over santinne
dese sint yde als ict kinne
behuwede tgraefscap van bonen
daer si moeder wart van iij sonen
hoir man die tlantscap hilt
hiet justaes siin moeder machtilt
was dochter heinrix douden
die tlant van bruessel heeft behouden
also als ic sprac hier voren
van sint yden waren geboren
justaes die de graefscap algader
hilt na justaes sinen vader
ende godevaert hertooch van bulyoen
als ic u te verstaen zal doen
hoe hi hertoghe vromelike
na den oom wart van lotrike
ende boudin die sint na hem
wart kueninc van jherusalem
nu hoirt hier die waerheit das
hoe na hi kaerles live was
dees godevaert geboren
looch ic dat waer pine verloren
kaerle die grote wan lodewiicke
heer van rome ende van vrancrike
kaerle die caelwe was siin zone
keiser ende kueninc was die gone
die lodewiic den lispre wan
dees wan kaerle den simpel man
kaerle die simpel wan lodewike
die brabant sciet ende vrancrike
kaerle die hertoge was siin een zone
ende dese kaerle was die ghone
die verloos die kueninx crone
ende was die zevende geboren scone
van groten kaerle elc mede getelt
geerbrech siin dochter si behelt
na hoir oor ende wan den ouden
heinric die bruesel heeft behouden
hi wan machtilden daer ic af kinne
die van boenen was gravinne
machtilt den grave justaes wan
die godevaert den heiligen man
justaes ende boudin in die tiden
waren gewonnen an sint yden
yden vader was godevaert
dien lotrike te deel waert
siin geslachte staet hier voren
van al desen moech di horen
datter die waerheit niet hout
van den ridder metten zwane
ende hout dat over boerde
dat een zwane een ridder voerde
over alzo menich zeebaren
hi es dul diet geloeft twaren
hier laet ic mijn scelden varen
jegen die liegende favelaren
hier volch ic der historien voert
als icse las int ware woert
die buulticde godevaert helt
tlant van lotrike met gewelt
ende wart tantwerpen geslagen doot
dat jammer was ende scade groot
ende tlant quam op siinre zuster zone
godevaert van bulyoen was die gone
justaes siin broeder was grave van bonen
wi vinden lesende vanden ghonen
dat hi tot clongiis leecht
daer men siins met eren pleecht
boudiin hiet die derde broeder
sint yde was hoir alre moeder
nu zal ic van horen duechden
wart ghwonnen ooc met machte
anthioce die grote stat
daer coorbiit tfolc in besat
daer na dat jhesus wart geboren
elf hondert jaer als wiit horen
een min zo wart jherusalem
ghewonnen ende ghemaect in hem
godevaert kueninc met hogen rade
die zeide dat hi nyet en dade
op siin hooft die crone van goude
daer god om onsen wille woude
een crone van doornen draghen
als hi ende die sine laghen
tot jherusalem inder stede
so quam met groter mogenthede
op hem meraris van babilone
dien scofierden hi scone
voir asscalon die vaste poirt
ende daer ghesciede grote moirt
een lettel min dan een iaer
hilt hi trike dat is waer
opten een entwintichten dach
die in junius ghelach
was hi te kueninc ghecoren
ende hi starf ooc als wiit horen
alsmen scrief elf hondert jaer
noch men noch meer weet voir waer
in die maent die hiet junius
des achtiendendaechs wi lesent dus
sonder kint starf dees godevaert
want hi nye besmit en waert
alsmen zeit van sinen live
kuum quam ye beter man van wive
begraven wart hi met mesbare
in golgata onder monte calvare
na des edelen prinsen doot
die cristen heren die genoot
koren boudiin sinen broeder
te kueninge noch stouter no vroeder
so en was ridder optien dach
dees boudiin die lach
tot thoaes in die stede
daer hi hadde behoet mede
al dat graefscap vanden lande
daer dede hi den torcken scande
noch en had hi tot dier tyt
tanthioce in den striit
noch tot jherusalem ghewesen
al zeitmen boerde van desen
opten kersdach croont men hem
in die kercke tot bethlehem
na siins broeder doot int selve iaer
die patriarck sacreerden daer
hi wan assur ende cesarien mede
akers baruut ende menige stede
drie vutnemende volc wighe
wan hi opt heiden diet met prighe
die crone droech hi achtien iaer
ende was deerste weet voir waer
kueninc van jherusalem
die cristen was dits waer van hem
hi bleef in egipten doot
van enen evel dats jammer groot
want hi getrect int lant was scone
om te winnen babylone
ende al tland was voir hem geweken
want nyement iegen hem durste steken
in jherusalem wart hi ghedraghen
mit wenen ende met groten claghen
neven den broeder ter luchter zide
ende men screef in ghenen tide
tcarnacioen elf hondert iaer
ende achtien dat is waer
in april starf hi ten andren dage
dat en is ooc gheen zighe
ende zonder kint es hi bleven
boudin van bruesel een siinre neven
heeft na hem die crone ontfaen
hier laet ic dees reden staen
ende keer tot miinre materien weder
vanden hertoghen dien ic neder
leide om deser heren doen
na hertooch godevaert van bulyoen
die hertooch was van lotrike
quam thertoochdom op enen heinrike
die heinric van lymboirch hiet
tien tiden begonste tbrabansce diet
dat comen was van kaerle den groten
die ardenoissche hertogen te verstoten
ende hebben hem lotrike af gewonnen
dat wilde hem die keiser gonnen
want hi heinrike dreef siinre vaerde
ende gaft godevaert mitten baerde
heinric heinrics zoon voorscreven
wan een zone es hem bleven
die hiet godevaert metten baerde
ende zette tlant in hoger waerde
ende verdreef ooc vromelike
van lymboirch hertooch heinrike
dat hi bewesten der mazen tlant
moeste laten in godevaerts hant
ende aenwan met ghewelt
tlant dat deerste puppin helt
ende kaerle die hertoge die onscone
thertoochdom verloos entie crone
dus wart godevaert metten baerde
beide met vonnesse ende metten zwaerde
die eerste hertoge van hem allen
sint dat tlant was tevallen
ende dese starf dat is waer
men screef xic ende veertich iaer
syn gheslachte brochte hi scone
sonder toter kuenincx crone
daerse hughe capet vut stack
hi was van kaerle die eerst brack
die zevende na rechter geboirt
ende kaerle die hertoge die was voirt
van grote kaerle die zevende mede
ende grote kaerle dits die waerhede
was die zevende van kaerleman
ende zegge u voirt van godevaert dan
dese wan den andren godevaert
die hertoge naden vader waert
die keiser track an hem dat kint
want hi den vader hadde gemint
ende gaf hem tewive een hiet lutgaert
siins wiifs zuster daer godevaert
die derde aen ghewonnen was
mer die vader starf als ict las
alst tkint hadde omtrent een iaer
hier om stont in groten vaer
brabant enen langhen stont
eer dat kint wart naemkont
doch dat tkint cwin ghewan
dat hem van rechten oir quam an
ende hem wart beemt rente ende lant
veel gheworpen vter hant
dies noch huden die hertoghen
weder ghewinnen nyet en moghen
doch dat hi te manne wies
ende nam tewive na dies
van lymboirch hertooch heinrics kint
ende wan als men bescreven vint
an hoir heynric den ouden
die na hem brabant heeft behouden
ende een aelbrecht die bisscop was
tot ludicke als ict las
dien die keiser heinric dede
martelen tot riemen inder stede
dese heinric doude wart hertoge
ende huwede edelic ende hoge
die een capiteyn was over meer
van al den cristen beer
hi nam een machtilt van bonen
matheeus dochter die gheen zonen
gekreech van hore moeder
matheeus was graef philips broeder
dien ic tevoren ghewoech
dees hertoochinne machtilt droech
heynric die naden vader
thertoochdom behilt algader
ende keiserinnen marien
keiser otten wiif des vrien
ende van gelre die graefnede
ende die van avaerne mede
ende machtilt deerste palensgravinne
vanden rine als ict kinne
ende daer na vrouwe van hollant
dees heinric doude als ict vant
nam echt een vrouwe hoghe
philips dochter met een oghe
dies vrancrike was altesamen
marie hiet si bi namen
daer hem een dochter van es bleven
die nam die jonge grave van cleven
die diederic hiet ende waren bi
hate die vrouwe van derbi
heinric doude die jammerlike
den broeder verloos bi keiser heinrike
had veel wederstoots ende pine
alomme vanden viande sine
hi wan ludicke die stede
daer hi grote scade in dede
hier na ghevielen zo die zaken
dat die ludickeren bi montenaken
op hem wonnen enen striit groot
daer veel brabanders bleven doot
tot cuelen starf dees edel here
ende was tot leuven gebracht met zere
ende regneerde dats openbaer
in brabant xlviij jaer
als tcaernacioen was dits waer
m twe hondert ende twaelf iaer
ende liet heinric sinen zone
stout ende vromich was die gone
heinric die stoute entie vrie
nam tewive een hiet marie
hoir maechscap waen si was geboren
muechdi hier bescreven horen
vrederic die keyser doude
die verdranck alst god woude
die wan den keyser heinrike
die hem nyet proefde keiserlike
ende philipse ziit zeker das
die een roomscher koeninc was
philips die wan dochtren drie
deen hiet marie dien gaf hie
desen heinrike van brabant
die thertoochdom had in die hant
daer hi enen heinric an wan
daer af quam die eerste jan
die voir desen hadde thertoochrike
die ander huwede edelike
want hise den kueninc van spangen gaf
daer quam dees kueninc af
die derde den keuninc van behem
ende die vrouwe wan an hem
den kueninc den here groot
dien kueninc roedolf sloech doot
die stoute heinric marien man
die de burch van dalem wan
ende noch heefse in die hant
die edel hertoch van brabant
ende randenroede slechte
ende siin dinc also berechte
datten alle die ghene ontsagen
die siins hoirden ghewagen
ende regneerde xij jaer
in brabant dits zeker waer
als marie siin wiif was doot
dede hi huwelic scoon ende groot
hi nam sint elsbenen dochter
sophien noch vroeder noch zochter
en was ghene in hertoochrike
in dien tiiden en was hoirs gelike
dit was deedelste van maghen
ende leecht tot leuven hi was te clagen
doe men screef over waer
twaelf hondert ende viertich iaer
dits die derde heinric
die van scatte was riic
ende in duringhen is lantgrave
dees hertooch heinric daer ic ave
dit scrive versloech die vriesen stedinge
om hoir onwittinghe dinge
alsmen screef ons heren iaer
mcc ende xxxiiij dits waer
desen heeft ooc die paeus gesent
troomsche rike dat grote prosent
ende gaft siinre zuster zone
kueninc willem was die gone
die van hollant was een grave
ten vriesen sciet hi siins liefs ave
tot lueven starf heinric die vrie
ende leecht tot vileers in dabdie
ende hiet na heinric die jonge
wies goedertiernheit men met tonge
te vullen nyet volprisen en mach
ende die duecht die aen hem lach
hi wan den vromen hertooch jan
daer veel duechden lach an
aen adelisen die dochter was des hogen
van borgongen des hertoghen
die van lymboirch wan dat lant
mit vromicheden mit siinre hant
tot woerong in den groten striit
so datmen in die werelt wiit
van hem tesegghene wiste
want hi der eren nye en miste
dees jan had in die hant
dat hertoochdom van brabant
wart hertooch ende voocht van aken
alsmen tcaernacioen zach maken
int iaer mcclx ende achte
hier es dat brabansche geslachte
ende verstaet dat dees jan
aldoe was die zevende man
van godevaert metten baerde
die brabant weder brochte twaerde
ende godevaert die zevende here
van kaerlen die verloos die ere
ende kaerle was nochtan
van grote kaerlen die zevende man
die de zevende was nochtanne
van den eersten kaerlemanne
ende dees jan die nu leeft
ende thertoochdom van brabant heeft
wart hertooch met groter eren
mccxciiij int iaer ons heren
ende was van vlaendren graef ghien
dochter zoon hoir ic lien
ende heeft te wive ghenomen
kueninc eduwaerds des vromen
siinre dochter die es here
in ynghelant met groter ere
tot baren ter tafelronde
so starf hi van eenre wonde
ende was bracht hier ave
tot bruessel tot sinen grave
te minderbroederen dats waer
doe men screef xijc ende xciiij iaer
ende regneerde in brabant
twe ende twintich iaer als ict vant
dus waren zes man diet
van kaerleman als ghiit ziet
tot kueninc kaerle den groten
daer gheen volc iegen mach noten
ende zes man diet siint voirt an
van grote kaerlen tot kaerleman
dit was die hertoch die onscone
brabant verloos entie crone
ende zes man diet van kaerle den waerde
tot hertooch godevaert metten baerde
ende van godevaert ten eerste janne
siint zes man diet nu merket danne
dit es dander hertooch jan
die tlant van wassenberge wan
scoon was hi ende sprekende wale
ende starf ter bueren in siin zale
die tsinte goedelden begraven es
doemen screef ziit seker des
dertien hondert ende xij iaer
na goods geboirte over waer
ende regneerde xx iaer in brabant
wiid was siin name becant
dit es die derde hertooch jan
die tsiin xij jaren zittaert wan
ende daer na valckenboirch dede slechten
met vromen riddren ende knechten
doemen xiijc ende xxix screef
dat alle sinen vordren ontbleef
dit es die vierde van lymboirch jan
die van vrancriic tskeunincx dochter nam
te wive tsinte remeis misse over waer
doemen screef xiijc ende xxxij iaer
nn heb di gehoirt ende vernomen
van wat beghinne dat siin comen
die edele prinsen van brabant
also als ict bescreven vant
in goeden geloofliken boecken
wie dat des wil roecken
dat hi dees yeesten leest voir of na
ic raed hem dat hi ten boecke gha
dat ic maecte ten is nyet lanc
daer vint hiit al alzonder wanc
tot op desen derden janne
die nu ghedeghen es te manne
hi wart hertoghe in groter eren
doemen screef die iare ons heren
dertien hondert ende xij mede
nu bid wi alle een bede
dat hem god onne voirt ane
in allen duechden tevolstane
ende in allen pointen van eren
die wel voeghen lantsheren
so dat lant in eren si
ende goods hulde houde daer bi
dit was ghemaect in die poort
tantwerpen na ons heren geboort
dertien hondert ende xxij mede
god gheef ons allen sinen vrede
