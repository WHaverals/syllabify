willem die vele bouke maecte
daer hi dicken omme waecte
hem vernoyde so haerde
dat die avonture van reynaerde
in dietsche onghemaket bleven
die willem niet hevet vulscreven
dat hi die vijte van reynaerde soucken
ende hise na den walschen boucken
in dietsche dus hevet begonnen
god moete ons ziere hulpen jonnen
nu keert hem daer toe mijn zin
dat ic bidde in dit beghin
beede den dorpren enten doren
ofte si commen daer si horen
dese rijme ende dese woort
die hem onnutte sijn ghehoort
dat sise laten onbescaven
te vele slachten si den raven
die emmer es al even malsch
si maken sulke rijme valsch
daer si niet meer of ne weten
dan ic doe hoe datsi heeten
die nu in babilonien leven
daden si wel si soudens begheven
dat en segghic niet dor minen wille
mijns dichtens ware een ghestille
ne hads mi eene niet ghebeden
die in groeter hovesscheden
gherne keert hare saken
soe bat mi dat ic soude maken
dese avontuere van reynaerde
al begripic die grongaerde
ende die dorpren ende die doren
ic wille dat die ghene horen
die gherne pleghen der eeren
ende haren zin daer toe keeren
datsi leven hoofschelike
sijn si arem sijn si rike
diet verstaen met goeden sinne
nu hoert hoe ic hier beghinne
het was in eenen tsinxen daghe
dat beede bosch ende haghe
met groenen loveren waren bevaen
nobel die coninc hadde ghedaen
sijn hof crayeren over al
dat hi waende hadde hijs gheval
houden ten wel groeten love
doe quamen tes sconinx hove
alle die diere groet ende cleene
sonder vos reynaert alleene
hi hadde te hove so vele mesdaen
dat hire niet dorste gaen
die hem besculdich kent ontsiet
also was reynaerde ghesciet
ende hier omme scuwedi sconinx hof
daer hi in hadde crancken lof
doe al dat hof versamet was
was daer niemen sonder die das
hine hadde te claghene over reynaerde
den fellen metten grijsen baerde
nu gaet hier up eene claghe
isingrijn ende sine maghe
ghinghen voer den coninc staen
ysengrijn begonste saen
ende sprac coninc heere
dor hu edelheit ende dor hu eere
ende dor recht ende dor ghenade
ontfaerme hu miere scade
die mi reynaert heeft ghedaen
daer ic af dicken hebbe ontfaen
groeten lachter ende verlies
voer al dandre ontfaerme hu dies
dat hi mijn wijf hevet verhoert
ende mine kindre so mesvoert
dat hise beseekede daer si laghen
datter twee noint ne saghen
ende si worden staer blent
nochtan hoendi mi sent
het was sint so verre comen
datter eenen dach af was ghenomen
ende reynaerd soude hebben ghedaen
sine onsculde ende also saen
alse die heleghe waren brocht
was hi ander sins bedocht
ende ontfoer ons in sine veste
heere dit kennen noch die beste
die te hove zijn commen hier
mi hevet reynaert dat felle dier
so vele te leede ghedaen
ic weet wel al sonder waen
al ware al tlaken paerkement
datmen maket nu te ghent
in ne ghescreeft niet daer an
dies zwijghics nochtan
ne ware mijns wives lachter
ne mach niet bliven achter
no onversweghen no onghewroken
doe ysengrijn dit hadde ghesproken
stont up een hondekijn hiet cortoys
ende claghede den coninc in francsoys
hoet so arem was wijlen eere
dat alles goets en hadde meere
in eenen winter in eene vorst
dan alleene eene worst
ende hem reynaert die felle man
die selve worst stal ende nam
tybeert die cater die wart gram
aldus hi sine tale began
ende spranc midden in den rinc
ende seide heere coninc
dor dat ghi reynaerde zijt onhout
so en es hier jonc no hout
hine hebbe te wroughene jeghen hu
dat cortoys claghet nu
dats over menich jaer ghesciet
die worst was mine al en claghic niet
ic hadse bi miere lust ghewonnen
daer ic bi nachte quam gheronnen
omme bejach in eene molen
daer ic die worst in hadde ghestolen
eenen slapenden molen man
hadder cortoys yewet an
dan was bi niemene dan bi mi
hets recht dat omberecht zi
die claghe die cortoys doet
pancer de bever sprac dinct hu goet
tybeert datmen die claghe ombeere
reynaert es een recht mordeneere
ende een trekere ende een dief
hine heeft oec niemene so lief
no den coninc minen heere
hine wilde dat hi lijf ende eere
verlore mochtire an winnen
een vet morzeel van eere hinnen
wat sechdi van eere laghe
en dedi ghistren in den daghe
eene die meeste overdaet
an cuwaerde den hase die hier staet
die noyt eenich dier ghedede
want hi hem binnen sconinx vrede
ende binnen des coninx gheleede
ghelovede te leerne sinen crede
ende soudene maken capelaen
doe dedine sitten gaen
vaste tusschen sine beene
doe begonsten si over eene
spellen ende lesen beede
ende lude te zinghene crede
mi gheviel dat ic te dien tijden
ter selver stede soude lijden
doe hoerdic haerre beeder sanc
ende maecte daer waert minen ganc
met eere arde snelre vaerde
doe vandic daer meester reynaerde
die ziere lessen hadde begheven
die hi te voren up hadde gheheven
ende diende van sinen houden spelen
ende hadde coewaerde bi der kelen
ende soude hem thoeft af hebben ghenomen
waer ic hem niet te hulpen comen
bi avontueren in dien stonden
siet hier noch die verssche wonden
ende die teekine heere coninc
die coewaert van hem ontfinc
laetti dit bliven onghewroken
dat hu verde dus es te broken
ghine wreket als huwe mannen wijsen
men saelt huwen kindren mesprijsen
hier naer over wel menich jaer
bi gode pancer ghi secht waer
sprac ysengrijn daer hi stoet
heere waer reynaerd doot het waer ons goet
also behoude mi god mijn leven
ne ware wert hem dit vergheven
hi sal noch hoenen binnen eere maent
sulken dies niet ne bewaent
doe spranc up grinbert die das
die reynaerts broeder sone was
met eere verbolghenlike tale
heere ysengrijn men weet dat wale
ende hets een hout bijspel
viants mont seit selden wel
verstaet neemt miere talen goem
ic wilde hi hinghe an eenen boem
bi ziere kelen als een dief
die andren heeft ghedaen meest grief
heere ysengrijn wildi angaen
soendinc ende dat ontfaen
daer toe willic helpen gherne
mijn oem en saelt hem oec niet wernen
entie meest andren heeft mesdaen
sal den andren in baten staen
van minen oem ende van hu
al comt hi niet claghen nu
ware mijn oem wel te hove
ende stonde in sconinx love
heere ysengrijn als ghi doet
en soude den coninc niet dincken goet
ende ghine bleves heden onbegrepen
dat ghi sijn vel so hebt ghenepen
so dicwile met huwen scerpen tanden
dat hi niet ne conde ghehanden
ysengrijn sprac hebdi gheleert
an huwen oem dus lieghen apeert
in hebbe daer an niet gheloghen
ghi hebt minen oem bedroghen
arde dicke in menegher wijsen
ghi mesleettene van den pladijse
die hi hu warp van der kerren
doe ghi hem volghet van verren
ende ghi die beste pladijse up laset
daer ghi hu ane hadt versadet
ghine gaeft hem no goet no quaet
sonder alleene eenen pladijsen graet
dat ghi hem te jeghen brocht
dor dat ghine niet en mocht
sint hoendine van eenen bake
die vet was ende van goeder smake
dien ghi leit in huwen muzeele
doe reynaert heesschede zijn deele
andwoerdi hem in scerne
hu deel willic hu gheven gherne
reynaert scone jonghelinc
die wisse daer die bake an hinc
becnause so es so vet
reynaerde waes lettel te bet
dat hi den goeden bake ghewan
in sulker zorghen dattene een man
vinc ende warpene in sinen zac
dese pine ende dit onghemac
hevet hi leden dor ysengrijne
ende ondert waerven meer dan ic hu rijme
ghi heeren dinct hu dit ghenouch
nochtan om meer onghevouch
dat hi claghet om sijn wijf
die reynaerde hevet al haer lijf
ghemint so doet hi hare
al ne makedent zijt niet mare
ic dart wel segghen over waer
dat langher es dan vii jaer
dat reynaert hevet hare trauwe
om dat haer sint die scone vrouwe
dor minne ende dor quade zede
reynaert sinen wille dede
wattan so was sciere ghenesen
wat talen mach daer omme wesen
nu maket heere cuwaert die hase
eene claghe van eere blase
of hi den credo niet wel en las
reynaerd die zijn meester was
mochte hi sinen clerc niet blauwen
dat ware onrecht en trauwen
cortoys claghet om eene worst
die hi verloes in eene vorst
die claghe ware bet verholen
ende hoerdi datso was ghestolen
male quesite male perdite
onrecht wert men qualike quite
datmen hevet qualic ghewonnen
wie sal reynaerde dat verjonnen
of hi ghestolen goet ghinc an
niemen die recht versceeden can
reynaert es een gherecht man
sint dat die coninc sinen ban
hevet gheboden ende sinen vrede
so weetic wel dat hi ne dede
dinc ne gheene dan of hi ware
hermite ofte clusenare
naest siere huut draecht hi een hare
binnen desen naesten jare
sone hat hi vleesch no wilt no tam
dat seidi die ghistren danen quam
malcroys hevet hi begheven
sinen casteel ende hevet up heven
eene cluse daer hi leghet in
ander bejach no ander ghewin
so wanic wel dat hine hevet
dan karitate diemen hem ghevet
bleec es hi ende magher van pinen
hongher dorst scerpe karijnen
doghet hi voer sine zonden
recht te desen selven stonden
doe grimbert stont in dese tale
saghen si van berghe te dale
canticler commen ghevaren
ende brochte up eene bare
eene doode hinne ende hiet coppe
die reynaert hadde bi den croppe
hoeft ende hals af ghebeten
dit moeste nu de coninc weten
canteclere quam voer de bare gaende
sine vederen zeere slaende
in weder zijden van der baren
ghinc een hane wijde mare
die een hane hiet cantaert
daer wijlen na gheheeten waert
vrauwe alenten goeden hane
die ander hiet na minen wane
die goede hane crayant
die scoenste hane diemen vant
tusschen portaengen ende polane
elkerlijc van desen hanen
droucht eene berrende stallicht
dat lanc was ende richt
daer waren coppen broeders twee
die riepen o wy ende wee
om haerre sustre coppen doot
dreven si claghe ende jammer groot
pinte ende sproete droughen die bare
hem was te moede zware
van haerre suster die si hadden verloren
men mocht arde verre horen
haerre tweer carminghe
dus sijn si commen int ghedinghe
canticler spranc in den rijnc
ende seide heere coninc
dor god ende dor ghenade
nu ontfaermet miere scaden
die mi reynaert heeft ghedaen
ende mine sustren die hier staen
ende seere hebben haren onwille
ten in gane van aprille
doe die winter was vergaen
ende men siet die bloumen staen
over al die velde groene
doe was ic fier ende coene
van minen groten gheslachte
ic hadde jongher zonen achte
ende jongher dochtren zevene
dien wel lusten te levene
die mi roede die vroede
hadde brocht te dien broede
si waren alle vet ende staerc
ende ghinghen in een scone paerc
dat was beloken in eenen muere
hier binnen stoet eene scuere
daer vele honden toe hoorden
datsi menich dier fel scoorden
dies waren mine kindre onvervaert
dit benijdde dus reynaert
dat siere waren so vaste binnen
dat hire ne gheen conste ghewinnen
hoe dicken ghinc hi om den muere
want reynaert die felle ghebuere
ende leide om ons sine laghen
alsene dan die honde saghen
liepen si na met haerre cracht
eene waerf wart hi up de gracht
bi avontueren daer belopen
dat ic hem sach een deel becoepen
sine diefte ende sinen roef
dat hem die pelse zeere stoef
nochtan quam hi bi baraten
dattene god moete verwaten
doe waer wi zijns langhe quijte
sint quam hi als een hermijte
reynaerd die mordadeghe dief
ende brochte mi zeghele ende brief
te lesene heere coninc
daer hu seghele ane hinc
doe ic die letteren began lesen
dochte mi daer an ghescreven
dat ghi haddet coninclike
over alle huwen rike
alle dieren gheboden vrede
ende oec allen voghelen mede
oec brochte hi mi ander niemare
ende seide dat hi ware
een begheven clusenare
ende hi hadde ghedaen vele zware
voer sine zonden meneghe pine
hi toechde mi palster ende slavine
die hi brochte van der elmare
daer onder eene scerpe hare
doe sprac hi heere cantecleer
nu mooghdi wel vor waert meer
van mi sonder hoede leven
ic hebbe bi der scole vergheven
al vleesch ende vleesch smout
ic bem voert meer so hout
ic moet miere zielen telen
gode willic hu bevelen
ic ga daer ic hebbe te doene
ic hebbe middach ende noene
ende priemen te segghene van den daghe
doe nam hi neven eere haghe
sinen wech te dien ghesceede
ghinc hi lesen sinen crede
ic wart blide ende onvervaert
ende ghinc te minen kindren waert
ende was so wel al sonder hoede
dat ic al met minen broede
sonder zorghe ghinc buten muere
daer gheviel mi quade avontuere
want reynaert die felle saghe
was ghecropen dor de haghe
ende hadde ons die porte ondergaen
doe wart miere kindre saen
een ghepronden huten ghetale
dat leide reynaert in sine male
quade avontuere mi doe nakede
want sint dat hise smakede
in sinen ghiereghen mont
ne conste ons wachtre no onse hont
no bewachten no bescaermen
heere dat laet hu ontfaermen
reynaert leide sine laghe
beede bi nachte ende bi daghe
ende roefde emmer mine kindre
so vele es tghetal mi mindre
dant ghewone was te zine
dat die xv kindre mine
sijn ghedeghen al tote vieren
so zuver heefse die onghiere
reynaert in sinen mont verslonden
noch ghistren wert hem metten honden
ontjaghet coppe die mare
die hier leghet up dese bare
dit claghic hu met groeten zeere
ontfaremt hu mijns wel soete heere
die coninc sprac grimbeert die das
hu oem die clusenare was
hi hevet ghedaen so goede carine
levic een jaer het sal hem scinen
nu hoert hier canticleer
wat sal der talen meer
hu dochter leghet al hier versleghen
god moet haerre zielen pleghen
wine moghense niet langher houden
god moeter al ghewouden
ende sullen onse vygelyen zinghen
daer na sullen wise bringhen
den lichame ter eerden met eeren
dan sullen wi met desen heeren
ons beraden ende bespreken
hoe wi ons best ghewreken
an reynaerde dese moort
doe hi ghesprac dese woort
beval hi jonghe ende houden
datsi vygelyen zinghen souden
dat hi gheboet was sciere ghedaen
doe mochtemen horen ane slaen
ende beghinnen harde ho
dat placebo domino
ende die verse die daer toe horen
ic seit oec in waren worden
ne ware oec ware ons te lanc
wie daer der zielen vers zanc
ende wie die zielen lesse las
doe die vygelyen ghehent was
doe leidemen coppen in dat graf
dat bi engiene ghemaect was
onder die linde in een gras
van maerber steene die slecht was
die letteren diemen daer an sach
die saerc die daer up lach
dede an tgraf bekinnen
wie daer lach begraven binnen
dus spraken die bouc stave
an den zaerc up den grave
hier leghet coppe begraven
die so wale conste scraven
die reynaert die vos verbeet
ende haren gheslachte was te wreet
nu leghet coppe onder mouden
die coninc sprac tsinen houden
datsi hem alle bespraken
hoe si alre best ghewraken
dese groete overdade
doe waren si alle te rade
datsi daer den coninc rieden
dat hine dan soude ombieden
dat hi te hove soude comen
no dor scaden no dor vromen
ne lette hine quame int ghedinghe
ende men brune van dien dinghe
die bodscap soude laden
dies was die coninc sciere beraden
dat hi dus sprac te bruun den beere
heere bruun dit segghic voer dit heere
dat ghi dese bodscap doet
oec biddic hu dat ghi zijt vroet
dat ghi hu wacht van baraet
reynaert es fel ende quaet
hi sal hu smeeken ende lieghen
mach hi hi sal hu bedrieghen
met valschen woorden ende met sconen
mach hi bi gode hi sal hu honen
heere seit hi laet hu castyen
so moete mi god vermalendyen
of mi reynaert so sal honen
inne saelt hem weder lonen
dat hijs an den dulsten zi
nu ne zorghet niet om mi
nu neemt hi orlof ende hi sal naken
daer hi zeere sal mesraken
nu es brune up die vaert
ende hevet in ziere herten onwaert
ende het dochte hem overdaet
dat yement soude sijn so quaet
ende dat hem reynaert hoenen soude
dor den keer van eenen woude
quam hi gheloepen dor eene wostine
daer reynaert hadde de pade sine
ghesleghen crom ende menichfoude
also als hi huten woude
hadde gheloepen om sijn bejach
beneden der woestinen lach
een berch oech ende lanc
daer moeste bruun sinen ganc
te middewaerde over maken
sal hi te manpertus gheraken
reynaerd hadde so menich huus
maer die casteel manpertus
dat was die beste van sinen borghen
daer trac hi in als hi in zorghen
ende in noede was bevaen
nu es brune die beere ghegaen
dat hi te manpertuus es comen
daer hi de porte hevet vernomen
daer reynaerd hute plach te gane
doe ghinc hi voer die barbecane
sitten over sinen staert
ende sprac sidi in huus reynaert
ic bem bruun des coninx bode
die hevet ghezworen bi sinen gode
ne comdi niet ten ghedinghe
ende ic hu niet voer mi bringhe
recht te nemene ende te ghevene
ende in vreden voert te levene
hi doet hu breken ende raden
reynaerd doet dat ic hu rade
ende gaet met mi te hove waert
dit verhoerde al nu reynaert
die voer sine poerte lach
daer hi vele te ligghene plach
dor waremhede van der zonnen
bi der tale die bruun heeft begonnen
bekenden alte hant reynaert
ende tart bet te dale waert
in sine donckerste haghedochte
menichfout was zijn ghedochte
hoe hi vonde sulken raet
daer hi bruun den fellen vraet
te scherne mede mochte driven
ende selve bi ziere eeren bliven
doe sprac reynaert over lanc
huwes goets raets hebbet danc
heere bruun wel soete vrient
hi hevet hu qualic ghedient
die hu beriet desen ganc
ende hu desen berch lanc
over te loepene dede bestaen
ic soude te hove sijn ghegaen
al haddet ghi mi niet gheraden
maer mi es den buuc so gheladen
ende in so utermaten wijse
met eere vremder niewer spise
ic vruchte in sal niet moghen gaen
inne mach sitten no ghestaen
ic bem so utermaten zat
reynaert wat haetstu wat
heere brune ic hat crancke have
arem man dan nes gheen grave
dat mooghdi bi mi wel weten
wi aerme liede wi moeten heten
hadden wijs raet dat wi node haten
goeder versscher honich raten
hebbic couver arde groet
die moetic heten dor den noet
als ic hel niet mach ghewinnen
nochtan als icse hebbe binnen
hebbicker af pine ende onghemac
dit hoerde brune ende sprac
helpe lieve vos reynaert
hebdi honich dus onwaert
honich es een soete spijse
die ic voer alle gherechten prijse
ende icse voer alle gherechten minne
reynaerd helpt mi dat ics ghewinne
edele reynaert soete neve
also langhe als ic sal leven
willic hu daer omme minnen
reynaerd helpt mi dat ics ghewinne
ghewinnen bruun ghi hout hu spot
in doe reynaert so waer ic zot
hildic spot met hu neen ic niet
reynaert sprac bruun mochtijs yet
of ghi honich moghet heten
bi huwer trauwen laet mi weten
mochtijs yet ic souts hu saden
ic saels hu so vele beraden
ghine hatet niet met hu tienen
waendic hu hulde daer met verdienen
met mi tienen hoe mach dat wesen
reynaert hout huwen mont van desen
ende sijts seker ende ghewes
haddic al thonich dat nu es
tusschen hier ende portegale
ic haet al up teenen male
reynaerd sprac bruun wat sechdi
een dorper heet lamfroit woent hier bi
hevet honich so vele te waren
ghine hatet niet in vii jaren
dat soudic hu gheven in hu ghewout
heere brune wildi mi wesen hout
ende voer mi dinghen te hove
doe quam brune ende ghinc gheloven
ende sekerde reynaerde dat
wildine honichs maken zat
des hi cume ombiten sal
hi wilde wesen over al
ghestade vrient ende goet gheselle
hier omme louch reynaert die felle
ende sprac bruun heelt mare
verghave god dat mi nu ware
also bereet een goet geval
alse hu dit honich wesen sal
al wildijs hebben vii hamen
dese woort sijn hem bequame
bruun ende daden hem so sochte
hi louch dat hi nemmee ne mochte
doe peinsde reynaerd daer hi stoet
bruun es mine avonture goet
ic wane hu daer noch heden laten
daer ghi sult lachen te maten
na dit peinsen ghinc reynaert huut
ende sprac al over luut
oem bruun gheselle willecome
het staet so suldi hebben vrome
hier ne mach zijn gheen langher staen
volghet mi ic sal voeren gaen
wi houden desen crommen pat
ghi sult noch heden werden zat
saelt na minen wille gaen
ghi sult noch heden hebben sonder waen
also vele als ghi moghet ghedraghen
reynaert meende van groten slaghen
dit was dat hi hem beriet
die keytijf bruun ne wiste niet
waer hem reynaerd die tale keerde
die hem honich stelen leerde
dat hi wel seere sal becoepen
al sprekende quam dus gheloepen
reynaert met sinen gheselle brune
tote lamfroits bi den tune
wildi horen van lamfreyde
dat waer was eist somen mi seide
een temmerman van goeden love
ende hadde bi sinen hove
eene eecke brocht huten woude
die hi ontwee clieven soude
ende hadde twee wegghen daer in ghesleghen
also temmermans noch pleghen
die eecke was ontdaen wel wijde
des was reynaert arde blide
te brunen sprac hi ende louch
siet hier hu grote ghevouch
brune ende nemet wel goem
hier in desen selven boem
es honichs utermaten vele
prouft of ghijs in huwe kele
ende in huwen buuc moghet bringhen
nochtan suldi hu selven dwinghen
al dincket hu goet die honich raten
hetet te zeden ende te maten
dat ghi hu selven niet verdervet
ic ware ontheert ende onthervet
wel soete oem mesquame hu yet
brune sprac reynaert ne sorghet niet
waendi dat ic bem onvroet
mate es tallen spele goet
ghi secht waer sprac reynaerd
waer omme bem ic oec vervaert
gaet toe ende crupet daer in
reynaert peinsde om zijn ghewin
ende brune liet hem so verdoren
dat hi thoeft over die horen
ende die twee voerdere voete in stac
ende reynaert poghede dat hi brac
die wegghen beede huter eecken
die daer te voren ghinc so smeeken
bruun bleef ghevanghen in den boem
nu hevet de neve sinen oem
in boesheden bracht met sulker achte
dat hi met liste no met crachte
in gheere wijs ne can ontgaen
ende biden hoefde staet ghevaen
wat raeddi brunen te doene
dat hi was sterc ende coene
sal hem niet ghehelpen moghen
hi sach wel hi was bedroghen
hi began briesschen ende dulen
hi was ghegrepen bi zier mulen
so vaste ende bi den voeten voren
al dat hi pijnde was verloren
hine waende nemmermeer ontgaen
van verren was reynaert ghestaen
ende sach commen lamfreyde
die up sinen hals brochte beide
een scaerpe haex ende eene baerde
hier mooghdi horen van reynaerde
hoe hi sinen oem ghinc rampineeren
oem brune vaste gaet mineeren
hier comt lamfroyt ende sal hu scijncken
haddi gheten so souddi drincken
na der talen so ghinc reynaert
weder te sinen casteele waert
sonder orlof ende mettien
hevet lamfroyt den beere versien
ende vernam dat hi was ghevaen
doe ne was daer gheen langher staen
hi liep wech metter haest
daer hi die hulpe wiste naest
daer dat naeste dorp stont
ende dede hem allen cont
dat daer stont ghevaen een beere
doe volchde hem een mekel heere
int dorp ne bleef man no wijf
den beere te nemene sijn lijf
liept al dat loepen mochte
sulc was die eenen bessem brochte
sulc eenen vleghel sulc een rake
sulc quam gheloepen met eenen stake
so si quamen van haren werke
selve die pape van der kerke
brochte eenen cruus staf
die hem de coster noede gaf
die coster drouch eene vane
mede te stekene ende te slane
des spapen wijf vrauwe julocke
quam gheloepen met haren rocke
daer so omme hadde ghesponnen
voer hem allen quam gheronnen
lamfroyt met eere scerper haex
al hadde brune lettel ghemaex
hi ontsach meer ongheval
ende sette al jeghen al
doe hi dat gheruchte hoorde
hi spranc up so dat hem scorde
van sinen aensichte al die huut
al brochte brune dat hoeft huut
met aerbeide ende met pinen
nochtan liet hi daer van den zinen
eene oere ende beede sine lier
nye maecte god so leelic dier
hoe mochte hi zeerre sijn mesrocht
al haddi thoeft hute brocht
eer hi die voete conde ghewinnen
blever alle die claeuwen binnen
ende sine twee anscoen beede
dus gherochte hi huut met leede
hoe mochte hi zijn ontheert meer
die voete waren hem so zeer
dat hi tloepen niet conste ghedoghen
dat bloet liep hem over die hoghen
dat hi niet wel conste ghesien
hine dorste bliven no vlien
hi sach suut onder die zonne
lamfroyt commen gheronnen
daer na die priester die heere
hi quam gheloepen vele zeere
daer na die coster metter vane
daer na alle die prochiane
die houde lieden metten jonghen
daer na quam up haren stap ghespronghen
sulke quene die van houden
cume eenen tant hadde behouden
wie so wille wachte hem dies
die scade hevet of verlies
ende groet ongheval
over hem so willet al
dit sceen arem man brunen wel
sulc dreechdem nu an sijn vel
die des ghesweghen hadde stille
hadde bruun ghestaen tsinen wille
dit was beneden eere riviere
dat brune onsalichst alre diere
van meneghen dorper was beringhet
doe was daer lettel ghedinghet
hem naecte groet onghemac
die een slouch die ander stac
die een slouch die ander warp
lamfroyt was hem alre scaerpst
een hiet lottram lanc voet
hi drouch eenen verboerden cloet
ende stacken emmer na dat hoghe
vrauwe vulmaerte scerpe loghe
ghinckene koken met eenen stave
abelquac ende mijn vrauwe bave
laghen beede onder die voete
ende streden beede om eene cloete
ludmoer metter langher nese
drouch eenen loedwapper an een pese
ende ghincker met al omme zwinghen
ludolf metten crommen vingheren
dede hem alles te voren
want hi was best gheboren
sonder lamfroy alleene
hughelijn metten crommen beene
was zijn vader dat weet men wale
ende was gheboren van abscale
ende was sone vrauwe ogernen
eens hout makigghe van lanternen
ander wijf ende ander man
meer dan ic ghenomen can
daden brunen groet onghemac
so dat hem zijn bloet huut lac
brune ontfinc al sulc payment
als hem elc gaf daer omtrent
die pape liet den cruus staf
ghestichte slaen slach in slach
ende die coster metter vane
ghinc hem vastelike ane
lamfroyt quam ter selver wijlen
met eere scerper bijlen
ende slouchene tusschen hals ende hoeft
dat brune wart zeere verdoeft
dat hi verspranc vanden slaghe
tusschen der riviere enter haghe
in eenen trop van houden wiven
ende warper een ghetal van viven
in die riviere die daer liep
die wel wijt was ende diep
des papen wijf wasser eene
des was spapen bliscap cleene
doe hi zijn wijf sach in die vliet
doene luste hem langher niet
bruun te stekene no te slane
hi riep siet edele prochiane
ghindre vloot vrauwe julocke
beede met spillen ende met rocke
nu toe die haer helpen mach
ic gheve hem jaer ende dach
vul pardoen ende aflaet
van alre sondeliker daet
beede man ende wijf
lieten den aermen keytijf
brune ligghen over doot
ende ghinghen daer die pape gheboot
beede met stringhen ende met haken
die wijle datsi die vrauwe huut traken
so quam brune in die riviere
ende ontswam hem allen sciere
die dorperen waren alle gram
si saghen dat hem brune ontswam
datsi hem niet mochten volghen
upt touver stonden si verbolghen
ende ghinghen na hem rampineren
bruun die lach in die ryviere
daer hi vant den meesten stroem
al dryvende bat hi dat god den boem
moeste verdrouven ende verwaten
daer hi zijn hoere in hadde ghelaten
ende beede sine lier
voert vloucte hi dat felle dier
den boesen vos reynaerde
diene met sinen brunen baerde
so diepe in die eecke dede crupen
daer na lamfroyt van der stupen
daer hi hem so leede dede
in aldustanen ghebede
lach brune also langhe wijle
dat hi wel een halve mile
van der stede was ghedreven
daer die dorpers waren bleven
hi was verpijnet ende moede
ende onder commen van den bloede
so dat hi hadde crancke vaert
doe zwam hi te lande waert
ende croep ligghen in dat hoever
ghine saghet noint droever
gheen dier no gheenen man
hi lach jammerlic ende stan
ende slouch met beede sinen lancken
des mochte hi al reynaerde dancken
nu hoert wat reynaert heeft ghedaen
hi hadde een vet hoen ghevaen
bi lamfroyts an der heyden
eer hi danen was versceiden
hi hadt up eenen berch ghedreghen
verre huut allen weghen
daer het eenlic was ghenouch
dat was wel zijn ghevouch
dor dat daer was niemens ganc
ende hi dor niemens bedwanc
sine proye dorste rumen
doe hi dat hoen toten plumen
hadde gheleit in sine male
doe ghinc hi neder te dale
eenen verholenliken pat
hi was utermaten zat
dat weder was scone ende heet
hi hadde gheloepen dat hem dat zweet
neder liep neven die liere
daer omme liep hi ter riviere
dor dat hi hem vercoelen soude
in bliscap arde menichfoude
was sijn herte doe bevaen
hi hopede wel al sonder waen
dat lamfroyt hadde den beere versleghen
ende hine thuus waert hadde ghedreghen
doe sprac hi hets mi wel ghevaren
die mi te hove meest soude daren
die hebbic doot in desen daghe
nochtan wanic sonder claghe
ende sonder wanconst bliven
ic mach te rechte bliscap driven
doe reynaert was in dese tale
sach hi neder waert te dale
ende vernam bruun daer hi lach
enten eersten als hine sach
hadde hijs rauwe ende toren
daer die bliscap was te voren
daer lach in thoren ende nijt
ende sprac vermalendijt
lamfroyt moet dijn herte sijn
du best dulre dan een zwijn
lamfroyt ergher puten sone
lettel eeren bestu ghewone
hoe es di dese beere ontgaen
die di te voren was ghevaen
hoe menich morseel leghet der an
dat gherne hetet menich man
o wy lamfroyt verscroven druut
hoe rikelike een beere huut
heefstu heden verloren
die di ghewonnen was te voren
dit scelden hevet reynaert ghelaten
ende ghinc neder bi der straten
dor te siene hoet bruun stoet
doe hine sach ligghen al een bloet
ende ziec ende onghesont
den aermen beere te dier stont
dat sach reynaert arde gherne
doe bescalt hine te sinen scherne
siere priester dieu vo saut
kendi reynaert den rybaut
wildine scauwen so siettene hier
den roden scalc den fellen ghier
seght mi priester soete vrient
biden heere dien ghi dient
in wat ordinen wildi hu doen
dat ghi draghen roeden capproen
so weder sidi abd so pryhore
hi ghinc hu arde na den hore
die hu dese crune hevet bescoren
ghi hebt huwen top verloren
ghi hebt hu anscoen af ghedaen
ic wane ghi wilt zinghen gaen
van huwen complete dat ghetijde
dit hoerde brune ende wert omblijde
want hine const doe niet ghewreken
hem so dochte sijn herte breken
ende slouch weder in die riviere
hine wilde van den fellen diere
nemmeer hoeren die tale
hi liet hem neder daer te dale
metten strome dryven te hant
ende ghinc ligghen up dat zant
hoe sal nu brune te hove comen
al mocht hem al de weerelt vromen
hine ghinghe niet over sine voete
hi was ghenoopt so onsoete
in die eecke daer hi te voren
van tween voeten hadde verloren
alle die claeuwen ende dat vel
hine conste niet ghepeinsen wel
hoe hi best ten coninc gaet
nu hoert hoe hi die vaert bestaet
hi zat over sine hamen
ende began met groter scamen
rutsen over sinen staert
ende als hi dus moede waert
so wentelde hi dan eene wile
dus dreef hi meer dan eene mile
eer hi tes coninx hove quam
doemen brune vernam
in derre wijs van verren comen
wart ghetwifelt van hem zomen
wat daer quam ghewentelt zoe
dien coninc wart de herte onvroe
die brune bekende te hant
ende seide dit es mijn serjant
brunen hem es dat hoeft so roet
hi es ghewont toter doot
ay god wie heeftene so mesmaect
binnen desen so was brune ghenaect
dat hi den coninc claghen mochte
hi stan ende versuchte onzochte
ende sprac coninc edel heere
wreket mi dor hu selves eere
over reynaerde dat felle dier
die mi mine scone lier
met ziere lust verliesen dede
ende daer toe mine hoeren mede
ende hevet mi ghemaect als ghi siet
die coninc sprac of ic dit niet
ne wreke so moetic zijn verdoomt
ende hier na so hevet hi ghenoomt
alle die hoechste bi namen
ende ontboet datsi quamen
alle gader an sinen raet
doe rieden si hoe dese daet
best werde gherecht tes conincs eere
doe rieden die meeste heeren
dat menne twee waerven daghen soude
reynaerde of die coninc woude
ende horen tale ende weder tale
oec seiden si si wilden wale
dat tybeert die cater van desen
tote reynaerde bode soude wesen
al ware hi cranc hi ware vroet
dese raet dinct den coninc goet
doe sprac die coninc heere tybeert
gaet wech eer ghi weder keert
besiet dat reynaert met hu come
dese heeren segghen some
al es reynaert andren dieren fel
hi gheloevet hu so wel
dat hi gherne doet huwen raet
ne comt hi niet hets hem quaet
men salne drie waerven daghen
te lachtre alle sinen maghen
gaet tybeert dit secht hem
ay heere sprac tybeert ic bem
een arem wicht een cleene dier
heere brune die staerc was ende fier
ne conste reynaert niet ghewinnen
in welker wijs salics beghinnen
doe sprac die coninc heere tybeert
ghi zijt wijs ende wel gheleert
al sidi niet groet nochtan
hets menich die met luste can
dat werken ende met goeden rade
dat hi met crachte niet ne dade
gaet doet sciere mijn ghebod
tybeert sprac nu helpe mi god
dat het mi moete wel vergaen
ic sal eene vaert bestaen
die mi doet zwaer in minen moet
god ghevere mi af al goet
nu moet tybeert doen die vaert
die zeere es drouve ende vervaert
ende als hi up den wech quam
sach hi van verren ende vernam
sente martins voghel ende quam ghevloghen
doe wart tybeert vroe ende in hoghen
nu vliech te miere rechter hant
die voghel vloech daer hi vant
een haghe daer hi in wilde lijden
ende vloech tybeert ter luchter zijden
dit teekin ende dit ghemoet
dochte tybeert niet wesen goet
hadde hi ghesien den voghel lijden
scone ter rechter zijden
so waende hi hebben goet gheval
nu was hi dies onthopet al
nochtan maecte hi hem selven moet
ende gheliet hem als menich doet
bet dan hem te moede was
dus liep hi henen sinen pas
tes hi quam te manpertus
ende vant reynaerde in zijn huus
alleene staen verweendelike
tybeert sprac god die rike
moete hu goeden avont gheven
die coninc dreecht hu an hu leven
ne comdi niet te hove met mi
reynaert sprac tybeert helet vry
neve ghi zijt mi willecome
god gheve hu eere ende vrome
bi gode dat jan ik hu wale
wat coste reynaerde scone tale
al seghet sine tonghe wale
sine herte die es binnen fel
dit wert tybeerde ghetoghet wel
eer die lijne wert ghelesen
ten hende ende met desen
sprac reynaert neve ic wille dat ghi
tavont herberghe hebt met mi
ende morghen willen wi metten daghe
te hove waert sonder saghe
in hebbe oec onder alle mine maghe
niement tybeert daer ic mi nu
bet up verlate dan up hu
hier was commen bruun de braet
hi toechde mi so fel ghelaet
ende dochte mi so over staerc
dat ic omme dusent maerc
den wech met hem niet hadde bestaen
dat sal ic met hu al sonder waen
maerghin metter dagheraet
tybeert sprac hets beteren raet
ende het dinct mi beter ghedaen
dat wi nochtavont te hove gaen
dan wi tote morghin beiden
die mane scijnet an der heiden
also claer alse die dach
ic wane niemen ne sach
beter tijt tote onser vaert
neen lieve neve sprac reynaert
sulc mochte ons daer ghemoeten
hi soude ons quedden ende groeten
die ons nemmermee dade goet
quame hi snachts in ons ghemoet
ghi moet herberghen tavont met mi
tybeert sprac wat souden wy
eten reynaert of ic hier bleve
daer omme zorghe ic lieve neve
hier es der spijsen quaden tijt
ghi mocht heten begheerdijt
een stic van eere honich raten
die bequamelic es utermaten
wat sechdi moochdi shonichs yet
tybeert sprac mine roukes niet
reynaert hebdi niet in huus
gavedi mi eene vette muus
daer mede lietic hu ghewaert
eene vette muus sprac reynaert
soete tybeert wat secht di
hier woent noch een pape bi
een scuere staet noch an sijn huus
daer in es meneghe vette muus
ic waense niet ghedroughe een waghen
so dicken hoere ic den pape claghen
dat sine dryven huten huuse
reynaert zijn daer so vette muse
verghave god waer ic nu daer
tybeert seit hi sechdi waer
wildi muse of icse wille
reynaert doet dies een ghestille
ic minne muse voer alle saken
weetti niet dat muse smaken
bet dan eenich venisoen
wildi minen wille doen
dat ghi mi leet daer si zijn
daer mede mochti die hulde mijn
hebben al haddi minen vadre
doot ende mijn gheslachte al gadre
reynaert sprac neve houddi hu spot
neenic reynaert also helpe mi god
weet god tybeert wistic dat
ghi soutter sijn nochtavont sat
sat reynaert dat ware vele
tybeert dat sechdi thuwen spele
in doe reynaert bi miere wet
haddic een muus ende waer so vet
in gaefse niet omme eenen busant
tybeert gaet met mi te hant
ic leede hu daer ter selver stat
daer icker hu sal maken zat
eer ic nemmermeer van hu sceede
ja ic reynaert up die gheleede
ghinghe ic met hu te mompelier
so gaen wi dan wi sijn hier
al te langhe sprac reynaert
doe so namen si up die vaert
ende liepen daer si loepen wilden
datsi nye toghel up hilden
eer si quamen tes papen scuere
die met eenen erdinen muere
al omme ende omme was beloken
daer reynaert in was te broken
des ander daghes daer te voren
doe die pape hadde verloren
eenen hane die hi hem nam
hier omme was tornich ende gram
des papen sone martinet
ende hadde voer dat gat gheset
een strec den vos mede te vane
dus gherne wrake hi den hane
dit wiste reynaert dat felle dier
ende sprac neve tybeert hier
crupet in dit selve gat
ne weset traghe no lat
gaet al omme ende omme gripen
hoert hoe die muse pipen
keert weder huut als ghi zijt sat
ic sal hier bliven voer dit gat
ende sal hu hier buten beiden
wine moghen niet tavont sceiden
morghin gaen wi te hove waert
tybeert siet dat ghi niet en spaert
gaet heten ende laet ons keeren
te miere herberghen met eeren
mijn wijf sal ons wel ontfaen
willic te desen gate in gaen
wat sechdi reynaert eist hu raet
die papen connen vele baraet
ic besteecse arde noode
o wy tybeert twi sidi bloode
wanen quam huwer herten desen wanc
tybeert scaemde hem ende spranc
daer hi vant groet ongherec
want eer hijt wiste was hem een strec
omme sinen hals arde vast
dus hoende reynaert sinen gast
alse tybeert gheware wart
des strecs wart hi vervaert
ende spranc voert dat strec liep toe
tybeert moeste roupen doe
ende wroughede hem selven dor den noot
hi makede een gheroup so groot
met eenen jammerliken ghelate
dat reynaert hoerde up der strate
buten daer hi alleene stoet
ende riep vindise goet
die muse tybeert ende vet
wiste nu dat martinet
dat ghi ter taflen satet
ende dit wiltbraet dus hatet
dat ghi verteert in weet hoe
hi sauder hu saeuse maken toe
so hovesch een cnape es martinet
tybeert ghi singhet in lanc so bet
pleecht men tes coninx hove des
verghave god die gheweldich es
dat tybeert daer met hu ware
ysingrijn die mordenare
in sulker bliscap als ghi zijt
dus heeft reynaert groot delijt
dor tybeerts ongheval
ende tybeert stont ende ghal
so lude dat martinet ontspranc
martinet riep ha ha god danc
ter goeder tijt heeft nu ghestaen
mijn strec ic hebber met ghevaen
den hoenre dief na minen wane
nu toe ghelden wi hem den hane
met desen wart hi toten viere
ende ontstac eenen stroe wisch sciere
ende wecte moedre ende vadre
ende die kindre alle gadre
ende riep nu toe hi es ghevaen
doe mochtemen sien porren saen
alle die in dien huus waren
selve die pape ne wilde niet sparen
quam hute sinen bedde moeder naect
martinet hi was gheraect
tote tybeert ende riep hijs hier
die pape spranc an dat vier
ende ghegreep zijns wijfs rocke
een offer keersse nam vrouwe julocke
ende ontstacse metter haest
die pape liep tybeert naest
ende ghincken metten rocke slaen
doe moeste tybeert daer ontfaen
wel meneghen slach al in een
die pape stont als hem wel sceen
al naect ende slouch slach in slach
up tybeert die voer hem lach
daer ne spaerdene haer ne gheen
martinet ghegreep eenen steen
ende warp tybeert een hoghe huut
die pape stont al bloeter huut
ende hief up eenen groeten slach
alse tybeert dat ghesach
dat hi emmer sterven soude
doe dedi een deel als die boude
dat dien pape verghinc te scanden
beede met claeuwen ende met tanden
dedi hem pant alsoet wel scheen
ende spranc dien pape tusschen die been
in die burse al sonder naet
daermen dien beyaert mede slaet
dat dinc viel neder up den vloer
die vrauwe was zeerich ende zwoer
bi der zielen van haren vader
sine wilde wel om al gader
die offerande van eenen jare
dat niet den pape ghevallen ware
dit vernoy ende dese scame
so sprac int sleets duvels name
moete dit strec sijn gheset
siet lieve neve martinet
dit was van huwes vader ghewande
siet hier mijn scade ende mijn scande
emmermeer voert in allen stonden
al ghenase hi van der wonden
hi blivet den soeten spele mat
reynaert stont noch doe voer tgat
doe hi dese tale hoerde
hi louch dat hem bachten scorde
ende hem crakede die taverne
doe sprac hi te sinen scherne
swijghet julocke soete vrouwe
ende laet zijncken desen rauwe
ende laet bliven huwen toren
wattan al hevet hu heere verloren
eenen van den clippelen zinen
al te min so sal hi pinen
laet bliven dese tale achtre
gheneset de pape en es gheen lachtre
dat hi ludet met eere clocken
dus troeste reynaert vrauwe ju locken
die haer arde zeere mesliet
die pape mochte langher niet
ghestaen hi viel in ommacht
doe hiefsene up met haerre cracht
ende drouchene recht te bedde waert
hier binnen keerde reynaert
alleene ter herberghen waert
ende liet tybeert zeere vervaert
ende in zorghen van der doot
al was tybeerts zorghe groet
doe hise alle onledich sach
over dien pape die daer lach
ghewont doe ghinc hi hem pinen
so dat hi metten tanden zine
die pese midden beet ontwee
doe ne wildi letten nemmee
ende spranc weder hute ten gate
ende dede hem up die rechte strate
die tes conincx waert ghelach
eer hi daer quam so waest dach
ende die zonne begonste rijsen
in eens arems ziecs wijsen
quam tybeert in thof gheronnen
die tes papen hadde ghewonnen
dat hi langhe claghen mach
alse die coninc dit versach
dat hi hadde dat hoeghe verloren
doe mochtemen vreeselike horen
den coninc dreeghen den dief reynaert
die coninc doe niet langher ne spaert
hine riep sine baroene te rade
ende vraechde wat hi best dade
jeghen reynaerts overdaet
doe wart ghindre menich raet
hoemen reynaert ter redenen brochte
die dese overdaet wrochte
doe sprac grimbeert die das
die reynaerts broeder sone was
ghi heeren ghi hebt meneghen raet
al ware mijn oem noch also quaet
salmen vry recht voert draghen
men salne drie waerven daghen
alsomen doet eenen vryen man
ende en comt hi niet dan
so es hi sculdich alre dinc
daer hi af voer den coninc
van desen heeren es beclaghet
wie wildi grimbeert dattene daghet
sprac de coninc wie es hier
die sijn hoeghe ofte sijn lier
wille setten in avontueren
omme eene felle creatuere
ic wane hier niemene en es so zot
grimbeert sprac so helpe mi god
siet mi hier ic bem so coene
dat ic wel dar bestaen te doene
dese bodscap ghebiedijt
grimbeert gaet wech ende zijt
vroet ende wacht hu jeghen mesval
grimbert sprac coninc heere ic sal
dus gaet grimbeert te manpertuus
als hire quam vant hi in huus
sinen oem ende vrauwe ermelijnen
die bi haren welpekijnen
laghen in die haghedochte
ende ten eersten dat grimbeert mochte
groette hi sinen oem ende ziere moyen
hi sprac en sal hu niet vernoyen
des onrechts daer ghi in zijt
dincket hu noch niet wesen tijt
dat ghi trect oem reynaert
tote des conincs hove waert
daer ghi wel zeere zijt beclaghet
ghi zijt iii waerven ghedaghet
vermerrendi maerghin den dach
so zorghic dat hu ne mach
negheene ghenade nie ghescien
ghi sult in den derden daghe sien
huwen casteel bestormen manpertuus
ghi sult gherecht sien voer hu huus
eene galghe ofte een rat
over waer segghic hu dat
beede hu kindre ende hu wijf
sullen verliesen haer lijf
lachterlike al sonder waen
ghine moghet selve niet ontgaen
daer omme es hu de beste raet
dat ghi met mi te hove gaet
vremder avontueren ghevallen
dan ghi noch  qijite van hem allen
met des conincx orlove
maerghin sciet huten hove
reynaert seide ghi secht waer
nochtan grimbeert comme ic daer
onder des conincs ghesinde
dat ic binnen den hove vinde
es up mi verbolghen al
quame ic danen het ware gheval
nochtan dinct mi beter wesen
ghenese of ic mach ghenesen
dat ic met hu te hove vare
dan het al verloren ware
casteel kindre ende wijf
ende daer toe mijns selves lijf
in mach den coninc niet ontgaen
alse ghi wilt so willic gaen
hoert seit hi vrauwe hermelijne
ic bevele hu die kindre mine
dat ghire wale pleghet nu
voer alle dandre bevelic hu
minen zone reynaerdine
hem staen wel de gaerdeline
in zine muulkine over al
ic hope dat hi mi slachten sal
hier es rollel ende scone dief
die hebbic nochtan harde lief
ja als yement sine kindre doet
al eist dat ic nu van hier moet
ic salt mi nemen arde na
up dat ic mach dat ic ontga
grimbeert neve god moet hu lonen
met hoofschen woorden ende met sconen
nam reynaert an de sine orlof
ende ruumde sijns selves hof
ay hoe drouve bleef vrauwe hermeline
ende hare cleene welpekine
doe reynaert sciet huut manpertuus
ende hi hof liet ende huus
aldus omberaden staen
nu hoert wat reynaert heeft ghedaen
teerst dat hi quam an der heyden
hi sprac te grimbeerte ende zeide
grimbert scone wel soete neve
van zorghen suchtic ende beve
lieve neve ic wille gaen
nu hoert mine redene saen
te biechten hier te di
hier nes ander pape bi
hebbic mine biechte ghedaen
hoe so die saken sijn vergaen
mine ziele sal te claerre wesen
grimbeert andwoerde na desen
oem wildi te biechten gaen
so moetti dan verloven saen
alle diefte ende allen roef
of en diet hu niet een loef
dat weetic wel sprac reynaert
grimbeert nu hoert haer waert
ende vandet mi geraden
siet ic comme hu te ghenaden
van alle gader minen mesdaden
nu hoert grimbeert ende verstaet
confiteor pater mater
dat ic den otter ende den cater
ende alle diere hebbe mesdaen
daer af willic mi in biechten dwaen
grimbeert sprac oem walschedi
of ghi yet wilt spreect jeghen mi
in dietsche dat ict mach verstaen
doe sprac reynaert ic hebbe mesdaen
jeghen alle diere die leven
bidt gode dat hijt mi moete vergheven
ic dede minen oem brune
al bloedich maken sine crune
tybeert dede ic muse vaen
daer ickene zeere dede slaen
tes papen huus daer hi spranc int net
ic hebbe ghedaen groet ongherec
canticleer ende sine kindre
waren si meerre ofte mindre
dicken makedicse los
dor recht beclaghet hi den vos
die coninc en es mi oec niet ontgaen
ic hebbe hem toren oec ghedaen
ende mesprijs der coninghinne
datsi spade sullen verwinnen
also vele eeren van mi
oec hebbic dat segghic di
grimbeert mee liede bedroghen
dan ic di soude ghesegghen moghen
ende ysengrijn dat verstaet
hietic oem dor baraet
ic maectene moonc ter elmaren
daer wi beede begheven waren
dat wart hem al te zeere te pinen
ic dede hem an die clocke lijnen
binden beede sine voete
dat luden wart hem doe so soete
dat hijt emmer wilde leeren
dat verghinc hem tonneeren
want hi luudde so utermaten
dat alle die ghinghen bider straten
ende waren binnen der elmare
waenden dat die duvel ware
ende liepen daer si luden hoerden
eer hi doe conste in corten woerden
ghespreken ic wille mi begheven
hadsi hem na ghenomen tleven
sint dedic hem crune gheven
hem maechs ghedincken al zijn leven
dat weetic wel over waer
ic dede hem af bernen dat haer
so dat hem die zwaerde cramp
sint dedic hem meerren scamp
up thijs daer icken leerde visschen
daer hi mi niet conste ontwisschen
hi ontfincker meneghen slach
sint leeddickene up eenen dach
tote des papen van vimbloys
in al dat lant van vermendoys
so en woende gheen pape riker
die selve pape hadde eenen spijker
daer menich vet bake in lach
des haddic dicken goet ghelach
onder dien spijker haddic een gat
verholenlike ghemaect in dat
daer dedic ysingrijn in crupen
daer vant hi rentvleesch in cupen
ende baken hanghende vele
des vleesch dedi dor sine kele
so vele gheliden utermaten
als hi weder huten gate
waende keeren huter noet
hem was dien leeden buuc so groet
dat hi beclaghede zijn ghewin
daer hi was commen ongherich in
ne condi niet commen huut
ic liep ic maecte groet gheluut
int dorp ende maecte groet gherochte
nu hoert wat ic daer toe brochte
ic liep aldaer die pape zat
te ziere taflen ende hat
die pape hadde eenen cappoen
dat was dat alre beste hoen
dat men in al dat lant vant
hi was ghewent al toter hant
dien prandic in minen mont
voer die tafle daer hi stont
al daert die pape toe sach
doe riep die pape nu vant slach
helpe wie sach dit wonder nye
die vos comt daer ic toe zye
ende roeft mi in mijns huus
so helpe mi sancta spiritus
te wers hem dat hire quam
dat tafel mes hi up nam
ende stac de tafle datso vloech
verre boven mi arde hoech
in midden waerde up den vloer
hi vloucte zeere ende zwoer
ende hi riep lude slach ende va
ende ic voeren ende hi na
sijn tafel mes haddi verheven
ende brochte mi ghedreven
up ysingrijn daer hi stont
ic hadde dat hoen in minen mont
dat arde groet was ende zwaer
datso moestic laten daer
waest mi leet ofte lief
doe riep die pape ay heere dief
ghi moet den roef hier laten
hi riep ende ic ghinc miere straten
danen daer ic wesen woude
alse die pape up heffen soude
dat hoen sach hi ysingrine
doe naecte hem eene grote pine
hi warpene int hoeghe metten messe
den pape volchden si zesse
die alle met groeten staven quamen
ende als si ysingrijn vernamen
doe maecten si een groet gheluut
ende die ghebuere quamen huut
ende maecten grote niemare
manlic andren dat daer ware
in spapen spijker een wulf ghevaen
die hem selven hadde ghevaen
bi den buke in dat gat
als die ghebuere ghevreescheden dat
liepen si dat wonder bescauwen
aldaer wart ysingrijn te blauwen
so dat hem ghinc al huten spele
want hi ontfincker arde vele
groete slaghe ende groete worpe
dus quamen die kindre van den dorpe
ende verbonden hem die hoghen
het stont hem so hi moest ghedoghen
so zeere slouch si ende staken
dat sine huten gate traken
doe ghedoghedi vele onghevals
ende bonden hem an sinen hals
eenen steen ende lietene gaen
ende lietene diene honden saen
diene ghinghen bassen ende jaghen
oec diende men hem met groten slaghen
so langhe dat hi ghelove was
doe viel hi neder up dat gras
of hi ware al steen doot
doe was dier kindre bliscap groot
ghindre was groete niemare
si namene ende leidene up eene bare
ende droughene met groten ghehuke
over steene ende over struke
buten dien dorpe in eene gracht
bleef hi ligghende al dien nacht
inne weet hoe hi danen voer
sint verwervic dat hi mi zwoer
sine hulde een jaer al omtrent
dat dedi up sulc convent
dat icken soude maken hoenre sat
doe leeddickene in eene stat
daer ic hem dede te verstane
dat twee hinnen ende eenen hane
in een groet huus an eere straten
up eenen aenbalke saten
recht teere valdore bi
daer dedic ysingrijn bi mi
up dat huus clemmen boven
ic seide ic wilde hem gheloven
wildi crupen in die valdore
dat hire soude vinden vore
van vetten hoenren sijn ghevouch
ter valdore ghinc hi ende louch
ende croep daer in met vare
ende began tasten haren thare
hi taste ende als hi niet en vant
sprac hi neve hets hier bewant
te zorghen ic ne vinder niet
ic sprac oem wats hu ghesciet
cruupter een lettel bet in
men moet wel pijnen om ghewin
ic hebse wech diere saten voren
dus so liet hi hem verdoren
dat hi die hoenre te verre sochte
ic sach dat icken hoenen mochte
ende hoendene so dat hi voer
van daer boven up den vloer
ende gaf eenen groeten val
datsi ontspronghen over al
die in dien huse sliepen
die bi den viere laghen si riepen
daer ware in huus sine wisten wat
ghevallen voer dat vyuer gat
si worden up ende ontstaken lecht
doe sine daer saghen echt
wart hi ghewont toter doot
ic hebben brocht in menegher noot
meer dan ic ghesegghen mochte
nochtan al dat ic nye ghewrochte
jeghen hem sone roucke ic niet
so zeere als dat ic verriet
vrauwe yswenden sijn scone wijf
die hi liever hadde dan sijns selfs lijf
god die moet mi vergheven
haer dedic dat mi liever ware bleven
te doene dant es ghedaen
grimbeert sprac of ghi wilt gaen
claerliken te biechten tote mi
ende zijn van huwen zonden vry
so suldi spreken ombedect
in weet waer waert ghi dit trect
ic hebbe jeghen sijn wijf mesdaen
oem dat en can ic niet verstaen
waer ghi dese tale keert
reynaert sprac neve grimbeert
ware dat hoofschede groot
of ic hadde gheseit al bloot
ic hebbe gheslapen bi miere moyen
ghi zijt mijn maech hu souts vernoyen
seidic eeneghe dorperheit
grimbeert nu hebbic hu gheseit
al dat mi mach ghedincken nu
gheeft mi aflaet dat biddic hu
ende settet mi dat hu dinct goet
grimbeert was wijs ende vroet
ende brac een rijs van eere haghe
ende gaffer mede xl slaghe
over alle sine mesdaden
daer na in gherechten raden
riet hi hem goet te wesene
ende te wakene ende te lesene
ende te vastene ende te vierne
ende te weghe waert te stierne
alle die hi buten weghe saghe
ende hi voert alle sine daghe
behendelike soude gheneeren
hier na so dedi hem verzweeren
beede roven ende stelen
nu moet hi siere sielen pleghen
reynaert bi grimbeerts rade
ende ghinc te hove up ghenade
nu es die biechte ghedaen
die heeren hebben den wech bestaen
tote des conincs hove waert
nu was buter rechter vaert
dien si te gane hadden begonnen
een pryoreit van zwerten nonnen
daer meneghe gans ende menich hoen
meneghe hinne menich cappoen
plaghen te weedene buten muere
dit wiste die felle creatuere
die onghetrauwe reynaert
ende sprac te ghenen hove waert
so leghet onse rechte strate
met dusdanen barate
leedde hi grimbeert bi der scueren
daer die hoenre buten muere
ghinghen weeden haren thare
den hoenre wert reynaert gheware
sine oghen begonden omme te ghane
buten den andren ghinc een hane
die arde vet was ende jonc
daer na gaf reynaert eenen spronc
so dat dien hane die plumen stoven
grimbeert sprac oem ghi dinct mi doven
onsalich man wat wildi doen
wildi noch om een hoen
in alle die groete zonden slaen
daer ghi te biechten af zijt ghegaen
dat moet hu wel zeere rauwen
reynaert sprac bi rechter trauwen
ic hads vergheten lieve neve
bidt gode dat hijt mi vergheve
het ne ghesciet mi nemmermeer
doe daden si eenen wederkeer
over eene smale brugghe
hoe dicken sach reynaert achter rugghe
weder daer die hoenre ghinghen
hine conste hem niet bedwinghen
hine moeste ziere zeden pleghen
al haddemen hem thoeft af ghesleghen
het ware ten hoenren waert ghevloghen
also verre alst hadde ghemoghen
grimbeert sach dit ghelaet
ende seide onreyne vraet
dat hu dat hoghe so omme gaet
reynaert andwoerde ghi doet quaet
dat ghi mine herte so versmaet
ende mine bede dus verstorbeert
laet mi doch lesen ii pater noster
der hoenre zielen van den cloester
ende den gansen te ghenaden
die ic dicken hebbe verraden
dien desen heleghen nonnen
met miere lust af hebbe ghewonnen
grimbeert balch ne waer reynaert
hadde emmer zine oghen achter waert
tes si quamen ter rechter straten
doe began hem drouve ghelaten
ende arde zeere beefde reynaert
daer keerde si te hove waert
doe hi began den hove naken
daer hi waende seere mesraken
doe in sconinx hof was vernomen
dat reynaert ware te hove comen
met grimbeerde den das
ic wane daer niemene ne was
so arem no van so crancken maghen
hine ghereedde hem up een claghen
dit was al jeghen reynaerde
nochtan dedi als die onvervaerde
hoe so hem te moede was
ende hi sprac te grimbeerte den das
leedet ons die hoechste strate
reynaerd ghinc in dien ghelate
ende in also bouden ghebare
ghelijc of hi sconinx sone ware
ende hi niet en hadde mesdaen
boudeliken ghinc hi staen
voer nobele dien coninc
ende sprac god die alle dinc
gheboet hi gheve hu coninc heere
langhe bliscap ende eere
ic groet hu coninc ende hebbe recht
en hadde nye coninc eenen knecht
so ghetrauwe jeghen hem
als ic oyt was ende bem
dat es dicken worden anschijn
nochtan die sulke die hier zijn
soude mi nochtan gherne roven
huwer hulden wilde ghi hem gheloven
maer neen ghi niet god moete hu lonen
het ne betaemt niet der cronen
datsi den scalken ende den fellen
te lichte gheloven datsi vertellen
nochtan willics gode claghen
dier es te vele in onsen daghen
der scalke die wroughen connen
die niet ter rechter hant hebben ghewonnen
over al in rike hove
dien salmen niet gheloven
die scalcheit es hem binnen gheboren
datsi den goeden lieden doen toren
dat wreke god up haer leven
ende moete hem eewelike gheven
al sulken loen als si zijn waert
die coninc sprac o wy reynaert
o wy reynaert onreyne quaet
wat condi al scone ghelaet
dat en can hu niet ghehelpen een caf
nu comt huwes smeekens af
in werde bi smeekene niet hu vrient
hets waer ghi sout mi hebben ghedient
van eere saken in den woude
daer ghi qualic in hebt ghehouden
die eede die ic hadde ghezworen
o wy wat hebbic al verloren
sprac canticleer die daer stont
die coninc sprac hout huwen mont
heere canticleer nu laet mi spreken
laet mi antwoerden sinen treken
ay heere dief reynaert
dat ghi mi lief hebt ende waert
dat hebdi sonder huwe pine
mine boden laten anschine
arem man tybeert heere brune
die noch bloedich es zijn crune
ic ne sal hu niet scelden
ic waent hu kele sal ontghelden
noch heden al up eene wijle
nomine patrum christum filye
sprac reynaert of mijn heere brune
noch al bloedich es die crune
was hi te blauwen of versproken
waer hi goet hi ware ghewroken
eer hi noint vloe int water
bander zijde tybeert die cater
dien ic herberghede ende ontfinc
of hi hute om stelen ghinc
tes papen sonder minen raet
ende hem die pape dede quaet
bi gode soudic dat ontghelden
so mochtic mijn gheluc wel scelden
voert sprac reynaert coninc lyoen
wien twifelt des ghine moghet doen
dat ghi ghebiet over mi
hoe groot mine saken zi
ghi moghet mi vromen ende scaden
wildi mi zieden ofte braden
ofte hanghen ofte blenden
ic ne mach hu niet ontwenden
alle diere zijn in hu bedwanc
ghi zijt groet ende ic bem cranc
mine hulp es cleene ende dhuwe groet
bi gode al slouchdi mi doot
dat ware eene crancke wrake
recht in dese selve sprake
doe spranc up belin de ram
ende sine hye die met hem quam
dat was dame ha wy
belin sprac ga wy
alle voert met onser claghen
bruun spranc up met sinen maghen
ende tybeert die felle
ende ysingrijn sijn gheselle
forcondet dat everzwijn
ende die raven tyocelijn
pancer die bever och bruneel
dat water var dat butseel
die weline die vrauwe fine
cantecleer ende die kindre zine
makeden groten vederslach
dat foret cleene bejach
liepen alle in dese scare
alle dese ghinghen openbare
voer haren heere den coninc staen
ende daden reynaerde vaen
nu ghinct ghindre up een playdieren
nye hoerde man van dieren
so scone tale als nu es hier
tusschen reynaerde ende dandre dier
voert bringhen diemen brochte daer
het ware mi pijnlic ende zwaer
daer omme corte ic hu de woort
die beste redenen ghinghen daer voort
die claghen die de dieren ontbonden
proufden si met goeden orconden
als si sculdich waren te doene
die coninc dreef die hoeghe baroene
te vonnesse van reynaerts saken
doe wijsden si datmen soude maken
eene galghe sterc ende vast
ende men reynaerde den fellen gast
daer an hinghe bi ziere kelen
nu gaet reynaerde al huten spele
doe reynaert verordeelt was
orlof nam grimbeert die das
met reynaerts naeste maghen
sine consten niet verdraghen
no sine consten niet ghedoghen
datmen reynaerde voer haren oghen
soude hanghen alse eenen dief
nochtan waest hem somen lief
die coninc hi was arde vroet
doe hi mercte ende verstoet
datso menich jonghelinc
met grimbeerte huten hove ghinc
die reynaerde na bestoet
doe peinsdi in sinen moet
hier mach in loepen andren raet
al es reynaert selve quaet
hi hevet meneghen goeden maech
doe sprac hi twi sidi traech
ysingrijn ende heere bruun
reynaerde es cont menich tuun
ende hets den avonde bi
hier es reynaert ontsprinct hi
comt hi iii voete huter noot
sinen lust die es so groot
ende hi weet so meneghen keer
hine wert ghevanghen tsjaermeer
salmen hanghen twine doetment dan
eer men nu ghereeden can
eene galghe so eist nacht
ysingrijn was wel bedacht
ende sprac hier es een galghe bi
ende mettien woerde versuchte hi
doe sprac die cater heere tybeert
heere ysingrijn hu es verzeert
hu herte in wanconst hu niet
nochtan reynaert diet al beriet
ende selve mede ghinc
daermen huwe twee broeders hinc
rumen ende wijde lancken
hets tijt wildijs hem dancken
waerdi goet het ware ghedaen
hine ware noch niet onverdaen
ysingrijn sprac tote tybeert
wat ghi ons al gader leert
ne ghebrake ons niet een strop
langhe heden wist zijn crop
wat zijn achter hende mochte weghen
reynaerd die langhe hadde ghesweghen
sprac ghi heeren cort mine pine
tybeert heeft eene vaste lijne
die hi bejaghede an sine kele
daer hi vernoys hadde vele
int huus daer hi den pape beet
die voer hem stont al sonder cleet
her ysingrijn nu maect hu voren
ende sidi nu daer toe vercoren
ende ghi brune dat ghi sult dooden
reynaert huwen neve den fellen roden
doe so sprac die coninc saen
doet tybeerte mede gaen
hi mach clemmen hi mach de lijne
up draghen sonder huwe pijne
tybeert gaet voren ende maect ghereet
dat ghi yet let dats mi leet
doe sprac ysingrijn tote brune
so helpe mi de cloester crune
die boven up mijn hoeft staet
in hoerde nye so goeden raet
alse reynaert selve ghevet hier
hem langhet omme cloester bier
nu gaen wi voeren ende bruwen hem
bruun sprac neve tybeert nem
die lijne du salt mede loepen
reynaert die salt nu becoepen
mijn scone liere ende dine hoghe
ghawi ende hanghene so hoghe
dats lachter hebben al sine vrient
gha wi hi heves wel verdient
sprac tybeert ende nam de lijne
hine dede nye so lieve pine
nu waren die drie heeren ghereet
dat was die wulf ende tybeert
honich stelen te zinen scaden
ysingrijn was so beraden
eer hi van den hove sciet
hine wilde des laten niet
hine vermaende nichten ende neven
ende alle die binnen den hove bleven
beede ghebuere ende gaste
datsi reynaerde hilden vaste
vrauwe arsenden zinen wive
beval hi bi haren live
datso stonde bi reynaerde
ende soene name bi den baerde
ende van hem niet ne sciede
no dor goet no dor miede
no dor niet no dor noet
no dor zorghe van der doot
reynaert andwoerde in corten woorden
dat alle die daer waren horden
heere ysingrijn half ghenade
al ware hu lief mijn grote scade
ende al brincdi mi in vernoye
ic weet wel soude mijn moye
te rechte ghedincken ouder daet
sone dade mi nemmermeer quaet
maer her ysingrijn soete oem
ghi neemt huwes neven crancken goem
ende heere brune ende heere tybeert
dat ghi mi dus hebt onneert
ghi drie ghi hebbet ghedaen al
datmen mi ontliven sal
daer toe hebdi ghemaket
datso wie die mi ghenaket
sceldet mi dief of hevet leet
daer omme moetti god weet
gheonneert werden alle drie
ghine haest dat ghescie
al dat ghi begaert te doene
mi es dat herte noch also coene
ic dar wel sterven eene waerf
ne wart mijn vader doe hi staerf
van alle sinen zonden vry
gaet ghereet die galghe of ghi
een twint mi langher niet ne spaert
of varen moetti inderwaert
alle huwe voete ende huwe been
doe sprac ysingrijn ameen
amen sprac brune ende hinderwaert
moet hi varen die langher spaert
tybeert sprac nu haesten wy
ende mettien woerde spronghen zi
ende liepen voert arde blide
ende pijnden hem ten strijde
te springhene over meneghen tuun
ysingrijn ende heere bruun
tybeert volchde hem naer
hem was die voet een lettel zwaer
van der lijnen die hi drouch
nochtan was hi rasch ghenouch
dat dede hem al die goede wille
reynaert stont ende zweech al stille
ende sach sine viande loepen
die hem dat strec an waenden cnoepen
maer het sal bliven sprac reynaert
die staet ende scauwet daer waert
ende si springhen ende si keeren
hi peinsde deus wat joncheeren
nu laetse springhen ende loepen
levic si sullent noch becoepen
hare overdaet ende hare scampye
mine ghebreke reynaerdye
nochtanne zijn si mi
liever verre danne bi
die ghene die ic meest ontsach
nu willic prouven dat ic mach
te hove bringhen een baraet
dat ic voer de dagheraet
in groter zorghen vant te nacht
hevet mine lust sulke cracht
alsic noch hope datso doet
al es hi lustich ende vroet
ic wane den coninc noch verdoren
die coninc dede blasen eenen horen
ende hiet reynaerde huut waert leeden
reynaert sprac laet teerst ghereeden
die galghe daer ic an hanghen sal
ende daer binnen so salic al
den volcke mine biechte conden
in verlanessen van minen zonden
hets beter dat al tfolc verstaet
mine diefte ende mine ondaet
dan si namaels eeneghen man
mine overdaet teghen an
die coninc sprac nu segghet dan
reynaert stont als een drouve man
ende sach al omme haren thare
daer so sprac hi al openbare
helpe seit hi dominus
nu en es hier niemen in dit huus
no vrient no viant ic ne bem
een deel mesdadich jeghen hem
nochtan horet alle ghi heeren
laet wijsen ende leeren
hoe ic reynaert aermijnc
eerst an die boesheit vinc
in allen tijden spade ende vroe
wasic een hovesch kint noch doe
doemen mi spaende van der mannen
ghinc ic spelen metten lammen
dor te hoerne dat ghebleet
so dat ic een verbeet
ten eersten lapedic dat bloet
het smaecte so wel het was so goet
dat ic dat vleesch mede ontgan
daer leerdic leckernie an
so vele dat ic ghinc ten gheeten
int wout daer icse hoerde bleeten
daer verbeetic hoekine twee
so dedic des derdes daghes mee
ende ic wart bouder ende coene
ende verbeet haenden ende hoene
ende gansen daer icse vant
doe mi bloedich wert mijn tant
was ic so fel ende so wreet
dat ic zuver up verbeet
al dat ic vant ende wat mi dochte
dat mi bequam ende dat ic vermochte
daer na quam ic ende ysingrine
te wintre in eenen couden rijme
bi besele onder eenen boem
hi rekende dat hi ware mijn oem
ende began eene sibbe tellen
al daer worden wi ghesellen
dat mach mi te rechte rauwen
daer gheloofden wi bi trauwen
recht gheselscap manlic andren
doe begonsten wi te gader wandelen
hi stal tgroete ende ic dat cleene
dat wi bejaechden wert ghemeene
ende als wi deelen souden doe
ic was in hueghen ende vroe
mochtic mijn deel hebben half
alse ysingrijn bejaghede een calf
of eenen weder of eenen ram
so grongierdi ende maecte hem gram
ende toechde mi een ghelaet
datso zuer was ende so quaet
dat hi mi daer met van hem verdreef
ende hem mijn deel al gader bleef
nochtan hachtic niet van dien
so menich waerven hebbic versien
alse wi een groete proye lagheden
die ic ende mijn oem bejagheden
eenen osse of eenen bake
doe ghinc hi sitten met ghemake
met sinen wive vrauwe harsenden
ende met sinen vii kindren
sone mochtic cume deene hebben
van den alre mintsten rebben
die sine kindre hadden ghecnaghet
dus nauwe hebbic mi bejaghet
nochtan dat was mi lettel noot
ne waer dat mijn zin so groot
die lieve drouch te minen oem
die mijns nemet crancken goem
ic hadde ghewonnen wel tetene
coninc dit doe ic hu te wetene
ic hebbe noch selver ende gout
dat al es in mier ghewout
so vele dat cume een waghen
te vii waerven soude ghedraghen
alse die coninc dit verhoerde
gaf hi reynaerde felle andwoerde
reynaert wanen quam hu die scat
reynaert andwoerde ic segghu dat
wijldijt weten also ict weet
no dor lief no dor leet
sone salt danne bliven verholen
coninc dien scat was bestolen
ne waer hi oec ghestolen niet
daer ware die moert bi ghesciet
an hu lijf in rechter trauwen
dat alle huwen vrienden mochte rauwen
die coninghinne wart vervaert
ende sprac o wy lieve reynaert
o wy reynaert o wy o wy
o wy reynaert wat sechdi
ic mane hu bi der selver vaert
dat ghi mi ons secht reynaert
die hu ziele varen sal
dat ghi ons secht de waerheit al
openbare ende brinct voort
of ghi weet van eenegher moort
of eenen mordeliken raet
die jeghen minen heere gaet
dat laet hier openbare horen
nu hoert hoe reynaert sal verdoren
den coninc entie coninghinne
ende hi bewerven sal met zinne
des coninx vrienscap ende sine hulde
ende hi buten haerre sculde
brune ende ysingrijn beede
up hief in groter onghereede
ende in veeten ende in ongheval
jeghen den coninc bringhen sal
die heeren die nu waren so fier
datsi reynaerde waenden bier
te sinen lachtre hebben ghebrauwen
ic wane wel in rechter trauwen
dat hi sal weder mede blanden
dien si sullen drincken met scanden
in eenen ghelate met drouven zinne
sprac reynaert edele coninghinne
al haddi mi nu niet ghemaent
ic bem een die sterven waent
in laet niet ligghen up mijn ziele
ende waert so dat mi gheviele
mi stonder omme in de helle te sine
daer die torment es entie pine
in dien dat die coninc milde
een ghestille maken wilde
ic soude segghen met ghenaden
hoe jammerlike hi was verraden
te mordene van zinen lieden
nochtan diet alre meest berieden
sijn som van minen liefsten maghen
die ic noede soude bedraghen
ne daet die zorghe van der hellen
daermen seit dat si in quellen
die hier sterven ende moort
weten sine bringhense voort
dien coninc wart die herte zwaer
ende sprac reynaerd sechstu mi waer
waer sprac reynaert vraechdi mi des
jane weet ghi wel hoet met mi es
ne bewaent niet edel coninc
al bem ic een aermijnc
hoe mochtic sulke moert ghetemen
waendi dat ic wille nemen
eeene loghene up mine langhe vaert
entrauwen neen ic sprac reynaert
bi der coninghinnen rade
die zeere ontsach des sconinx scade
gheboet die coninc openbare
dat daer niemen so coene en ware
dat hi een wordekijn yet sprake
tote dien dat reynaert met ghemake
hadde vulseit al sinen wille
doe zweghen si alle gader stille
die coninc hiet reynaerde spreken
reynaert was van fellen treken
hem dochte scone zijn gheval
hi sprac nu zwighet over al
na dien dat es den coninc lief
ic sal hu lesen sonder brief
die verraderen openbare
so dat ic niemene en spare
dien ic te wroughene sculdich bem
dies lachter hevet scaems hem
nu verneemt alle gader
hoe reynaerd sinen erdschen vader
met verradenessen sal bedrieghen
ende eenen van sinen liefsten maghen lieghen
dat was grimberte den das
die hem hout van herten was
dat dede reynaert omme dat
dat hi wilde datmen te bat
sinen woerden gheloeven soude
van sinen vianden of hi woude
die verranesse tyen an
nu hoert hoe hi dies began
reynaert sprac wilen teer stonden
hadde mine heere mijn vader vonden
des coninx heymeliken scat
in eene verholnen stat
die mijn vader hadde vonden
den scat wart hi in corten stonden
so overdadich ende so fier
dat hi veronweerde alle dier
die sine ghenote te voren waren
hi dede tyberte den kater varen
in arttinen dat wilde lant
al daer hi brunen den beere vant
hi ontboet brune grote gods houde
ende hi in vlaendren commen soude
ende hi coninc wilde wesen
bruun wart vro van desen
hi hadt meneghen dach begaert
daer maecte hi hem te vlaendren waert
ende quam in waes int soete lant
daer hi minen vader vant
mijn vader ontboet grimbeerte den wysen
ende ysingrijn den grijsen
tybeert die kater was die vijfste
ende quamen teenen dorpe hiet hijfte
tusschen hijfte ende ghend
hilden si haer paerlement
in eere belokenre nacht
daer quamen si bi sduvels cracht
ende bi sduvels ghewelt
ende zwoeren daer an twoeste velt
alle vive des coninx doot
nu hoert wonder alle groot
watsi noch over een draghen
wilde yement van sconincx maghen
dat weder segghen mijn vader soude
met sinen selvere met zinen goude
so den ghenen steken achtre
dat sijs souden hebben lachtre
dit weetic ende segghe hu hoe
eens morghins arde vroe
gheviel dat mijn neve die das
van wine een lettel droncken was
ende lyet in verholnen rade minen
wive miere vrauwen hermelinen
ende al van pointe te pointe seide
daer si liepen an die heyde
mijn wijf es eene vremde vrouwe
ende gaf grimberte hare trauwe
dat verholen bliven soude
ten eersten datso quam ten woude
daer ic was ende so mi vant
so telde zoet mi te hant
ne waer het was al stillekine
oec seide zoet bi sulken lijcteekine
dat ict kende so waer
dat mi alle mine haer
up waert stonden van groten vare
mine herte wart mi openbare
also caut als een hijs
dies zijt seker ende wijs
die pude wijlen waren vry
ende oec so beclaechden hem zij
datsi waren sonder bedwanc
ende si maecten een ghemanc
ende so groet ghecray up gode
dat hi hem gave bi sinen ghebode
eenen coninc diese dwonghe
dies baden die houde entie jonghe
met groten ghecraye met groten ghelude
god ghehoerde die pude
teenen tijde van den jare
ende sende hem den coninc hodevare
diese verbeet ende verslanc
in allen landen daer hise vant
beede in water ende in velt
daer hise vant in sine ghewelt
hi dede hem emmer onghenade
doe claechden si het was te spade
het was te spade ic secht hu twy
sij die voren waren vry
sullen sonder wederkeer
sijn eyghin bliven emmermeer
ende leven eewelike in vare
van den coninc hodevare
ghi heeren aerme ende rike
ic vruchte oec dies ghelike
dat nu van hu soude ghevallen
doe droughic zorghe voer ons allen
dus hebbic ghezorghet voer hu
dies dancti mi lettel nu
ic kenne brunen valsch ende quaet
ende vul van alre overdaet
ic peinsde worde hi onse heere
dat ontvruchtic arde zeere
dat wi alle waren verloren
ic kennen so wel gheboren
ende soete ende goedertiere
ende ghenadich allen dieren
het dochte mi bi allen dinghen
eene quade manghelinghe
die ons ne mochte comen
noch theeren noch te vromen
hier omme peinsdic ende poghede
mine herte grote zorghe ende ghedoghede
hoe so erghe eene zake
datso ghescort worde ende brake
mijns vaders bosen raet
die eenen dorper eenen vraet
coninc ende heere maken waende
emmer badic gode ende maende
dat hi den coninc minen heere
behilde sine warelt eere
bedi ic kenne wel dat
behilde mijn vader sinen scat
si souden wel des raets ghetelen
onder hem ende sinen ghespelen
dat die coninc worde verstoten
in diepen ghepeinse ende in groten
was ic dicken hoe ic dat
soude vinden waer die scat
lach die mijn vader hadde vonden
ic wachte nauwe tallen stonden
minen vader ende leide laghen
in meneghen bosch in meneghe haghen
beede in velde ende in woude
waer mijn vader die lusteghe houde
henen trac ende henen liep
was het droghe was het diep
waest bi nachte waest bi daghe
ic was emmer in die laghe
waest bi daghe waest bi nachte
ic was emmer in die wachte
up eene stont gheviel daer nare
dat ic mi decte met groten vare
ende lach ghestrect neven dheerde
ende van den scatte die ic begheerde
gherne yewer hadde vernomen
doe saghic minen vader comen
hute eenen hole gheloepen
doe began ic ten scatte hopen
bi den barate als ic hem sach
dryven als ic hu segghen mach
want hi huten holle quam
sach ic wel ende vernam
dat hi omme sach ende merke di
of hem yemene ware bi
ende als hi niemene en sach
doe queddi den sconen dach
ende stoppede dat hol met sande
ende maectet ghelijc den andren lande
dat ic dit sach ne wiste hi niet
doe saghic eer hi danen sciet
dat hi den steert liet mede gaen
daer sine vore hadde ghestaen
ende decte sijn spore metter mouden
daer leerdic an den vroeden houden
een lettel meesterlike liste
die ic te voren niet ne wiste
aldus voer mijn vader danen
ten dorpe waert daer die hanen
ende die vette hinnen waren
teerst dat ic mi durste baren
spranc ic up ende liep ten hole
in wilde niet langher zijn in dole
ende ic gheraecte doe te hant
sciere scraefdic up dat zant
met minen voeten ende croep in
al daer vandic groet ghewin
daer vandic selver ende goud
hier nes niemen nu so houd
dies nye so vele te gader sach
doe ne spaerdic nacht no dach
ic en ghinc trecken ende draghen
sonder karre ende waghen
over dach ende over nacht
met al gader miere cracht
mi halp mijn wijf vrouwe hermeline
des dogheden wi grote pine
eer wi den over groeten scat
brochten in een ander gat
daer hi bet lach tonsen ghelaghe
wij droughene onder eenen haghe
in een hol verholenlike
doe was ic van scatte rike
nu hoert watsi hier binnen daden
dieden coninc hadden verraden
brune die beere sendde huut
verholenlike zijn saluut
achter lande ende omboet
alden ghenen rijcheit groet
die dienen wilden omme tsout
hi beloofde hem selver ende gout
te ghevene met milder hant
mijn vader liep in al dat lant
ende drouch des brunen baniere
hoe lettel wiste hi dat de diere
te sinen scatte waren gheraect
dies hem so quite hadden ghemaect
en ware die scat niet ontgonnen
hi hadder met die stat van lonnen
alte gader moghen coepen
dus wan hi an zijn omme loepen
doe mijn vader al omme ende omme
tusschen dier elve entier zomme
hadde gheloepen al dat lant
ende hi meneghen coenen serjant
hadde ghewonnen met sinen goude
die hem te hulpen commen soude
alse die zomer quame int lant
keerde mijn vader daer hi vant
brune entie ghesellen zine
doe teldi die groete pine
ende die menichfoudeghe zorghe
die hi voer de hoghe borghe
int lant van sassen hadde leden
daer die jagheren hadden gheleden
alle daghe met haren honden
die hem vervaerden te meneghen stonden
dit telde hi te spele al gader
daer na so toghede mijn vader
brieve die brunen wel bequamen
daer xiic al bi namen
sheere ysingrijns maghe in stonden
met scerpen claeuwen met diepen monden
sonder die catren ende die baren
die alle in bruuns souden waren
ende die vosse metten dassen
van doringhen ende van sassen
dese hadden alle ghezworen
in dien datmen hem te voren
van xx daghen ghave haer sout
si souden brunen met ghewout
seker wesen tsinen ghebode
dit benam ic al danct gode
doe mijn vader hadde ghedaen
sine bodscap hi soude gaen
ende scauwen zinen scat
ende als hi quam ter selver stat
daer hine ghelaten hadde te voren
was die scat al verloren
ende sijn hol was up te broken
wat holpe vele hier af ghesproken
doe mijn vader dat vernam
wart hi zeerich ende gram
dat hi van torne hem selven hinc
dus bleef achter brunen dinc
bi miere behendichede al
nu meerct hier mijn ongheval
heere ysingrine ende brune de vraet
hebben nu den nauwen raet
metten coninc openbare
ende arem man reynaerd es die blare
die coninc entie coninghinne
die beede hopeden ten ghewinne
si leedden reynaerde buten te rade
ende baden hem dat hi wel dade
ende hi hem wijsde sinen scat
ende alse reynaerd horde dat
sprac hi soudic hu wijsen mijn goet
heere coninc die mi hanghen doet
mine heere sal hu laten leven
ende sal hu vriendelike vergheven
alle gader sinen evelen moet
ende ghi sult voert meer sijn vroet
ende goet ende ghetrauwe
reynaerd sprac dit doe ic vrauwe
in dien dat mi de coninc nu
vaste ghelove hier voer hu
dat hi mi gheve sine hulde
ende bruun alle mine onsculde
wille vergheven ende omme dat
so willic hem wijsen den scat
den coninc al daer hi leghet
die coninc sprac ic ware ontweghet
wildic reynaerde vele gheloven
hem es dat stelen ende dat roven
ende dat lieghen gheboren int been
die coninghinne sprac heere neen
ghi moghet reynaerde gheloven wel
al was hi hier te voren fel
hi nes nu niet dat hi was
ghi hebt ghehoert hoe hi den das
ende sinen vader hevet bedreghen
met morde die hi wel beteghen
mochte hebben andren dieren
wildi meer zijn argentieren
ofte fel ofte onghetrauwe
doe sprac die coninc gentel vrauwe
al waendic dat mi soude scaden
eist dat ghijt mi dorret raden
so willict laten up hu ghenent
dese vorworde ende dit covent
up reynaerts trauwe staen
ne waer ic segghe hem sonder waen
doet hi meer eerchede
alle die hem ten tienden lede
sijn belanct sullent becoepen
reynaerd sach den coninc beloepen
ende wart blide in sinen moet
ende sprac heere ic ware onvroet
ne gheloofdic hu niet also
doe nam die coninc een stro
ende vergaf reynaerde al gader
die wanconst van sinen vader
ende zijns selves mesdaet toe
al was reynaert blide doe
dat en dinct mi gheen wonder wesen
jane was hi van der doot ghenesen
doe reynaert quite was ghelaten
was hi blide utermaten
ende sprac coninc edel heere
god moete hu loenen al die eere
die ghi mi doet ende mijn vrauwe
ic secht hu wel bi miere trauwe
dat ghi mi vele eeren doet
so groet eere ende so groet goet
dat niemen nes onder die zonne
dien ic also wale jonne
mijns scats ende miere trauwen
als ic hu doe ende miere vrauwen
reynaert nam een stroe voer hem
ende sprac heere coninc nem
hier gheve ic di up den scat
die wijlen ermelinc besat
die coninc ontfinc dat stroe
ende dancte reynaerde zoe
als quansijs dese maect mi heere
reynaerts herte louch so zeere
dat ment wel na an hem vernam
doe die coninc so gheorsam
al gader was te sinen wille
reynaert sprac heere zwighet stille
merket waer mine redene gaet
int oest hende van vlaendren staet
een bosch ende heet hulster loe
coninc ghi moghet wesen vroe
mochti onthouden dit
een borne heet krieke pit
gaet zuut west niet verre danen
heere coninc ghine dorst niet wanen
dat ic hu de waerheit yet messe
dats een de meeste wildernesse
diemen hevet in eenich rike
ic segghe hu oec ghewaerlike
dat somwijlen es een half jaer
dat toten borne commet daer
no weder man no wijf
no creature die hevet lijf
sonder die hule entie scuvuut
die daer nestelen in dat cruut
of eenich ander voghelijn
dat daer waert gherne wilde zijn
ende daer hi avontuere lijdet
ende daer in leghet mijn scat ghehidelt
verstaet wel ditte es hu nutte
die stede heetet krieke putte
ghi sult daer gaen ende mijn vrauwe
ne wetet oec niemene so ghetrauwe
die ghi sult laten wesen hu bode
verstaet mi wel coninc dor gode
maer gaet daer selve ende alse ghi
dien selven putte commet bi
ghi sult vinden jonghe baerken
heere coninc dit suldi maerken
die alre naest den putte staet
coninc tote dier baerken gaet
daer leghet die scat onder begraven
daer suldi delven ende scraven
een lettel mos in deene zijde
daer suldi vinden menich ghesmide
van goude rijkelijc ende scone
daer suldi vinden die crone
die ermelijnc die coninc drouch
ende ander chierheit ghenouch
edele steene guldin waerc
men cocht niet omme dusent maerc
ay coninc als ghi hebt dat goet
hoe dicken suldi peinsen in huwen moet
ay reynaert ghetrauwe vos
die hier grouves in dit mos
desen scat bi dijnre lust
god gheve di goet waer du best
doe andwoerde die coninc saen
reynaert sal ic die vaert bestaen
ghi moet zijn mede in die vaert
ende ghi moet ons reynaert
helpen den scat ontdelven
ic ne wanen bi mi selven
al daer nemmermeer gheraken
ic hebbe ghehoort nomen aken
ende parijs eist daer yet na
ende also als ic versta
so smeekedi reynaert ende roomt
krieke putte dat ghi hier noomt
wanic es een gheveinsde name
dit was reynaerde ombequame
ende verbalch hem ende seide ja ja
coninc ghi zijter also na
alse van colne tote meye
waendi dat ic hu die leye
wille wijsen in die flume jordane
ic sal hu wel toeghen dat ic wane
orconde ghenouch al openbare
lude riep hi cuwaert comt hare
comet voert coninc cuwaert
die diere saghen dese vaert
hem allen wonderde wat daer ware
cuwaert die ghinc met vare
hem wonderde wat die coninc woude
reynaert sprac cuwaert hebdi coude
ghi bevet zijt blide al sonder vaer
ende secht minen heere den coninc waer
dies maent hi hu bi der trauwen
die ghi zijt sculdich miere vrauwen
ende die ic den coninc sculdich bem
doe sprac reynaert so secht hem
weetstu waer krieke putte steet
cuwaert sprac of ict weet
ja ic hoe sout wesen soe
ne staet hi niet bi hulst ter loe
up dien moer in die wostine
ic hebber ghedoghet groete pine
ende meneghen hongher ende menigh coude
ende aermoede so menichfoude
up krieken putte so meneghen dach
dat ics vergheten niet ne mach
hoe mochte ic vergheten dies
dat al daer reynout de ries
die valsche penninghe slouch
daer hi hem mede bedrouch
entie ghesellen sine
dat was te voren eer ic met rijne
mijn gheselscap makede vast
die mi ghequijtte meneghen past
o wy sprac reynaert soete rijn
lieve gheselle scone hondekijn
vergave god waerdi nu hier
ghi sout toeghen wee desen dier
met huwen sone rijne waers te doene
dat ic noint wart so coene
dat ic eeneghe saken dede
daer ic den coninc mochte mede
te mi waert belghen doen met rechte
gaet weder onder ghene knechte
sprac reynaert haestelic cuwaert
mijn heere de coninc ne heeft thuwaert
gheene sake te sprekene meer
cuwaert dede eenen wederkeer
ende ghinc van sconincx rade daer
reynaert sprac coninc eist waer
dat ic seide reynaert jaet
verghevet mi ic dede quaet
dat ic hu mestroude yet
reynaert goede vrient nu siet
den raet dat ghi met ons gaet
ten putte al daer dien burne staet
daer die scat leghet begraven onder
reynaert sprac ghi secht wonder
waendi in waers arde vro
coninc oft mi stonde also
dat ic met hu wandelen mochte
also als ons beeden dochte
ende ghi heere waert al sonder zonde
neent het es also ic hu orconde
ende ict hu segghe al eist scame
doe ysingrijn in sduvels name
in de ordine ghinc hier te voren
ende hi te moonke wert bescoren
doe ne conste hem de provende niet ghenoughen
daer vi moonke hem bi bedroughen
hi claghede van honghere ende carmede
so zeere dats mi ontfaermede
doe hi carmede ende wart traech
doe haddics rauwe als een zijn maech
ende gaf hem raet dat hi ontran
daer omme bem ic in spaeus ban
maerghin als die zonne up gaet
willic te roeme om aflaet
van roeme willic over zee
danen ne keeric nemmermee
eer ic so vele hebbe ghedaen
coninc dat ic met hu mach gaen
thuwer eeren ende thuwer vromen
of ic te lande weder come
het ware een onscone dinc
souddi heere coninc
maken huwe wandelinghe
met eenen verwatenen ballinghe
als ic nu bem god betere mi
die coninc sprac reynaert zidi
yet langhe verbannen doe sprac reynaert
ja ic hets iii jaer dat ic wart
voer den deken hermanne
in vullen zeinde wart te bannen
die coninc sprac reynaert na dat ghi zijt
te bannen men souts mi doen verwijt
reynaert lietic hu met mi wandelen
ic sal cuwaerde ofte eenen andren
toten scatte doen gaen met mi
ende ic rade hu reynaert dat ghi
niet ne laet ghine vaert
dat ghi hu van den banne claert
sone doe ic sprac reynaert
ic ga morghin te rome waert
gaet na den wille mijn
die coninc sprac ghi dinct mi zijn
bevaen in arde goeden dinghen
god jonne hu dat ghijt moet vulbringhen
reynaert alse hu ende mi
ende ons allen nutte zi
doe dese tale was ghedaen
doe ghinc nobel die coninc staen
up eene hoghe stage van steene
daer hi up plach te stane alleene
als hi sat in zijn hof te dinghe
die dieren saten teenen ringhe
al omme ende omme in dat gras
na dien dat elc gheboren was
reynaerd stont bi der coninghinne
bidt voer mi edele vrauwe
dat ic hu met lieve weder scauwe
soe sprac die heere daert al an staet
doe hu van zonden vul aflaet
die coninc entie coninghinne
ghinghen met eenen bliden zinne
voer haer diere aerme ende rike
die coninc die sprac vriendelike
reynaert es hier commen te hove
ende wille dies ic gode love
hem betren met al zinen zinnen
ende mijn vrauwe de coninghinne
hevet so vele ghebeden voer hem
dat ic zijn vrient worden bem
ende hi versoent es jeghen mi
ende ic hem hebbe ghegheven vry
beede lijf ende lede
reynaerde ghebiedic vullen vrede
ende derde waerven mede
ende ghebiede hu allen bi huwen live
dat ghi reynaerde ende zinen wive
ende zinen kindren eere doet
waer si commen in hu ghemoet
sijt bi nachte zijt bi daghe
in wille meer gheene claghe
van reynaerts dinghen horen
al was hi rouckeloes hier voren
hi wille hem betren ic segghe hu hoe
reynaert wille maerghin vroe
palster ende scerpe ontfaen
ende wille te roeme gaen
ende van rome danen wille hi over zee
ende dan commen nemmermee
eer hi heeft vul aflaet
van alre zondeliker daet
dese tale hevet cirlin vernomen
ende vloech danen dat hi es comen
ende hi vant die iii ghesellen
nu hoert wat hi hem sal tellen
hi sprac keytive wat doedi hier
reynaert es meester bottelgier
int hof ende moghende utermaten
die coninc heeftene quite ghelaten
van alle sinen mesdaden
ende ghi zijt alle iii verraden
isingrijn began andwoerden
te tieceline met corten woerden
ic wane ghi lieghet heere raven
mettien woerde began hi scaven
ende brune die volchde mede
si ghinghen recken hare lede
loepende des coninx waert
tybeert bleef zeere vervaert
ende hi bleef sittende up die galghe
hi was van sinen ruwen balghe
in zorghen so groet utermaten
dat hi gherne wille laten
sine oeghe varen over niet
die hi in spapen scuere liet
in dien dat hi verzoent ware
hine wiste wat doen van vare
dan hi ghinc sitten up die micke
hi claechde vele ende arde dicke
dat hi reynaerde ye bekinde
isingrijn quam met groeten gheninde
ghedronghen voer de coninghinne
ende sprac met eenen fellen zinne
te reynaert waert so verre
dat die coninc wert al erre
ende hiet ysingrine vaen
ende brune alsoe saen
worden si ghevanghen ende ghebonden
ghine saghet nye verwoedde honden
doen meer lachters dan men hem dede
ysingrine ende brunen mede
men voerese als leede gaste
men bantse beede daer so vaste
datsi binnen eere nacht
met gheenrande cracht
een let niet en mochten roeren
nu hoert hoe hise voert sal voeren
reynaert die hem was te wreet
hi dede datmen brunen sneet
van sinen rugghe een velspot af
datmen hem teere scerpen gaf
voets lanc ende voets breet
nu ware reynaert al ghereet
haddi iv verssche scoen
nu hoert wat hi sal doen
hoe hi sal iv scoen ghewinnen
hi ruunde toter coninghinnen
vrauwe ic bem hu peelgrijn
hier es mijn oem ysingrijn
hi hevet iv vaste scoen
helpt mi dat icse an mach doen
ic neme hu ziele in mine plecht
het es peelgrins recht
dat hi ghedincket in sine ghebeden
al tgoet datmen hem noyt dede
ghi moghet hu ziele an mi scoyen
doet haersenden miere moyen
gheven twee van haren scoen
dit moghedi wel met eeren doen
so blivet thuus in haer ghemac
gherne die coninghinne sprac
reynaert ghine mochtes niet ombeeren
ghine hebt scoen ghi moetet varen
huten lande in des gods ghewout
over berghe ende int wout
ende terden struke ende steene
dinen aerbeit wert niet cleene
hets dijn noet dattu hebs scoen
ic wilre gherne mijn macht toe doen
die ysingrijns waren hu wel ghemicke
si zijn so vaste ende so dicke
die ysingrijn draghet ende zijn wijf
al sout hem gaen an haer lijf
elkerlijc moet hu gheven twee scoen
daer ghi hu vaert mede moet doen
dus hevet die valsche peelgrijn
beworven dat dher ysingrijn
al toten knien hevet verloren
ende beede sine voeten voren
dat vel al gader toten claeuwen
ghine saecht noint voghel braeuwen
die stilre hilt al sine leden
dan ysingrijn de zine dede
doemen so jammerlike ontscoyde
dat hem dat bloet ten teen af vloyde
doe ysingrijn ontscoyt was
moeste gaen ligghen up dat gras
vrauwe herswint die wulfinne
met eenen wel drouven zinne
ende liet haer af doen dat vel
ende die claeuwen also wel
bachten van beede haren voeten
dese daet dede wel soeten
reynaerde sinen drouven moet
nu hoert wat claghen hi noch doet
moye seit hi moye
in hoe meneghen vernoye
hebdi dor minen wille ghewesen
dats mi al leet sonder van desen
eist mi lief ic segghe hu twi
ghi zijt des ghelovet mi
een die liefste van minen maghen
bedi sal ic hu scoen an draghen
godweet dats al huwe bate
ghi sult an hoghen aflate
deelen ende an al dat perdoen
lieve moye dat ic in hu scoen
sal bejaghen over zee
vrauwe herswinden was so wee
datso cume mochte spreken
ay reynaert god moete mi wreken
dat ghi over ons siet huwen wille
ysingrijn balch ende zweech stille
ende zijn gheselle brune ne ware
hem was te moede arde zware
si laghen ghebonden ende ghewont
hadde oec doe ter selver stont
tybeert die cater ghewesen daer
ic dar wel segghen over waer
hi hadde so vele ghedaen te voren
hine waers niet bleven sonder toren
wat helpt dat ict hu maecte lanc
des ander daghes voer de zonne up ganc
dede reynaert zijn scoen snoeren
die ysingrijns waren te voren
ende zijns wijfs vrauwe hersenden
ende hadse vaste ghedaen benden
om zine voeten ende ghinc
daer hi vant den coninc
ende zijn wijf die coninghinne
hi sprac met eenen soeten zinne
heere god gheve hu goeden dach
ende mier vrauwen die ic mach
prijs gheven met rechte
nu doet reynaert gheven huwen knechte
palster ende scerpe ende laet mi gaen
doe dede die coninc haesten saen
den capelaen belin de ram
ende als hi bi den coninc quam
sprac die coninc hier es
dese peelgrijn leest hem een gheles
ende ghevet hem scaerpe ende staf
belin den coninc andwoerde gaf
heere in dar des doen niet
reynaert hevet selve beghiet
dat hi es in spaeus ban
die coninc sprac belin wats dan
meester jufroet doet ons verstaen
hadde een man alleene ghedaen
also vele zonden alse alle die leven
ende wildi aercheit al begheven
ende te biechten gaen
ende penitencie daer af ontfaen
dat hi over zee wille varen
hi mochte hem wel selve claren
belin sprac ten coninc echt
ic en doere toe crom no recht
van gheesteliker dinc altoes
ghine wilt mi quiten scadeloes
jeghen bisscop ende jeghen den deken
die coninc sprac in viii weken
sone wane ic hu bidden so vele
oec haddic liever dat huwe kele
hinghe dan ic hu heden bat
ende alse belin hoerde dat
dat die coninc balch te hem waert
wart belin so vervaert
dat hi beefde van vare
ende ghinc ghereeden zine autare
ende began zinghen ende lesen
al dat hem goet dochte wesen
doe belin die capelaen
oemoedelike hadde ghedaen
dat ghetijde van den daghe
doe hinc hi an zine craghe
eene scaerpe van bruuns velle
oec gaf hi den fellen gheselle
den palster in de hant daer bi
te zinen ghevoughe doe was hi
al ghereet te ziere vaert
doe sach hi ten coninc waert
hem liepen die gheveinsde tranen
neder neven zine granen
alse oft hi jammerlike in sine herte
van rauwen hadde grote smerte
dit was bedi ende anders niet
dat hi hem allen die hi daer liet
niet hadde beraden al sulke pine
alse brunen ende ysingrine
haddet moghen ghevallen
nochtan stont hi ende bat hem allen
datsi over hem bidden souden
also ghetrauwelike als hi woude
dat hi over hem allen bade
dat orlof nemen dochte hem spade
want hi gherne danen ware
hi was altoes zeere in vare
als die hem selven sculdich weet
doe sprac die coninc mi es leet
reynaert dat ghi dus haestich zijt
neen heere het es tijt
men sal gheene weldaet sparen
huwen orlof ic wille varen
die coninc sprac gods orlof
doe gheboet die coninc al dat hof
met reynaerde huut waert te ghane
sonder alleene die ghevane
nu wart reynaert peelgrijn
ende zijn oem ysingrijn
ende brune die ligghen ghebonden
ende ziec van zeeren wonden
mi dinct ende ic wane des
dat niement so onspellic es
tusschen pollanen ende scouden
die hem van lachene hadde onthouden
die rauwe die hem mochte ghescien
hadde hi reynaerde doe ghesien
hoe wonderlic hi henen ghinc
ende hoe ghemackelic dat hem hinc
scaerpe ende palster omme den hals
ende die scoen als ende als
die hi drouch an zine been
ghebonden so dat hi sceen
een peelgrijn licht ghenouch
reynaerts herte binnen louch
dor datsi alle met hem ghinghen
met so groter zameninghen
die hem te voren waren wreet
doe sprac hi coninc mi es leet
dat ghi so verre met mi gaet
ic vruchte het mach hu wesen quaet
ghi hebt ghevaen ii mordenaren
ghevalt datsi hu ontvaren
ghi hebt hu te wachtene meer
dan ghi noint hadt eer
blijft ghesont ende laet mi gaen
na dese tale ghinc hi staen
up sine ii achterste voeten
ende maende die diere cleene ende grote
datsi alle voer hem baden
of si alle an sine weldaden
recht deel nemen wouden
si seiden alle datsi souden
sijns ghedincken in haer ghebede
nu hoert voert wat reynaert dede
daer hi van den coninc sciet
so drouvelic hi hem gheliet
dat hem somen zeere ontfaremde
cuwaert den haze hi becaremde
o wy cuwaert sullen wi sceeden
of god wilt ghi sult mi gheleeden
ende mijn vrient belin de ram
ghi twee ghine daedt mi noint gram
ghi moet mi bet voert bringhen
ghi zijt van zoeter wandelinghen
ende onberoupen ende goedertieren
ende ombeclaghet van allen dieren
ghestade es huwer beeder zede
als ic doe ten tijden dede
als ic clusenare was
hebdi lovere ende gras
ghine doet ne gheenen heesch
noch om broet no om vleesch
noch om sonderlinghe spijse
met aldus ghedanen prijse
hevet reynaert dese ii verdoort
datsi met hem ghinghen voort
tote dat hi quam voer zijn huus
ende voer de porte van manpertuus
alse reynaert voer de porte quam
doe sprac hi belin neve ram
ghi moet alleene buten staen
ic moet in mine veste gaen
cuaert sal in gaen met mi
heere belin bidt hem dat hi
troeste wel vrauwe hermelinen
met haren cleenen welpkinen
als ic orlof an hem neme
belin sprac ic bids heme
dat hise alleene troeste wale
reynaert ghinc met scoenre tale
so smeeken ende losengieren
in so menegher manieren
dat hi bi barate brochte
cuwaerde in sine haghedochte
als si in dat hol quamen
cuaert ende reynaert tsamen
doe vonden si vrauwe hermelinen
met haren cleenen welpkinen
die was in zorghen ende in vare
want so waent dat reynaert ware
verhanghen ende so vernam
dat hi weder thuus waert quam
ende palster ende scerpe drouch
dit dochte haer wonders ghenouch
so was blide ende sprac saen
reynaert hoe sidi ontgaen
ic bem worden peelgrijn
heere brune ende heere ysengrijn
sijn worden ghisele over mi
die coninc hevet danc hebbe hi
cuaerde ghegheven in rechter zoene
al onsen wille mede te doene
die coninc die lyede das
dat cuaert die eerste was
die ons verriet jeghen hem
ende bi der trauwen die ic bem
sculdich hu vrauwe hermeline
cuaerde naket eene groete pine
ic bem up hem met rechte gram
ende alse dat cuaert vernam
keerdi hem omme ende waende vlien
maer dat ne conste hem niet ghescien
want reynaert hadde hem ondergaen
die porte ende ghegreepene saen
bi der kelen mordadelike
ende cuaert riep ghenadelike
helpt mi belin waer sidi
dese peelgrijn verbijt mi
dat roupen was sciere ghedaen
bedi reynaert hadde saen
sine kele ontwee ghebeten
doe sprac reynaert nu gaen wi heten
desen goeden vetten hase
die welpine liepen ten base
ende ghinghen heten al ghemeene
haren rauwe was wel cleene
dat cuaert hadde verloren tlijf
ermeline reynaerts wijf
hat dat vleesch ende dranc dat bloet
ay hoe dicke dancte so goets
den coninc die dor sine doghet
die cleene welpkine hadde verhoghet
so wel met eenen goeden male
reynaert sprac hi jans hu wale
ic weet wel moet die coninc leven
hi soude ons gherne ghiften gheven
die hi selve niet ne woude
hebben om vii maerc van goude
wat ghiften es dat sprac hermeline
reynaert sprac hets eene lijne
ende eene vorst ende twee micken
maer maghic ic sal hem ontscricken
hopic eer lijden daghen twee
dat ic omme zijn daghen mee
ne gave dan hi omme tmijn
soe sprac reynaert wat mach dat zijn
reynaert sprac vrauwe ic secht hu
ic weet een wildernesse nu
van langhen haghen ende van heede
ende die so nes niet onghereede
van goeden ligghene ende van spijsen
daer wonen hoenre ende pertrijsen
ende menegherande vogheline
wildi doen vrauwe ermeline
dat ghi gaen wilt met mi daer
wi moghen daer wonen vii jaer
willen wi wandelen onder die scade
ende hebben daer groete ghenade
eer wi worden daer bespiet
al seidic meer in loghe niet
ay reynaert sprac vrauwe hermeline
dit dinct mi wesen eene pine
die al gader ware verloren
nu hebdi dit lant verzworen
in te wonen nemmermee
eer ghi comt over zee
ende hebt palster ende scerpe ontfaen
reynaert andwoerde vele saen
so meer ghezworen so meer verloren
mi seide een goet man hier te voren
in rade dat hi mi riet
bedi ne gheene trauwe ne diedet niet
al vuldade ic dese vaert
en holpe mi niet sprac reynaert
in waers een ey niet te bat
ic hebbe den coninc eenen scat
belovet die mi es onghereet
ende als hi des de waerheit weet
ende hi bi mi es bedroghen
dat ic hem al hebbe gheloghen
so sal hi mi haten vele meere
dan hi noint dede eere
daer bi peinsic in minen moet
dat varen es mi also goet
alse dit bliven sprac reynaert
ende godsat hebbe mijn rode baert
ghedoe hoe ic ghedoe
of mi troestet mee daer toe
no die cater no die das
no bruun die na mijn oem was
no dor ghewin no dor scade
dat ic in sconinx ghenade
ne comme dat ic leve lancst
ic hebbe leden so meneghen anxt
so zeere balch die ram belijn
dat cuaert die gheselle zijn
in dat hol so langhe merrede
hi riep als die hem zeere errede
cuaert lates den duvel wouden
hoe langhe sal hu daer reynaert houden
twine comdi huut ende laet ons gaen
alse reynaert dit hadde verstaen
doe ghinc hi hute tote beline
ende sprac al stillekine
ay heere twi so belghedi
al sprac cuwaert jeghen mi
ende jeghen ziere moyen
waer omme mach hu dus vernoyen
cuaert dede mi verstaen
ghi moghet wel sachte voeren gaen
ne wildi hier niet langher zijn
hi moet hier merren een lettelkijn
met siere moyen hermelinen
ende met haren welpkinen
die seere weenen ende mesbaren
om dat ic hem sal ontfaren
belin sprac nu secht mi
heere reynaert wat hebdi
cuaerde te leede ghedaen
also als ic conste verstaen
so riep hi arde hulpe up mi
reynaert sprac wat sechdi
belin god moete hu beraden
ic segghe hu wat wi doe daden
doe ic in huus gheganghen quam
ende ermeline an mi vernam
dat ic wilde varen over zee
ten eersten wart haer so wee
datso langhe in ommacht lach
ende alse cuaert dat ghesach
doe riep hi lude helet vry
com hare ende helpt mi
miere moyen laven so es in ommacht
doe riep hi met groeter cracht
dit waren die woerde ende niet hel
en trauwen ic verstont oec wel
dat cuaert dreef groet mesbare
ic waende hem yet mesvallen ware
reynaert sprac belin neent niet
mi ware leet mesquame hem yet
minen kindren of minen wive
dan mijns neven cuwaerts live
reynaert sprac vernaemdi yet
dat mi de coninc ghistren hiet
voer arde vele hoeghe liede
als ic huten lande sciede
dat ic hem een paer lettren screve
suldijt hem draghen belin neve
het es ghescreven ende al ghereet
belin sprac ende ic ne weet
reynaert wistic hu ghedichte
dat ghetrauwe ware ghi mochtet lichte
ghebidden dat ict den coninc
droughe haddic eeneghe dinc
daer icse mochte in steken
reynaert sprac hu ne sal niet ghebreken
eer des coninx lettren hier bleven
ic soude hu dese scerpe eer gheven
heere belin die ic draghe
ende hanghense an huwe craghe
ende des conincs lettren daer in
ghi sulter af hebben groet ghewin
des conincs danc ende groet eere
ghi sult den coninc minen heere
harde willecomme zijn
dit loofde mijn heere belijn
reynaert ghinc in die aghedochte
ende keerde weder ende brochte
sinen vrient beline jeghen
dat hoeft van cuaerde ghedreghen
in die scerpe ghesteken
ende hinc bi sinen quaden treken
die scerpe belin an den hals
ende beval hem als ende hals
dat hi die lettren niet ne soude
besien of hi gherne woude
den coninc teenen vrienden maken
ende seide hem dat die lettren staken
in die scerpe verholenlike
ende of hi wesen wilde rike
ende sinen heere den coninc hadde lief
dat hi seide dat desen brief
bi hem alleene ware ghescreven
ende hiere raet toe hadde ghegheven
die coninc souts hem weten danc
dat hoerde belin ende spranc
van der stede daer hi up stoet
meer dan eenen halven voet
so blide was hi van der dinc
die hem te toerne sint verghinc
doe sprac reynaert belin heere
nu weetic wel dat ghi doet eere
hu selven ende die zijn int hof
men saels hu spreken groeten lof
alsmen weet dat ghi coont dichten
met sconen woerden ende met lichten
alsi dat ics niet ne can
men seit dicken hets menich man
groete eere ghesciet dat hem god jonste
van dinghen die hi lettel conste
hier na sprac belin reynaert
wats hu raet wille cuaert
met mi weder te hove gaen
neen hi sprac reynaert hi sal hu saen
volghen bi desen selven pade
hine hevet noch ne gheene stade
nu gaet voren met ghemake
ic sal cuaerde sulke sake
ontdecken die noch es verholen
reynaert so blivet gode volen
sprac belin ende dede hem up de vaert
nu hoert wat hi doet reynaert
hi keerde in sine haghedochte
ende sprac hier naect ons gherochte
bliven wi hier ende grote pine
ghereet hu vrauwe hermeline
ende mine kindre also al gader
volghet mi ic bem hu vader
ende pinen wi ons dat wi ontfaren
doene was daer doe gheen langher sparen
si daden hem alle up die vaert
ermeline ende heere reynaert
ende hare jonghe welpkine
dese ane vaerden die woestine
nu hevet belin die ram
soe gheloepen dat hi quam
te hove een lettel na middach
als die coninc belin ghesach
die de scerpe weder brochte
daer brune die beere so onsochte
te voren omme was ghedaen
doe sprac hi te belin saen
heere belin wanen comedi
waer es reynaert hoe comt dat hi
dese scerpe niet met hem draghet
belin sprac coninc ic maghet
hu segghen also ict weet
doe reynaert al was ghereet
ende hi den casteel rumen soude
doe seide hi mi dat hi hu woude
een paer lettren coninc vry
senden ende doe bat hi mi
dat icse droughe dor huwe lieve
ic seide meer dan vii brieve
soudic dor huwen wille draghen
doe ne conste reynaert niet bejaghen
daer ic de brieve in draghen mochte
dese scerpe hi mi brochte
ende die lettren daer in ghesteken
coninc ghine horet noint spreken
van betren dichtre dan ic bem
dese lettren dichte ic hem
gaet mi te goede of te quade
dese lettren dichte ic bi minen rade
aldus ghemaect ende ghescreven
doe hiet hem die coninc gheven
den brief botsaerde sinen clerc
dat was hi die ant werc
bet conste dan yement die daer was
botsaert plach emmer dat hi las
die lettren die te hove quamen
bruneel ende hi die namen
die scerpe van den halse belijns
die bi der dompheit zijns
hier toe hadde gheseit so verre
dat hi snieme sal werden erre
die scerpe ontfinc botsaert de clerc
doe moeste bliken reynaerts werc
alse hi dat hoeft voert trac
botsaert ende sach dat
helpe wat lettren zijn dit
heere coninc bi miere wit
dit es dat hoeft van cuaerde
o wach dat ghi noint reynaerde
coninc ghetrauwet so verre
doe mochtemen drouve sien ende erre
dien coninc entie coninghinne
die coninc stont in drouven zinne
ende slouch zijn hoeft neder
over lanc hief hijt weder
up ende begonste werpen huut
een dat vreeselicste gheluut
dat noint van diere ghehoort waert
ghene dieren waren vervaert
doe spranc voert syrapeel
die lubaert hi was een deel
des coninx maech hi mocht wel doen
hi sprac heere coninc lyoen
twi drijfdi dus groet onghevouch
ghi mesliet hu ghenouch
al ware de coninghinne doot
doet wel ende wijsheit groot
ende slaect huwen rauwe een deel
die coninc sprac heere sierapeel
mi hevet een quaet wicht so verre
bedroghen dat ics bem erre
ende int strec gheleet bi barate
dat ic recht mi selven hate
ende ic mine eere hebbe verloren
die mine vriende waren te voren
die stoute heere brune ende heere ysingrijn
die rovet mi een valsch peelgrijn
dat gaet miere herten na so zeere
dat het gaen sal an mine eere
ende an mijn leven het es recht
doe sprac syrapeel echt
es ghedaen mesdaet men saelt zoenen
men sal den wulf enten beere doen comen
ende vrauwe hersenden also wel
ende betren hem hare mesdaet snel
ende over haren toren ende over hare pine
versoenen metten ram beline
na dat hi selve heeft ghelyet
dat hi cuaerde verriet
ende daer na sullen wi alle loepen
hi heeft mesdaen hi moet becoepen
na reynaerde ende sulne vanghen
ende sullen sine kele hanghen
sonder vonnesse hets recht
doe andwoerde die coninc hecht
owy heere syrapeel
mochte dit ghescien so ware een deel
ghesocht den rauwe die mi slaet
syrapeel sprac heere jaet
ic wille gaen maken die zoene
doe ghinc syrapeel die coene
daer hi die ghevanghene vant
ic wane dat hise teerst ontbant
ende daer na sprac hi ghi heeren beede
ic bringhe hu vrede ende gheleede
mine heere de coninc groet hu
ende hem berauwet zeere nu
dat hi jeghen hu heeft mesdaen
hi biet hu wildijt ontfaen
wie so blide si ofte gram
hi wille hu gheven belin den ram
ende alle sheere belins maghe
van nu toten domsdaghe
eist int velt eist int wout
hebse alle in hu ghewout
ende ghise ghewilleghelike verbit
die coninc ontbiet hu voer al dit
dat ghi sonder eeneghe mesdaet
reynaerde moghet toren ende quaet
doen ende alle zine maghen
waer so ghise moghet belaghen
dese twee groete vreden
wille hu die coninc gheven heden
te vryen leene eewelike
ende hier binnen wilt die coninc rike
dat ghi hem zweert vaste hulde
hine wille oec bi sinen sculde
nemmermeer jeghen hu mesdoen
dit biedt hu de coninc lyoen
dit neemt ende leeft met ghenaden
bi gode ic dart hu wel raden
isingrijn sprac toten beere
wat sechdire toe brune heere
brune sprac ic hebbe liever in de rijsere
dan hier te ligghene int ysere
laet ons toten coninc gaen
ende sinen pays daer ontfaen
met syrapeel datsi ghinghen
ende maecten pays van allen dinghen
