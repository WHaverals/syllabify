die aventure doet ons cont
dat in deser selver stont
een coninc was ende hiet briant
ende was coninc int rode eylant
ende hi voer jagen op enen tijt
in enen wout was herde wijt
een ever doe vor hem daer leet
daer hi sinen liden na ontreet
soe verre in genen groten woude
dat hi quam alst wesen soude
daer hi vant sittende op enen boem
ene scone maget dier hi nam goem
want si was so overscone
ende op haer hoeft stont ene crone
dat was een die beste hoetbant
diemen in die werelt vant
doen briade derre joncfrouwen
soe overscone vant int scouwen
werd hi ontsteken van harre minne
ende sprac joncfrouwe live vrindinne
woudi ic hulpe u ave gerne
here mine staets u niet te werne
indien dat gijt wilt getemen
dat gi mi te wive wilt nemen
briade seide jayc en trouwen
op dese sake quam neder die joncfrouwe
die soe overscone was
doe gingen si sitten in dat gras
ende die coninc vragede doe hare
hoe si dus es comen dare
si seide here al nu ter stat
heeft mi min vader hier gesat
om dat hi wilde dat mi name
die gene die hier irstwerf quame
ende hi desen cyrkel van goude
ane mi dan behuwen soude
ende wine oec hevet nembermere
sone gebrect hem goet noch ere
ende ic hete selve mariole
die coninc werd doe soe in dole
dat hi hare ter stede boet saen
dat hise te wive wilde ontfaen
dits ene dinc daer vele an leget
ende daer merlijn af hevet geseget
ende daer die vander tavelronden
hebben alsoe langen stonden
haer lijf daer ombe geaventurt
ende soe menech leet besuert
ende noch nie mochten gewinnen
si sprac doe here wildijt kinnen
al dat gi wilt doe ic gaerne
met u benic gereet te vaerne
condi mi nu seker gedoen
dat mi niet neme die rode lyoen
want min vader daer af te secgen plach
dat daer af soude comen groet hantgeslach
joncfrouwe vaerdi met mi nu siet
gine doerft u daer af ontsien niet
dat u daer af gesciet meer leet
soe varic met u here gereet
ende binnen desen selven stonden
quamen die jagers metten honden
ende hadden enen ever gevaen
doe dede die coninc den heren verstaen
dat hi die joncfrouwe nemen woude
so wat datter af comen soude
dus nam hise daer ter selver stat
ende voretse tsire borch na dat
ende namse tenen wive vortan
dan liet hi om riddere no om man
nu hort vort van deser dinge
drie gesustere waren nu sonderlinge
die ne hadden vader no moder
ende oec en haddense genen broder
si hadden viftech castele
allene onder hen te dele
ende die twee hadden amise
maer dat was in goder wise
dat doe amise hiten sonderlinge
dat waren getrouwe vrilinge
die derde hadde geen lief vercoren
die twee amise alswijt horen
hiten bruant ende briade
dene joncfrouwe bat op genade
haren amijs op gerechte minne
dat hi den cyrkel haer gewinne
daer ombe mach hi in allen tijt
haer vrinscap hebben ende haer delijt
ende bruant vander montangen
wachte so lange derre calangen
dattie coninc thus nine was
ende quam al gewapent na das
in die zale gereden binnen
ende sach hebben opt hoeft der coninginnen
den cyrkel daer si sat tere stat
hi namen hare ende kerde nadat
uter zalen doe merkede si saen
enen roeden lybart sonder waen
an sinen scilt doe riep si sere
hulpe acharme nu es mine ere
embermer vortane gedaen
doe quamen daer hare liede saen
ende volhden hem daer na twaren
maer hi was hen allen ontvaren
ende reet te sinen lieve thant
ende gaf haer daer den hoetbant
dies was si doe so overblide
dat si riep ten selven tide
ay bruant live amijs
nu benic dine in alre wijs
ic wille u trouwen tenen man
so willic u sustere ontbiden dan
ende deilen die castele vort
sonder enege scalke wort
hi ontboet die sustere di scire quamen
ende doe si vergadert waren tsamen
so deildi die viftech castele aldaer
in tween delen wet vorwaer
ende die cyerkel was terde deel
doen hiet hi kisen al geheel
der outster suster oec na dat
die den cyrkel coes ter stat
dies bruans amie drove was doe
maer het meeste ember wesen alsoe
doe troude elc sijn lief aldaer
grote feeste was daer vorwaer
ende die metten cyrkele werd sere rike
want men niet vant des gelike
nu latic bliven hieraf di tale
ic salre hierna af spreken wale
maer ic moet u secgen ere
van hare di bleef in groten sere
die aventure seget na desen
dattie coninginne meer wilde wesen
in geselscap sijt seker das
waer dat enege bliscap was
ende haer goet minderde daer naer
ende haer man starf int jaer
ende si oec daerna genas
van ere dochter sijt seker das
ende die deetsi in ene tonne beslaen
ende cledere ende gout sonder waen
ende enen brief daer in sal staen
hoe al haer saken sijn vergaen
hoe si opten boem vonden was
ende hose die coninc troude nadas
ende hoe di cyrkel werd genomen
daer si in onsalecheiden bi es comen
ende dat hare bruant vander montangen
heeft gedaen al dese calangen
dit was metter dochter gedaen
in een tonne ende geworpen saen
in die zee ende litense varen
daerse god wilde bewaren
doe quam die tonne gevaren scire
int lant vander baser rivire
daer ydor in coninc doe was
daer was si opgehaelt nadas
ende vorden coninc bracht daer saen
dise scire op dede slaen
daer vant men in een meissekijn
dat scoenste dat in die werelt mach sijn
ende gout ende selver ende cleder dire
ende enen brief dien lasmen scire
daer in gescreven stont algader
wat gesciet was moder ende vader
ende dat tkint niet kersten ware gedaen
dit dede die brief al verstaen
die coninc deet doen kersten daernaer
ende deet tristoise heten vorwaer
om met rouwen was gedragen
hi deet doen voesteren in dien dagen
doen tkint tsinen dagen quam
entie coninc so overscone vernam
wildise nemen tenen wive
wat holpt dat icker vele af scrive
want alle die gene die hem bestaen
en haddens hem niet doen ave gaen
hi namsse te wive ende dreef feeste groet
die brullocht was sonder genoet
gedreven viertien nacht al uut
ende ydor wan an sine bruut
een knapelijn hebbic verstaen
ende ter selver tijt oec sonder waen
doen die vrouwe daer af genas
ende si sach dat een kneplijn was
loech si sere daer ter steden
ende des hadde grote wonderlijcheden
den genen dise lachgen sagen
want si noit in haren dagen
ne loech dan nu ter stont
dit dedemen daer den coninc cont
dies blide was doe hijt heeft vernomen
ende seide hier sal ons goet af comen
ende wet oec wel ende seker sijt
dat si vortmeer in al haren tijt
maer twewerf noch lachgen sal
men dede den kinde sine behoefte al
ende droecht daer ten kerstenhede
ende es torec geheten mede
want sijn oudervader hiet alsoe
men gaf hem ene voestere doe
die tkint wel achterwaren can
het wies sere ende werd vrome dan
daerna dede hem ydor leren
alrehande spel met groten heren
want en was en gene dinc
daer hi sinen sin toe hinc
hine leret bat dan enech man
ende oec was hi di melste daer an
diemen enegen wiste tien tiden
ende oec conde hi bat riden
dan ieman diemen vinden conde
ende oec en was nieman ter stonde
soe starc alse torec sijt seker das
ja doe hi twintech jaer out was
quam hi toten vader gegaen
ende wilde riddere sijn gedaen
dattie vader gerne dede
ende oec in sire eren mede
so maecti hondert ridders daer
die torec alle gichte daer naer
doe si riddere waren gedaen
stacmen tere quinteinen saen
daer torec op heeft gesteken
dat sijn spere moeste breken
doen staken di andere alle naer
ende alsi hadden gesteken daer
doe reet torec daerop weder
ende reet die quinteine ter neder
die starc was ende groet
dies dreef die vader bliscap groet
daer was doe grote feeste gedaen
van etene van drinkene sonder waen
ende doen dit al leden was
so nam tristouse torec na das
in haer camere in heimelijcheden
ende toende hem den brief ter steden
die met hare daer was gesint
ende tirst dat hi die sake bekint
ward hem dat herte swaer
ende seide moder wet over waer
dat ic dit noch sal wreken
mettien ginc hi den vader spreken
ende bat orlof hem daer naren
hi wilde om aventuren varen
die vader seide dan mach niet sijn
om die werelt te wesene mijn
here sone blevic nu hier niet
en hulpt niet wat gi mi biet
mine mochte nieman verbidden des
ende sijt oec seker ende gewes
ic sal den tcirkel noch gecrigen
oft ic salre om sijn in hondert wigen
die verloes mijn oudermoder
ic salre af noch wesen vroder
eeric nembermer wederkere
doen loech echt sijn moder sere
nochtan dat weende inden hove
menech man van groten love
ende si weende daerna ter stat
doe so vrachdemen hare nadat
waeromme si nu weent ende tirst was vroe
tristoise sprac het staet alsoe
mijn herte es vroe maer alsic sie
mijn kint wech varen jambert mie
hi sal met sire vromecheden
mire moder wreken ende mi mede
dat sceden maect mi tongemake
ende ic lachge om die wrake
nu latic hier van ydor bliven
ende sal van torec vort scriven
ons doet verstaen die aventure
dat torec nu ter selver ure
allene voer al sonder gevarde
met morele sinen parde
dat beter was dan ene stat
die beste wapine wetet dat
diemen hadde vinden mogen
dedi an ende reet wech in hogen
so hi haestelijcst conde meest
ende quam gereden in een foreest
daer hi horde ene joncfrouwe
ropen ende driven groten rouwe
die seven rovers hadden gevaen
ende wilden bi hare licgen saen
ende torec reet derward gereet
ende heeft die vijf so bereet
dat si nemmeer gedoen ne connen
ende die twee die sijn ontronnen
des was blide die joncfrouwe sere
ende bat torecke harde sere
dat hise met hem voren woude
tot dat si ware in haer behoude
dus reden si soe dat si quamen
uten woude daer si vernamen
een cleine husekijn staen
daer reet torec ende vrachde saen
oftmen igeren herberge vonde
doen seide hem een daer ter stonde
neent in tien milen nigeren naer
sonder casteel fellon vorwaer
dat die felste casteel oec es
vander werelt sijt seker des
ende daer sijn twaelf ridderen binnen
die felste diemen mochte kinnen
ende dan ieman comt daer voren
dien doen si vernoy ende toren
want daer comt een ridder uut
ende bestrijttene over luut
ende al mach hi dien verwinnen
so comter noch een ut van binnen
daerna die derde die vierde mede
al tote twaelf wet gerede
ende mochtse een al verwinnen ginder
so worden sine man vader ende kinder
ende souden den casteel van hem ontfaen
ende breken die quade seden saen
torecke des wel behaget
ende reet vaste derward metter maget
ende quam daer wel ter vespertijt
hi sach die borch starc ende wijt
ter porten reet di degen cone
ende riep lude na dien doene
ontoe die porte wat sals mee
geherberget willewi sijn wi twee
die ander seide gi ende u amie
drieft daer u brullocht dat radic die
torec sprac tot genen knecht
ic ben hier comen om gevecht
loep ende sege dat daer binnen
diegene deet sinen here bekinnen
die doe ut sinde sinen soene
die vrome riddere was ende coene
ende doen di gene torec sach
reet hi op hem al dat hi mach
ende torec reet op hem weder
ende stakene vanden perde neder
ende reet ten orsse ende hevet gevaen
ende geeft den riddere weder saen
die gene reet in die borch weder
doen quam een ander riddere neder
dien stac hi af oec alsoe
den derden ende den vierden daer toe
ende den viften enten sesten gerede
ende also toten elfsten mede
ende den twaelfsten stac hi doet
doe quam di vader ut dor noet
ende dien stac hi ende sijn gereide
vanden paerde alle beide
doe spranc torec saen daer neder
ende leide hem sijn gereide weder
dies hem die here wiste groten danc
daer werd hi sijn man eer iet lanc
ende alle sine kinder mede
men dede hem ere groet ter stede
want die vader hadde gesworen
ende sine kinder daer te voren
wat ridderen datse alle afstake
dat si souden na die sake
alle gader werden sine man
ende hare costume breken dan
daer omme werdense sine man daer saen
ende hebben den casteel van hem ontfaen
men dede daer torec wel te gemake
doe vrachde die waerd na die sake
hoe hi hiete ende wanen hi ware
ic hete torec seidi daernare
ydors sone vander baser rivire
ende min moder dit secgic u scire
die heet tristouse alsmen seget
die te lachene niet en pleget
doen was die here blide das
dat hi van hem verwonnen was
van hen latic bliven die wort
ende sal u secgen van torec vort
daventure doet u cont
dat torec sander dages opstont
ende nam orlof an hen allen daer
ende reet om aventure daernaer
ende quam in een wout gereden
daer gemoette hi ter steden
enen riddere sward ende groet
die hem daer sijn spere boet
ende torec boet hem weder tsine
si quamen tegadere met selker pine
dat si beide bina met allen
waren daer ter eerden gevallen
ende torec kerde doe omme sijn paert
ende waende noch josteren ter vart
maer hi hadde dengenen verloren
des hadde hem wonder als te voren
dat hi hem dus ontfaren was
dit was een alf oft sathanas
sprac hi di mi dus es ontgaen
ic late hier af di tale staen
men saelt hierna wel secgen u
waeromme hi daer also quam nu
maer torec die des erre was
reet doe vort al sinen pas
ende quam gereden omtrent middach
daer hi ene scone joncfrouwe sach
ende een riddere lach in haren scoet
gewapent die starc sceen ende groet
ende sliep vaste met goeder moeten
torec sprac haer an met groten
ende vrachde hare wie di ridder es
in segs u niet sijt seker des
vaert uwer straten dat radic u
eer hi u te doet slaet nu
torec seide ic soude gerne weten
hoe die riddere ware geheten
in segs u niet al sonder wanc
mettien die riddere daer met ontspranc
ende seide her dorpere bi mire wet
dat gi hier dus hebt gelet
ende ut minen slape hebt nu brocht
dat werd u herde dire vercocht
mettien die riddere opstont
ende bant sinen helm ter stont
ende nam sinen scilt ende sijn spere
ende sat op sijn ors ter were
ende es op torecke comen daer
ende stac sijn spere ontwe daer naer
ende torec stac op hem daer weder
so dat hi viel ter eerden neder
so dat hi ne horde none sach
doe torec sach dat hi dus lach
ginc hi van sinen perde daernaer
doe was die ander becomen daer
ende quam torecke jegen gegaen
doe gingen si daer met swerden slaen
deen den anderen herde onsoeten
van den hoefde toten voten
waren si bebloet aldaer
vanden wonden wet vorwaer
die riddere weerde hem harde wel
maer tachters werd hem de strijt te fel
want torec slogene metten swerde
opt hoeft dat hi viel ter eerde
oft hi doet hadde gewesen
doe quam sine amie te desen
ende riep ay mi riddere van prise
hebt genade van minen amise
torec seide ic geven hier u
op dat hi selve willet nu
die riddere was blide ende dancten sere
ende seide doe wel lieve here
laet mi weten wie gi sijt
want noit riddere vor desen tijt
mi gemeestren nine conde
torec seide ter selver stonde
ic ben seit hi torec geheten
ende min vader wildijt weten
heet ydor van baser rivire
ic was wel sot seidi doe scire
dat ic mi jegen u vermat
nu biddic u here nu ter stat
dat gi met mi vart tramere
ic sal u secgen ende wisen here
den tsirkel dien gi soeket nu
ende wine oec heeft dat secgic u
torec seide doe lieve here
wiset mi daer des biddic u sere
die riddere sprac bi gode dat si
bruant dine nam woent hier bi
maer sijn casteel es so vast
dat hi om niemanne geeft een bast
ende oec weet hi wel te secgen van u
ende dat gi den cirkel soket nu
ende om dat heeft hi twee lione
ende twee resen te sinen done
die sine porte nauwe wachten
beide bi dage ende bi nachten
nieman mochte die porte winnen
met gere cracht dat hire quam binnen
ende al mochti oec daer binnen comen
bruant soude hem jegen comen
ende souden oec bestaen gereet
want hi es vresselijc starc ende wreet
dus en mochts een niet ontgaen
hine moeste daer doet bliven saen
torec sprac god diet al mach geven
die late mi noch so lange leven
dat ic hem moet lonen di overdaden
die hi hier vore dede an briaden
doe vrachde torec na sinen name
here melions eest u bequame
de orgelious soe heetmen mi
ende binnen deser tale quamen si
te melions castele saen
daer si wel waren ontfaen
si aten si dronken ende waren blide
ende gingen slapen saen betide
om dat si wilden sonder waen
des anderen dages vroech opstaen
doen torec dages geware werd
stont hi op ende oec sijn werd
ende wapenden hen beide wale
torec nam enen boge ende strale
want hi wale scieten conste
op aventure wat hi begonste
die waerd voer met hem udewaerd
ende leidene optie rechte vaerd
nochtan castijtdine daer af sere
maer dan bescoet min no mere
ende doe hi ene mile hadde gevaren
keerde di werd weder twaren
ende bevallen gode daer naer
doe reet torec allene daer
soe verre dat hi gereden quam
daer hi bruans montange vernam
daer sijn starke casteel op stont
daer ward saen torecke cont
vor die porte die starke resen
ende torec die set in mettesen
ende scoet den enen dor di herte
dat hi doet viel vander smerte
dit sach die ander ende quam hem naer
enen anderen quareel scoet hi daer
ende scoet den genen in die oge
dat hi strimelde van dien vloge
ende sloech morele sijn ors met sporen
ende stakene in die borst voren
met sinen spere dat hi ter stat
doet viel ende saen na dat
quamen twe leuwe op hem alse houden
als oft sine thans verbiten souden
hi stac den enen int begin
metten spere ter kelen in
dat hi doet viel ter stede
doe spranc di ander op hem ter stede
ende trac na hem doe sinen scilt
ende torec sijn swaerd verhilt
ende sloech den leu af sine twee vote
dat hi achterwaerd viel onsote
do ginc torec van sinen wrene
ende slogen daer te stucken clene
doe sat hi weder op sijn paert
ende reet vaste ter zalen waerd
daer vant hi bruande bi enen scake
die doe sere was tongemake
doen hi torecke sach aldaer
hi versprakene sere daernaer
ende dreichdene doe ende seide
hi souden doen rumen sijn gereide
torec seide en dreiget niet
maer wapent u ende comt ende siet
oft gi op mi iet winnen moget
dat docht mi van u ene merre doget
dan gi mi dreiget ende nine doet
doe sprac bruant her riddere goet
ic bidde u sere waerd u bequame
dat gi mi segt uwen name
ic hete torec seidi doe saen
ende soeke den cirkel sonder waen
dien gi mire oudermoder naemt
ende mire moder te hebbene betaemt
bruant sprac die riddere fier
so comdi daer omme vechten hier
des seldi wel sijn gescaed
maer het es te sere verspaed
want hets avont embertoe
maer herberget hier tot margen vroe
ic sal u ende uwen perde nu
gnoech doen hebben dat secgic u
ende laet ons beginnen margen vroech
te vechtene so hebwi dages gnoech
torec sprac gi segt hoveschede
ic later mi oec genogen mede
dus bleef hi daer om dese sake
daer hi wel was te gemake
des ander dages es opgestaen
ende bruant mede ende sijn gegaen
hen doen wapenen metter vart
ende sijn geseten op haer part
ende bruant verboet al sinen gesinde
dats hem nieman onderwinde
oec soe wilt hi tesen male
dattie strijt si in die zale
dus es daer die strijt genomen
ende elc es daer op anderen comen
metten speren ende metten orssen
soe sere dat si in dire porssen
beide ter eerden moesten vallen
want die perde sockerden met allen
ende oec so quetste hem sere bruant
ende torec trac sijn swaerd te hant
ende es te bruande gegaen
ende bruant es oec op gestaen
daer ginc deen den anderen toe
bruant sloech op torecke soe
dat hem sijn swaerd daer ontfel
torec die dapper was ende snel
gegreep dat swaerd in di hant
ende gaeft bruande weder thant
ende seide nu nemt u swaerd
om dat gi tnacht waerd min waerd
dies was bruant herde blide
ende gingen van irst vechten tien tide
dus vochten si tot na noene
ende bruant die riddere coene
met sinen swaerde dat gevenijnt es
torec vererde hem sere des
ende bruande enen slach doe gaf
dat hem die rechte hant viel af
ende horten neder sonder waen
ende trac hem den helm af daerna saen
doe bat bruant daer genaden
ende seide torec gi moget u scaden
eest dat mi dat leven nemt
soe werd u leven hier gehent
want gevenijnt sijn u wonden
van minen swerde ende nu ter stonden
sone leeft in die werelt man
diese u oec genesen can
ic ne waerd dit secgic u
ende wildi mi laten leven nu
ic sal u wonden wel genesen
ende den cirkel wisen na desen
ende oec so willic werden u man
ende u dinen vorwerd an
want ic hebt nu dire becocht
die ondaet die ic hebbe gewrocht
want mi es afgeslagen de hant
daer ic den cirkel mede prant
torec seide ic late u leven
wildi mi des gode sekerheit geven
jaic ende werde thans u man
daer custe deen den anderen dan
ende worden gevriende daer ter stat
men ontwapense beide na dat
doen seide bruant torecke al
vanden cirkele groet ende smal
ende hoe dattene sine swegerinne heeft
die scoenste die in die werelt leeft
ende een riddere een groet here
die minde dese joncfrouwe so sere
dat hi hare gaf na sine doet
lx castele starc ende groet
entie lande dire toebehoren
ende dese joncfrouwe heeft oec gesworen
dat si man ne nemet nembermeer
hine hebbe afgesteken eer
alle die vander tafelronden
dien wilt si nemen in corten stonden
ende geven hem den cirkel mede
ende alle die borge oec ter stede
ende an hare leget oec u lijf
want ens in die werelt wijf
die bat an gevenijnde wonden can
torec sprac here bi sinte jan
in neme oec nembermer negene
ander wijf dan hare allene
bruant berecht mi des biddic u
waer ic dese moge vinden nu
bruant seide here nu hort
gi seletse vinden ten castele fort
daer woent si binnen wet vor waer
soe willic nu dan varen daer
sprac torec ende besien ter uren
wat mi daer nu mach geburen
doe gaf hem bruant wapine dire
ende dedene geleiden derward scire
seven ridders al toter stont
dat torecke was die wech cont
doen dedise alle keren daer
do quam hi gereden saen daernaer
ane een wout daer hoerde hi
enen riddere maken groet gecri
doe reet hi derward saen ter stede
ende vant den riddere in groter droefhede
doe vrachden torec wat hem ware
hi seide ic ben betoverd sware
hier sal een riddere comen saen
die min hovet af sal slaen
dat donct mi ende over waer
ic hebbe di pine daeraf so swaer
als oft ment mi afsloge gereet
ende dat lidic alle dage godweet
driewerf oft vire doe vrachde saen
torec wat hebdi hem mesdaen
here hi teech mi sijn wijf an
ende sidijs sculdech sprac torec dan
bi ridderscape nenic here
ende binnen desen selven kere
quam die riddere gereden al daer
ende wilde den anderen slaen daer naer
ende torec die voer daer jegen
doe seide die gene wies wildi plegen
lust u te vechtene jegen mi
torec seide doe riddere dat gi
desen riddere nu hier wilt slaen
die u niet en heeft mesdaen
daer af soudic gerne maken di soene
her vasseel wat hebdijs te doene
wildi dit hier nu berechten
lustets u gi moget vechten
jaet sprac torec ic wille hier
bescermen alse een riddere fier
doe sloech die gene te torecward
ende torec op hem weder ter vard
metten speren si beide staken
dat si daer te sticken braken
doe trocken si die swaerde saen
ende gingen grote slage slaen
daerna geraectene torec so wel
dat hi vanden perde vel
ende torec ginc af ende viel op hem daer
ende trac hem den helm af daernaer
ende wildem thovet afslaen
doe bat hi genade herde saen
torec seide in ontfa u niet
gine nemt desen riddere sijn verdriet
dien gi betoverd dus hebt nu
doen swoer hijt hem dat secgic u
doe namen torec op aldaer
ende hi genas den riddere daernaer
ende torec deetse versonen beide
doe wilde elc torecke gereide
met hem voren daer ter stat
torec bepensdem doe nadat
dat hem daer beter ware
dat hi metten gene vare
dien hi bescud heeft daer ter stont
dan daer hi jegen vacht ende heft gewont
dus nam hi orlof anden genen
ende voer metten anderen henen
doe vrachde torec hoe hi hite
dien hi daer vant in verdriete
ic hete vanden briele claes
live here sprac hi na das
hoe es u name dat segt mi nu
ic hete torec dat secgic u
die ander seide torec godweet
gi sijt die beste die ic weet
ende recht met deser tale
quamen si gereden vor sine zale
daer mense wel ontfinc ter stat
doe men geten hadde na dat
gincmen slapen saen daernaer
des ander dages vroech vor waer
so es torec opgestaen
ende heeft sine wapine angedaen
om wech te ridene daer ter stede
ende sijn werd gereide hem mede
om te varne met hem gereet
dat was torecke herde leet
doch voer hi met hem ene mile
ende geleiden daer ter selver wile
doe dedene torec keren weder
nu lecgic van hem di tale neder
ende sal van torecke scriven vort
des gi noch niet en hebt gehort
nu gewaget die aventure
dat torec quam te deser ure
gereden an een scone dal
dat was beslegen met tenten al
daer sach hi en borch staen
starc ende scone ende welgedaen
doe reet hi vaste derward
alsi daer quam beetti ter vard
hi sach daer enen riddere staen
vor sine tente dien vrachdi saen
wat orlogen dat daer ware
die riddere die seide hem daernare
dat twee graven waren en trouwen
ende orlogeden daer om ere joncfrouwen
die scoenste eest daermen af seget
ende in genen casteel verwoest si leget
doe sciet torec van hem twaren
ende es te genen castele gevaren
ende roept ende clopt menechfout
hi seit hi wilt dinen om tsout
doe sprak een knape udeward daer
ende seide her riddere  wet vor waer
wi sijn so arm hier binnen nu
wine wisten hier wat geven u
doe sprac torec gaet ende vraget
ic dine om niet oft hare behaget
doe ginc hi tsire joncfrouwen saen
ende dede hare dese dinc verstaen
doe deetsi den riddere laten in
dies blide was in sinen sin
hi dede sijn paert op daer saen
ende ontwapende hem ende quam gegaen
vor die joncfrouwe in die zale
dier hi behagede harde wale
si dedem enen mantel geven houde
dat hi niet vervrisen soude
doe sprac torec die riddere fier
joncfrouwe ic ben onthouden hier
nu biddic u dat gi ter ure
mi doet tonen nu die mure
doe sprac mabilie die joncfrouwe saen
ic wilse u selve tonen gaen
torec besachse herde wale
si behageden hem wel tesen male
ende seide dese borch es vast
wine dorven ontsien genen gast
maer joncfrouwe ic segt u twaren
dat wi margen vroech utvaren
dat dochte mi wesen harde goet
herde seitsi dat ware jegen spoet
onse liede sijn gelovech ende mat
sine varen niet ic weet wel dat
joncfrouwe laet mi des gebaren
ic salse wel ute doen varen
dus quamen si weder in di zale
doe sprac torec dese tale
gi heren waerd nu hier u gevoech
ic sage gerne dat wi mergen vroech
uttrecken ende iet daer winnen
dan wi van hongere sterven hier binnen
ende hets oec ene grote onnere
dat wi ne doen ne gene were
ende wi hier stille licgen nu
hi sprac so vele dat secgic u
dat sijs hem scaemden alle doe
ende geloefden des ander dages vroe
ut te varne wel gereet
des ander dages stont op godweet
torec ende die andere mede
hi reet vore si volgeden gerede
ende slogen vaste ten tintenwaerd
ende eer mens int here geware ward
hadden sijs vele verslagen daer
selc vloe al naect dor den vaer
want daer menech in slape lach
doen dit de grave anesach
ginc hi vlien dore die noet
ende hondert ridders in sijn conroet
die ontvloen daer in een wout
doe crierde torec menecfout
datmen name spise ende goet
ende ment ter borchwaerd voren doet
doen dit di joncfrouwe hevet verstaen
sende si knapen derward saen
die de borch vaste spisen
gnoech van alretiren wisen
ende doe si hier over onledech waren
quam die grave hemelijc gevaren
met hondert ridders op torec saen
die hier vore waren ontgaen
dese quamen weder striden
torec troeste die sine tien tiden
dat si hen vromelijc weren souden
torec deetse alle verbouden
want hi stac den here ter stont
met sinen spere dat si u cont
dore den lichame wetet dat
dat hi doet viel ter stat
ende doen dat di grave sach
vloe hi echt al dat hi mach
doe keerde torec ende de sine
ter borchwaerd al stillekine
daer hem grote ere was gedaen
die joncfrouwe quam te hem gegaen
ende ontwapendene selve ter stede
ende seide gi sijt blome mede
van allen ridders die leven nu
al min herte settic an u
si vohldens alle di waren daer
ende seide joncfrouwe gi segt waer
want al dat daer gedaen nu es
heeft hi gedaen sijt seker des
soe vele men daer van hem sprac
dat hare doe een splinter stac
van reinre minnen in haer herte
des sint hadde grote smerte
want di splinter ontstac haer soe
dat sijs in langen niet ward vro
vander minnen latic nu bliven
ende sal u vanden grave scriven
die harde was nu tongemake
hi viseerde ene valsce sake
hoemen die borch mochte winnen
ende den riddere dire es binnen
hi ontboet algader sine man
ende sprac hen in deser maniren an
gi heren sprac hi hoe soet gaet
ic hebbe gevisert enen raet
hoe wi die borch mogen winnen
wie selen ons deilen in drien tinnen
hi sal licgen die ene scare
in gene delle die andere daer nare
sal in geen wout licgen saen
die derde sal vor di porte gaen
ende groet geruchte maken daer
dan selen si ut comen daer naer
ende die riddere in alre wijs
sal varen ut te bejagene prijs
ende alsi daer willen bestaen
so selen si achterwaerd trecken saen
ende bringense dan op ons geleet
dese raet docht hen goet godweet
des ander dages werd dit gedaen
dene scare es ten porten gegaen
ende maecte daer een groet geclop
ende ripen vaste geeft u op
ende alse torec verhorde dat
ende sine gesellen alle ter stat
wapenden si ende trocken ut
ginder werd een groet geluut
ende die andere trocken achterwaerd
tot haren scaren metter vart
doe werd daer die strijt groet
daer bleef menech riddere doet
torec sloger twintech daer
dat si meer op stonden daernaer
hi dorbrac scare al
ginder werd doe groet gescal
ende alse die grave dit vernam
ic secgu dat hi derwaerd quam
om de sine te bescuddene nu
ende torec gemoettene secgic u
ende die grave op torec stac
dat sijn spere te sticken brac
ende torec stakene weder saen
ene grote wonde hebbic verstaen
doe gingen si houwen metten swerde
maer torec slogen ter eerde
met enen slage die hi hem gaf
dat hi daer in onmachte lach
ende alse torec dit verstoet
beetti daer doe saen te voet
ende vinc den grave ende gaven daer
sinen gesellen ende hiet hen daernaer
dat sine der joncfrouwen sonder waen
van sinent halven voren saen
dus voren si en wech den grave
ende torec bescuddese wel daer ave
van sgraven lieden wetet dat
ende doen si vernamen daer ter stat
dat haer here daer was gevaen
worden si alle sere ontaen
ende die strijt sciet altemale
doe keerde torec saen ter zale
daer hem si hondert daden ere
ende hitene alle willecome sere
ende die joncfrouwe als ende als
namen vrindelijc omden hals
ende hitene willecome wesen
ende custene menechwaerf na desen
doe vrachde der joncfrouwen saen
wat lone hi soude nu ontfaen
gi hebt den grave in uwer gewout
ic hebbe u gedient sonder sout
here seit si al dat gi wilt
dat gevic u in uwer gewilt
ende na dese dinc ginc si daer nare
in ene camere ende riep te hare
harre vorster ridders een deel
ende ontecte hen daerna al geel
hoe si torecke minde sere
ende dat si nemen wilde den here
haer ridders castieden daer ave nu met
ende seiden joncfrouwe bi mire wet
gi sprect dompelike hier an
gine wet niet wie hi es di man
anders dan hi seget hier nu
die joncfrouwe seide en roke u
wat gi mi raet ic sal dit doen
doe keerde si weder toten baroen
ende seide si soude hem lonen saen
sijn sout met haer selven sonder waen
want sine te manne nemen woude
doe seide torec also houde
joncfrouwe gi biet mi gnoech van desen
maer en mach nu niet dus wesen
ic ben hier een vremt seriant
ende in hebbe hier borge no lant
ende oec so minnic elre nu
dat ic niet wille laten dor u
maer blijft te gode ic moet varen
ende moet mi andersins genaren
die sprac doe joncfrouwe torec an
en werdi dan meer min man
nenic sprac hi bi mire trouwe
doe dedene vaen die joncfrouwe
soe wat haer manne daer toe secgen
si dedene in enen steen daer lecgen
nochtan so was daer menech here
diet haer lachterde harde sere
maer sine wouts daer laten niet
dus bleef torec in swaer verdriet
om dat hi niet wilde sijn haer vrient
des en heeft niet verdient
die grave dien si hadde gevaen
hi maecte sinen pais daer saen
ende swoer der joncfrouwen vort an
embermer te dienne dan
ende in staden te stane daernaer
doe scietden si alle also van daer
ende torec bleef aldaer gevaen
die grote smerte hadde  sonder waen
vander wonden die hem bruant sloech
want dat venijn hem sere woech
dus latic torecke daer nu bliven
ende sal u van melions scriven
den orgelyois ende den neve sijn
die getrouwe waren ende fijn
die aventure gewaget hier
dat melions die ridder fier
daer ic hier vore af dede gewach
ende daer torec enen nach lach
sine vriendinne was nu doet
dies haddi droefheit herde groet
nu haddi met hem enen jongelinc
sijns broder sone dien naginc
dat hi dreef dus groten rouwe
alle dage aldus om ene joncfrouwe
op enen tijt sprac hi hem an
ende seide gi plaget te sine een man
van vromen sticken van groter daet
dat gi u om een wijf dus verslaet
dat donct mi sotheit alte groet
laet varen van hare nu di doet
ende laet ons aventuren bewinden
gi sult lichte ene andere vinden
die alsegoet alse dese sal wesen
soe lange bat hi den oem van desen
dat hi voer om aventuren
ende sijn neve met hem ter uren
ende quam gereden doen na das
daer een tornoy beropen was
daer dede hi hem mettien van binnen
want hem dochte in allen sinnen
dat sijt hadden vele te quaet
hi voer in so hoe dat gaet
ende sijn neve volhdem naer
die hem wel diende aldaer
dit heeft een riddere daer vernomen
ende es op melionse daer comen
ende stakene met spere daer
dat te sticken brac vorwaer
ende melions die staken weder
dat hi ter eerden viel daer neder
so dat hi sere gequetst was
ende helijn sijn neve quam na das
ende gegreep dors ter stat
doe quam een ander riddere na dat
ende sloech melionse met enen swerde
op thoeft dat hem niet sere en deerde
doe reet hi den genen ane
ende begonde vresselike te slane
soe dattie gene gedogen ne conde
ende wilde vlien do sloech ter stonde
melions den genen metten swaerde
dat hi tumelde vanden paerde
ende sijn neve was echter daer
ende nam op dat ors daer naer
om dit vercoverden die van binnen
daer werd gestreden in allen sinnen
vresselike ende harde sere
ende melions hadde daer al die ere
van dien tornoie in beiden siden
hi wan ses orsse ten selven tiden
dier gaf hi vire wech daer saen
maten ridders hebbic verstaen
die ten tornoye wel daden daer
ende twee vordire met hem vorwaer
na desen tornoy quam hi te hant
gereden in dat woeste eylant
daer morligant in coninc was
hi hadde ene dochter sijt seker das
die scoenste diemen nie gesach
nu was een riddere di menegen dach
die joncfrouwe hadde sere gemint
maer sine achte op hem niet en twint
ende oec en wils die vader niet
gedogen dat hi daer wandele iet
om dit werd erre raguel
want hi was starc ende sere fel
ende hi hadde ene borch daer bi
sere starc soe dat hi
niemanne ontsach op genen tijt
ende hi begonste te houden strijt
opten coninc ende sine man
int leste dat hire so vele verwan
dat hi dlant al woeste maecte
ende melions die nu geraecte
teens papen huus bi desen castele
die hem daer af seide vele
melions vrachde den pape saen
hoe dat lant ware so gedaen
die pape was een goet man
ende welgeboren oec daer an
ende dede goede ridders ere
hi seide doe ic segt u here
hier woent een rike coninc nu
ende heeft ene dochter dat secgic u
die scoenste die sach nie man
ende een riddere die leide haer an
minne dat si hadde onwaert
ende die riddere es sere vermaert
ende een der bester diemen weet
ende heeft dit lant aldus bereet
om dat hise den coninc wilt dwingen ave
ende hier nes hertoge no grave
noch ieman oec al hier omtrent
die hem des iet onderwint
want en dar nieman angaen
dat hi eenwijch dar bestaen
te vechtene jegen raguel
hi es soe stac ende soe fel
ende om dit brinct hi dlant in werre
melions sprac woent hi iet verre
die pape seide doe neen hi
hi woent hier wel twee milen bi
melions sprac bi gode here
in slape achter tnacht nembermere
in sal derward varen dan
vechten jegen den vresseliken man
dien nieman nu en dar bestaen
ay lieve here seide doe saen
die pape wat gaets u nu ane
aldusdane grote dinc te bestane
ic sect u here nu ter uren
ic ben utcomen om aventuren
ende ic vinde ene grote donctmi an u
ende die ic oec sal aneverden nu
die pape sach dat moeste wesen
si gingen slapen saen na desen
ende des margens herde vroe
es melions opgestaen alsoe
ende sijn neve met helijn
die node achter bleven soude sijn
maer melions bat sere den neve
dat hi metten pape bleve
hi seide hine daets in gere manire
melions wapende hem harde scire
ende seide ten neve daer al bloet
sich al soudic daer bliven doet
gi moet mi geloven dat secgic u
dat gi mi niet selt helpen nu
oft gine moget met mi niet varen
doe swoert hem die neve daernaren
nu hebben si orlof genomen
ane den pape ende sijn comen
tote daer woende raguel
ende melions en dede niet el
dan hi ter porten vaste reet toe
daer vant hi enen horen hangende doe
dien hi blies daer harde saen
hine sach daer niemanne riden no gaen
doe keerdi omme daer ter steden
eer hi iet verre was gereden
quam raguel gereden hem naer
ende wildene van achter steken daer
dit heeft helijn daer verstaen
ende riep te sinen ome saen
keert u oem oft gi sijt doet
doe kerdem melions dor die noet
ende sach dat raguel op hem quam
ende melions sinen spere nam
ende quam op hem met groter cracht
ende malijc brac daer sinen scacht
ende quamen metten orsse tgemoete
so vresselijc ende so onsoete
dat si beiden vielen ter eerden
si sprongen op ende vingen ten swerden
daer si mede gingen slaen
helijn was daer bi gestaen
ende bat daer vrindelijc onsen here
over sinen oem starke ende sere
dat hine moeste bescermen daer
van raguels slagen di scenen swaer
si vochten vans smargens toter none
recht oft waren twee lyone
dat men niet en conde bekinnen
welc den anderen soude verwinnen
si waren harre slage milde
si dorslogen helme ende scilde
so daden si den halsberch mede
dat si bloetden te meneger stede
si vochten so lange onder hen beden
dat si van moetheiden moesten sceden
ende gingen sitten beide alsoe
tot dat si gerest waren doe
ende alsi haren adem hadden genomen
sijn weder te gadere comen
ende gingen echt houwen ende slaen
alsi te voren hadden gedaen
dus vochten si so lange stonde
dat donker werd vanden avonde
doe quam helijn vort tier tijt
ende seide gi heren bi gode gi sijt
mode gevochten ende ic can niet
geweten wi tvordeel heeft nu siet
dat wi desen strijt hier sceden
ende blieft even goet onder u beden
dat donct mi die beste raet
gi wet wel oem hoe dat staet
het es nacht ende wi moten nu
twee milen riden dat secgic u
eer wi tonser herbergen comen
alse raguel dit heeft vernomen
was hi derre word sere blide
want hi dochte hem sere tien tide
ende seide bi mire trouwen here
dese gevet tfonnesse min no mere
wildijt laten ane hem staen
ic sculde di batalge quite saen
ende werdewi gesellen onder ons
doe sprac daertoe melions
wildijt met trouwen geloven nu
ic saelt oec versekeren u
doe gelovet elc anderen daer naer
met trouwen ende worden gesellen daer
ende raguel voretse met hem saen
daer si wel waren ontfaen
hi maecte bliscap ende spel
ende ontfinc melions so wel
van datmen drinken mochte ende eten
dies en was daer niet vergeten
dus bleef melions ende raguel
te gadere ende hadden groet spel
nu latic van hen hier die tale
ic salre noch toe comen wale
daventure doet ons cont
dat torec nu te deser stont
tongemake was so sere
dat hi welna was uten kere
ay minne sprac hi es dit u raet
gi daer die werelt al bi staet
gi die alle hovescheit wiset
gi die al die werelt priset
dat gi joncfrouwen dit brinct ane
die altoes dragen uwen vane
te doene aldus gedane daet
ay minne gi sout reinen raet
altoes uwen lieden geven
die u dienen al haer leven
es dit u raet scone mabilie
dat gi mi doet sulke mertilie
maer nochtan alsic bepense mi
sone wetic wies die sculde si
soe der minnen so oec uwe
in weet wien ic te rechte verduwe
waerbi maget dan comen mede
dat dese joncfrouwe aldus mesdede
jegen mi en dade hare minne
die si onwetende hevet inne
ic wane dat si haer ginc te naer
ic vergeeft hare al eest mi swaer
dit hoerde die joncfrouwe doe
dat hise daer onsculdechde alsoe
jegen redene ende jegen minne
ende pensde doe in haren sinne
dat lachter ware dat sine hilde
doe liet si ut den riddere milde
ende bat hem vergeffenesse daer
doe vertelde si hem daernaer
hoe dit orloge quam haer toe
torec live ic segt u alsoe
ic hadde voracht in minnen moet
te nemene enen ridder goet
ja den besten diemen wiste
aldus quamic in desen twiste
dat mi dese heren belagen
si eischten mi an mine magen
in namer gene seidic doe
sine dwonger mi met crachte toe
ende dit dedic om dat ic woude
datmen mi belicgen soude
doen sindic saen in arturs hof
dien al die werelt gevet lof
ende ontboet daer al over waer
dattie joncfrouwe van montesclaer
beseten ware in haer lant
also es mine borch genant
dit dedic te dien stonden
omdat ic waende vander tafelronden
hebben gehad enen den besten
om te bescuddene mine vesten
ende dan dien te manne genomen
ende nu so sidi hier comen
ende hebt mi bescud ter stat
daeromme haddic u gerne gehat
maer gi ander minne draget
joncfrouwe wat hulpet vele gesaget
uwen orlof ic moet varen
doe wapendi hem al sonder sparen
ende es op sijn ors geseten
ende binnen dien dat suldi weten
quam een dwerch aldaer gevaren
ende nam die joncfrouwe sonder sparen
ende settese vor hem op sijn part
ende reetere mede te woude ward
ende si riep hulpe al dat si can
ende seide doe torec edel man
bescud mi van desen duvel nu
torec seide joncfrouwe ic segt wel u
dat ics niet wel ne dar angaen
want bescuddic u sonder waen
ic soude nu duchten dat gi dan
mi sout doen vaen uwe man
vard godevolen ic vare oec en wege
ic moet mi proven in anderen zege
dus voretse daer en wech di dwerch
verre henen in enen berch
hierna salict u bedieden al
van den dwerge groet ende smal
ic moet nu van torecke scriven
hi liet die joncfrouwe haren rouwe driven
ende voer en wech al dat hi can
ende quam gereden in enen dan
ane een wout daer hi vernam
waer een riddere op hem quam
die altemale doe was roet
ende gaf hem enen steke so groet
dat torec welna met allen
van sinen perde was gevallen
ende torec staken oec daernaer
dattie gene canseleerde daer
ende torec kerde doe omme sijn paert
ende hine wiste waerward
dat hi hem ontvaren was
deus sprac hi eest alfs gedwas
dat ic hier ontmotende si
aldus quam veerenc een jegen mi
dien ic oec aldus verloes
ic waent een alf es altoes
dus reet hi vort ende vant
enen groten starken tyrant
die daer hout roetde int dal
alse torec te hemwaerd riden sal
doe riep die gene in duvels ere
moetti op min lant riden here
torec seide wat scaet u dat
het scaet mi so dat gi godsat
moet hebben dat gijt daet heden
torec seide bi mire waerheden
waer nu alse lettel gi soudet ontgelden
die ander seide laet staen u scelden
ende comt hier oft gi so cone sijt
hi warp sine hoyke ut ter tijt
daer een halsberch onder was
op sinen esel sat hi na das
ende nam een spere in die hant
ende bant sinen helm te hant
ende reet saen te torecke waerd
ende stakene daer doe enen scard
want hi stac den halsberch dore
ende torec geraecten oec ter ure
dat ontwe brac sijn spere
maer en dede hem gene dere
die esel was dapper ende snel
ende droech sinen here harde wel
die dorpere trac doe sijn swaerd
daer hi torecke sere mede deert
want al dat sloech ginc dore nu
ende torecs swaerd dat secgic u
en scaedde hem en twint niet
ende alse torec dat gesiet
loept hi anden dorpere saen
ende heeftene in sinen arme bevaen
ende warpene onder heme aldaer
ende dede hem den helm af daer naer
doe werd die gene sere vervard
ende gaf hem op daer ter vard
doe vrachdem torec wie hi ware
een vogaet seidi daer nare
ende twi geneerdi u dus hier
here ic was een riddere fier
ende diende wilen in arturs hof
daer ic in hadde groten lof
ende om dat ic sinen drossate
keyen dattene god verwate
daer met enen knive stac
omdat hi mi lachternie toesprac
hieromme ben ic slans verdreven
ende moet aldus generen min leven
ende diegene die wandelen opter straten
die rovic oec te minen baten
want vor min speryser ende min swaerd
sone es gene dinc beward
no geen dinc diet wederstoet
sonder min halsberch di es so goet
doe vergaf hem torec gereit
algader dat hi hadde messeit
des avons lach hi metten vogaet
in ene loetse die daer bi staet
daer hine wel dede te gemake
des margens vroech alse ward ontwake
torec so es hi wech gevaren
ende quam gereden saen daer naeren
daer hi ene joncfrouwe gemoet
die hi vrindelike groet
ende vrachde hare na der aventuren gewat
die hem saen doe wiesde dat
doe reet hi daerwaerd herde sere
ende quam gereden tenen kere
op tgewat van aventuren
ende daer vant hi ter selver uren
enen riddere sward ende groet
die hem daer sijn spere boet
ende alse dat torec heft vernomen
es hi op genen riddere comen
ende die swarte op hem weder
datse beide bina ter neder
waren gevallen daer ter stat
doe trocken si die swaerde nadat
doen dreef torec den swerten saen
in dat gewat al sonder waen
des scamde hem die ander sere
ende sloech torecke do so sere
dat hem int water ontvel sijn swaerd
doe scoet hi te torecke waerd
ende namene in die middelt daer
ende gingen beide trecken daernaer
so lange dat dorsse storten bede
dat torecke doe verginc te lede
want hi onder sijn ors vel
doe ne dede die swerte niet el
maer ginc hem binden vote ende hande
met enen harden starken bande
eer torec conde comen ter were
doe seide di swerte dese dere
hebdi om die joncfrouwe nu
van montesclare dat secgic u
doe leidi torec op dat lant
ende voer thuus om een swaerd thant
binnen dat hi dus gebonden lach
quam die joncfrouwe die hi sach
des selves dages inden woude
ende haer ontfarmes menechfoude
ende torec scaemden herde sere
die joncfrouwe vrachde doe den here
hoe hi hiete ic hete torec
al licgic ni in desen strec
mijn vader es ydor die coninc
ic kinne u gnoech met deser dinc
want gi sijt torec daermen af seget
menege grote ende scone doget
al waest min vader die u bant
ic sal u ontbinden altehant
si ontbantene ende dede daernaer
sijn swaerd int water hem langen daer
doe nam si orlof binnen desen
sine dorste daer niet langer wesen
om haers vader wille godweet
die nu weder es comen gereet
ende vant torecke op sijn paert
doe sprac hi daer te torecwaerd
doen hine vant te stride gereet
sprac hi hets te spade godweet
wildi tavont met mi riden
ic sal u herbergen nu te tiden
ende margen vroech alst dach si
selewi striden ic ende gi
torec seide ic love dit wale
dus voren si beide te sire sale
daer was hi harde wel ontfaen
ende naden etene ginc men saen
slapen ende doe die dach ontspranc
stont torec op eer iet lanc
ende quam te sinen werd doe saen
here wi souden vechten gaen
nu rijt ten gewade sprac die waerd
ic sal u volgen metter vaerd
ende alse torec es ten gewade comen
heeft hi den swerten comende vernomenf
ende elc sette in sijn spere daer naer
ende quamen gereden te gadere daer
met enen gemote vreselijc groet
haer speren braken inder noet
doe vingen si beiden ten swerde
daer manlijc anderen sere met deerde
dus vochten si in desen doene
dat lange was over none
doen gaf torec enen slach
den swerten dat hi ter eerden lach
doen bant hine daer dat wetic wel
ende seide ic sal u tselve spel
deilen dat gi mi daet ter stat
gisteren op dit selve gewat
doen bat die swerte genade saen
ende torec wildem thoeft afslaen
doe quam sijn dochter die joncfrouwe
ende bat torecke op gerechte trowe
dat hine haer gave daer ter stat
torec gavene hare doe sijs bat
maer torec hadden gewont so onsochte
dat hi niet lange leven mochte
nu was blide sere torec
dat hi was leden desen strec
hi reet en wech al dat hi conde
ende rechte bider avonstonde
quam hi gereden in snelre wise
ane druants casteel te roetsebise
ter porten reet torec ende riep
mettien een gersoen inwaerd liep
ende seit druande sinen here
dat daer een riddere clopte sere
ganc latene in seide druant
die knape litene in te hant
ende torec beette ende ginc in di sale
daer hi ontfaen was herde wale
doe quam ene joncfrouwe ende seide
her druant bi mire kerstenheide
nu pleget des wel en sijt niet gram
dits dierste riddere die u toe quam
sint dat gi vort van roetsebise
gerne vrouwe mine spise
gevic hem blidelike sonder fel
nu verstaet hier torec wel
dat dit vander roetsebisen was
druant ende was blide das
gnoech was nu ten etene daer
doe vrachde druant saen daer naer
sinen gast hoe hi hiete saen
torec hetic sonder waen
ende ydor vander baserrivire
es min vader doe seide sciere
druant torec sidi dan dit
die hier neven mi nu sit
en waerdi niet min gast entrowen
dat soude u scire nu berouwen
maer trameer gevic u vrede
ende margen metter vroechden mede
motewi vechten ic ende gi
torec seide bi gode dat si
naden etene gingen daer slapen
beide heren ende knapen
des ander dages es op gestaen
torec ende wapende hem saen
ende druant oec banderside
gereide daer oec saen te stride
doe sprac druant torec nu segt
wat scoude dat gi mi oplegt
daer gi strijt nu ombe begaert
ic segt u here om dat gi waerd
daermen den cyrkel sette te dele
jegen die xxv castele
ende u deen helecht daer quam an
hier ombe willic vechten dan
druant sprac het welt menech vechten
daer hi hem qualijc can berechten
torec seide alle vrede si uut
sonder scelden ende geluut
dus sijn si beide comen tsamen
alse twee ridders van hoger namen
die speren braken sticken daer
si trocken beide die swaerde daernaer
ende gingen houwen ende slaen
vanden scilden menech spaen
druant sloech torec des gelovet
dor helm dor coifie int hovet
en wonde toten bene wale
doe sprac druant dese tale
torec dit dedic dor uwe houde
nu hebdi den cyrkel van goude
een deel metten roden gemanc
die dulheit soect vintse onlanc
torec sprac druant dese gichte
salic u lonen nu machlichte
hi gaf hem daer nu enen slach
dat hi op sijn artsoen lach
den anderen slogen noch di here
ende den derden oec soe sere
dat hine wonde so sere int hoeft
dat hi neder viel verdoeft
ende torec ginc vanden perde daer
ende trac hem den helm af daer naer
ende seide ic hebbe u wel den slach
vergouden dies gi mi daet gewach
nu moetti sterven ember hier
ay neen torec edel ridder fier
hebt mins genade ter stont
gi hebt mi herde sere gewont
ic doe sprac torec na desen
wildi mi ene wonde doen genesen
uwen wive die mi briande
sloech met enen gevenijnden brande
doe riep druant sijn wijf saen
ende dede haer dese dinc verstaen
si seide in does in gere wijs
want hi na mire suster mesprijs
staet nu dat wetti wel
druant seide so ware wel fel
die minne tuscen mi ende u
wildi mi laten doden nu
alhier ter stede soe hebdi
uwer suster liver dan gi doet mi
maer geneest desen riddere saen
ende laet mi der doet ontgaen
twi biddi mi dat icken genese
ja ende es min viant dese
hoe soudicken dan genesen nu
vrouwe so stervic nu dor u
ende dits ene jamberlike sonde
dat gi om te genesene ene wonde
uwen man nu laet verstoren
ic wane gi hebt den sin verloren
doen seitsi dat sijt doen soude
ende gaefs haer trouwe also houde
torecke doe die saen ter stede
druande gaf daer pays ende vrede
hi werd sijn man in corter stont
deen custe den ander anden mont
ende die vrouwe ginc na desen
die wonden van hen beiden genesen
in drie weken genas sise vorwaer
ende hierenbinnen ondervrachdi daer
omden cijrkel ende omdi fine
daer hi int herte om dogede pine
want hi minnetse so oversere
dats vergeten en can die here
nu latic torecke ginder bliven
daer menne geneest ende sal u scriven
van melionse daer ict af liet
ende van raguel daer ic vore af sciet
ende oec mede vanden dwerge
die de joncfrouwe voerde inden berge
nu gewaget daventure
dat melions ter selver ure
doe hi raguels geselle was
dat hi des ander dages na das
voer tes papen huus daernare
om hem te secgene oppenbare
hoe hem sine sticken sijn vergaen
ende alst die pape heeft verstaen
was hi harde blide des
dat hi gesont comen es
die wile dat milions spapen was
quam een bode sijt seker das
te raguelle ende vraechde daer
oms conincs dochter wet vorwaer
want die coninc heefse verloren
dies was daer rouwe ende toren
want hi waende weten wel
datse ontfuert hadde raguel
doen ontboet hi melionse saen
ende dede hem dese nimare verstaen
ende melions beval sinen neve
dat hi metten pape bleve
hi soude scire comen daer
dus voer hi henen saen daernaer
ende doe hi quam te raguelle
sprac hi saen te sinen geselle
die coninc heeft sijn dochter verloren
ende hi heeft oec nu gesworen
dise hem brinct gesont van live
hi salse hem geven tenen wive
melions sprac wettire iet af
raguel hem antwerde gaf
ic hoerde gisteren hier vore liden
rechte omtrent der vespertiden
een wonder vreesselijc ende groet
ende voerde ene joncfrouwe al bloet
maer in weet niet wat dat was
melions seide ic gelove wel das
dats conincs dochter mochte wesen
willewi beide volgen desen
ic vare mede sprac raguel
doe en daden si niet el
dan si hen wapenen ende metter vaerd
voren si ten boschewaerd
ende volhden di sporen vanden dwerch
ende quamen gereden anden berch
daer si vonden enen dipen pit
daer sagen si dat recht in dit
die dweerch was gevaren int gent
want si vernamen daer omtrent
die voetslage inwaerd gaen
doe seide melions saen
geselle onser een moet hier binnen
laet ons ene wisse maken beginnen
daer deen den anderen in late mede
doe maecten si ene wisse ter stede
ende doen si gemaect was aldaer
doe seide ragusel daernaer
melions gi selt daer in nu gaen
ende ic sal die wisse houden saen
ende alse gise roret dan salic u
opwaerd weder trecken nu
ende dat gi vint selewi ter steden
deilen te samene onder ons beden
melions seide bi gode geerne
dus liet hine daer in die caverne
ende alsi daer beneden quam
sach hi omtrent hem ende vernam
meer dan viertech scoenre joncfrouwen
dine te wonderne daer anscouwen
daer sach hi dattie dwerch groet
lach ops conincs dochter scoet
ende sliep met sinen gemake
nu hort van des dwerchs sake
wes hi plach ende wat hi dede
waer dat hi wiste in enege stede
enege joncfrouwe die scone was
daer dedi den raet saen nadas
dat hise ontvorde ende stal
ende was met hare also vort al
ende plach aldaer harre minnen
tot dat hi ene andere conde gewinnen
dus haddi daer di scoenste joncfrouwen
diemen te rechte mochte scouwen
nu es melions daer in comen
ende mabilie heeften vernomen
die joncfrouwe van montesclaer
ende quam jegen hem aldaer
want si kende melionse wale
ende begonste dese tale
ay melions wanen comdi hier
wist gene duvel gene ongehier
die ginder leget ende slapet nu
gi ward doet dat secgic u
ende melions vraechde mabilien saen
ende seide hoe sidi dus gevaen
ende wanen mogedi hier dus comen
si seide dese dwerch heeft mi genomen
daer ic in minen hove stont
doen deet si daer melionse cont
vanden dwerge di saken al
daerna bat si hem ende beval
dat hi vloe henen saen
ontsprinct hi gine mogt niet ontgaen
melions seide wat mins gesciet
in scede aldus henen niet
ic moet eer vechten secgic u
die joncfrouwe seide verstaet mi nu
men mach gedoden niet den dwerch
noch oec gedoen en geen arch
dan vore in sijn herte recht
ende wildi mi geloven echt
te nemene oft gine moget doden
ende te hulpene ut derre noden
jaic bi mire trouwen godweet
doe wiesde si hem een swaerd gereet
dat daer hinc an ene want
dat swaerd nam melions thant
ende ginc daer die dwerch lach
ende gaf hem vor therte enen slach
ende maecte hem daer doe ene wonde
dat si dore therte ginc ter stonde
meer dan enen halven voet
ende die rese bleef daer doet
dies was daer bliscap in die sale
die joncfrouwen quamen altemale
ende dancten melionse sere
doe seide melions die here
die ute willen die comen here
ende sitten op desen reep daernaer
mijn geselle di es daer boven gestaen
sal u utetrecken saen
dus dedise alle te repe gaen
deen na dander sonder waen
ende doen si allen boven waren
ende raguel sach die joncfrouwe twaren
des conincs dochter die hi mint
sone wildi nember daerna sint
den reep inwerpen daernaer
ende liet dus sinen geselle daer
dies drove waren die joncfrouwen
maer hi swoer bi sire trouwen
dat haer negeen so cone ne ware
dat si hen iet pinen daer nare
dus dedise alle vor hem gaen
tote des conincs hove saen
die doe blide was daer nare
dat sijn dochter vonden ware
doe eiscede raguel den coninc
sijn dochter te wive na di dinc
want hise geloefde daer vore dan
so wie datse verloessen can
die coninc lovet wel ter stede
ende ontboet sine barone gerede
ende di wile datmen dit bedreef
melions die inden pit noch bleef
ende bevaen was met groten vare
ginct daer besien doe harentare
ende quam gegaen daerna te hant
daer hi dat scoenste ors doe vant
dat hi nie hadde gesien
ende twee winde daerbi mettien
die snewit waren van hare
ende twee valken vant hi dare
die beste die nie man gesach
tirst dat melions dat gesach
ontbant hi die winthonde thant
ende nam die valken op sine hant
ende ginc ten orsse dat daer stoet
ende sette inden stegereep den voet
ende warp hem den breidel inden mont
ende reet also ter selver stont
op dat ors aldaer omtrent
dat ors dat wel was bekent
entie winthonde mede
lipen al ene sonderlinge stede
ende leiden melions saen int wout
die bliscap hadde menechfout
doen hi dus int wout daer quam
ende hi die straten daer vernam
diemen daer te ridene plach
ende binnen desen hi versach
twe scone herte lopen daer
ende hi huste di winde daernaer
ende si lipen derwaerd saen
ende elc heefter enen gevaen
dit behagede melions wel
dattie winde waren so snel
hi nam vanden herte die dien
ende reet en wech ende mettien
quam hi gereden vorwerd saen
ende sach waer twee heigere staen
ende hi voerse scouen ende aldaer
warp hi sine twee valken daer naer
ende elc stieter ene ter neder
dat si niet op ne conden weder
dese nam hi daer int sant
ende sijn valken quamen wedere ter hant
doe prijsde melions alsi kinde
dus goet die valken entie winde
vore een conincrike godweet
ende sijn ors dat so wale geet
dattie winde met lopene bedriget
ende vor die vogele daer vliget
nu en darf hem rouwen niet
datten sijn geselle inden pit liet
dus reet hi henen met bliscapen
ende quam gereden tot des papen
daer hi sinen neve liet
ende tirst datten de neve siet
was hijs utermaten blide
ende die pape oec banderside
maecte bliscap ende spel
ende vertelde hoe raguel
des conincs dochter soude trouwen
om dat hi verloeste die joncfrouwen
doe vertelde melions den pape al
hoe dat hine handelde groet ende smal
ende hoe hine inden pitte liet
in rouwen ende in swaer verdriet
dat mi ten besten es comen
alse di pape dit heeft vernomen
sprac hi melions bi mire trouwen
ic soude te hove varen ten joncfrouwen
ende soude doen verstaen daernaer
dat icse alle verloeste vorwaer
entie valken entie winthonde
soudic voren met mi ter stonde
doen seide sijn neve helijn
bi gode oem dit moet nu sijn
ic wille met u varen aldaer
ende den dief beropen daernaer
van valsheide ende verranessen met
melions seide bi mire wet
ic wille darward varen nu
doe voer hi wech dat secgic u
ende alsi tes conincs hove quamen
ende die joncfrouwen melions vernamen
op dat ors comen gereden
ende die winthonde brachte ter steden
ende die valken oec daernaer
doe werd grote bliscap daer
onder die joncfrouwen allegader
si ripen willecomen edel vader
die ons allen heeft verloest
dits onse here dits onse troest
die te doet sloech den dwerch
die ons hadde daer inden berch
des conincs dochter quam doe saen
ende heeften in haren arm bevaen
ende seide here dits min man
ende nembermere vortwaerd an
sone doe ic anderen ondertrowe
doe seide mabilie trouwen joncfrouwe
dese riddere es nu mine
want hi gelovet mi stillekine
in gene hagedochte si u cont
eer hi daer den dwerch bestont
en waerheit joncfrouwe dit es waer
dat ic u gelovede aldaer
des benic te done herde gereet
des conincs dochter seide godweet
ic sal u behouden als te voren
want min vader hevet gesworen
sine word en mogen ligen niet
ende alse die coninc dit gesiet
dede hi den raet dattie joncfrouwe
van montesclaer dede ondertrouwe
heline melions neve aldaer
ende melions gaf hi sire dochter daernaer
ende half sijn conincrike mede
ende raguel vincmen ter stede
ende dedene daer ontliven saen
dus eest melionse wel vergaen
ende helinen sinen neve mede
die mabilien nam ter stede
ende werd here te montesclaren
die ander joncfrouwen die daer waren
die de dwerch hadde geroeft
die hilt die coninc dies geloeft
so lange dat si wisten di saken
hoe si haren lande mochten geraken
nu latic dese aldus bliven
ende sal van torec vort scriven
die te druans lach al stille
om sire venijnder wonden wille
nu gewaget daventure das
alse torec wel genesen was
dat hi voer saen van daer
ende quam in een wout daernaer
daer hi gemoette saen na dit
enen riddere al sneewit
halsberch scilt ende oec part
al wit ende hi quam ter vard
te torecwaerd met groter cracht
ende brac op torec sinen scacht
ende torec heeften weder gesteken
dat sijn spere moeste breken
torec kert omme ende trac sijn swaerd
doe en sach hi man no part
deus sprac torec waer es hi
dit es driewaerf gevallen mi
in wane niet en si alfs gedrochte
oftie quade geest di mi sochte
om hier dus te scindene nu
doe reet hi vort dat secgic u
ende gemoette ene joncfrouwe
die doe dreef groten rouwe
ende torec vrachde saen daernaer
wat hare dus te weenne ware
ende si telde torecke aldaer
dat hare ontwiest waren vorwaer
in arturs hof xxx castele
die ic hadde te minen dele
mijn verlies es mi te hoge
artur ne hadde nie orloge
in stont hem te staden daerof
ic was gedaget driewaerf int hof
hets waer in quam niet voren
hierbi hebbic min lant verloren
torec seide desen wijsdoem
en hout nember goetman over roem
dit willic met u bedingen
ende canic oec te poente bringen
god lone u here deser word
ic blive u amie embermer vord
dus kerde torec met hare vorwaer
ende reet so lange oec daernaer
dat hi den coninc vant nadat
te tyntageel binnen der stat
daer hi hof hilt te dien male
torec beette ende ginc int sale
daer hi den coninc arture vant
hi groette den coninc daer te hant
ende seide here bi mire trouwen
datmen ontwiest ere joncfrouwen
al ne quam si tharen dage niet
dat es selden igeren gesciet
ende die dit wiesde en seide niet wale
doe seiden si alle in die sale
dat si tfonnesse wiesden alsoe
ende dat oec bliven sal daertoe
doe seide walewein die riddere vri
dit vonnesse en treckic niet an mi
want in waser over niet
torec waleweine wel besiet
ende vrachde doe wie hi ware
ic beent walewein sprac hi daernare
doen sprac torec edel here
u doget en argeret nembermere
gi sijt so goet ende so vermogen
ic segt oec dat si alle logen
die dit vonnesse gaven uut
want het was een dorper geluut
sangrimor spranc verbolgen op daer
ende eiste den coninc den camp daernaer
die coninc seide en mach niet wesen
want gine sijt niet wel genesen
van dat gi den camp vacht vortan
doe scoten op wel hondert man
die alle den camp wilden nemen
maer die coninc gavene daer enen
die stout wae ende oec coene
dat was ywain conincs uriens sone
die boet torec den hanscoe
dien nam torec haestelijc doe
ende datmen den camp vechten soude
sanderdages vroech also houde
alsi op wel conden comen
nu heeft walewein torec genomen
ende die joncfrouwe oec daer mede
ende voretse in sine herberge ter stede
ende hi vrachde torecke wie hi was
ende torec seit hem saen na das
walewein kinde wel sinen vader
wat dat torecke gebrac algader
wapine scilt ende oec spere
dede hem walewein geven di here
des anderdages vroech betide
sijn si beide comen te stride
harde wel gewapent ter cure
menech riddere quam met arture
die genen camp wilden scouwen
die coninginne quam daer met vele joncfrouwen
om den camp te sine oec daer
nu sijn die heren comen daernaer
in dat crijt ende hebben in hant
die speren ende quamen te samen gerant
dattie speren tsticken braken
ende die scilde oec moeste craken
ende die halsberge oec ter stont
soe dat si beide waren gewont
ende elc reet anderen oec so naer
dat si hen onderhorten daer
ende dat beide die stoute gesellen
gequetst sere ter eerden vellen
maer torec irst daer op spranc
ende trac sijn swaerd eer iet lanc
ende quam daer tote ywaine gegaen
die doe oec was opgestaen
maer vanden spere dat trinsoen
stac hem inden lichame doen
soe deet oec torecke dat verstaet
doe seide torec hoe soet gaet
wi moten dese trinsone eer
ut trecken eer wi vechten meer
ywain seide gi segt waer
doe quam die joncfrouwe gelopen daer
daer torec nu vore vacht
here ic sal u uttrecken den scacht
want ic can ane wonden wale
torec seide do scone smale
gaet ende trecket ywaine irst ut
in does niet seitsi overluut
want hi staet hier na min ere
torec seide ic bids u sere
ic doet node dat secgic u
nochtan sal ict dor u doen nu
doen ginc si tot ywaine saen
ende heeft hem trinsoen utgedaen
ende verbonden sine wonde
doen gincsi te torec tier stonde
ende trac hem tsine ut daernaer
ende verbantene saechte aldaer
doen gingen die heren vechten saen
ende slogen di scilde in menech spaen
dus vochten si toter nonen nu
doe werd ywain so moede secgic u
dat hi nember conde geslaen
doe hiten torec sitten gaen
ende hem reste hi soude mede
bi hem gaen sitten daer ter stede
dies wist hem ywain groten danc
daerna weder eer iet lanc
stont torec op ende ywain mede
ende gingen weder vechten gerede
doe sloech ywain so grote slagen
dats hen allen wonderde diet sagen
want hi te voren onder was
dit tornede torecke seker dor das
ende ginc ywaine te seerre toe
ende gaf hem int hoeft ene slach doe
soe overgroet sijt seker dan
dat hi nember gevechten can
soe sere bloetdi sonder waen
doe quamer die coninc toe gegaen
ende min her walewein oec mede
ende baden torec alle bede
datmen des camps nu ontbere
torec seide in does niet here
men geve der joncfrouwen weder haer lant
doe scout die coninc quite te hant
ende seide al waest gewiset mi
ic geeft haer weder quite ende vri
dus es di camp quite gescouden
ende men heft ywaine op gehouden
ende wech gevord om genesen
ende torec nam orlof na desen
anden coninc ende an die coninginne
die hem baden met soeten sinne
dat hi te hove bleve tier stonde
ende worde geselle vander tavelronde
men soudene van gode wel versien
torec antwerde doe mettien
danc hebt here ende vrouwe
ic moet varen met derre joncfrouwen
dus es hi gesceden nu van daer
ende voer metter joncfrouwen wech daernaer
die nu werd int herte binnen
gescoten sere met sire minnen
om die vromecheit dire an was
si quamen in haer lant na das
daer si hem dede grote ere
ende pijnde hem te dienne sere
ende genassene oec tien stonden
altemale van sinen wonden
ende leide hem ane dat secgic u
dat sine gerne name nu
maer torec ne wilde haers niet
des had si rouwe ende verdriet
ende doen hi al genesen was
nam hi orlof oec nadas
ende si voer met seven ridders mede
om hem den wech te wisen ter stede
doe deetse torec keren weder
nu lecgic van hare die tale neder
ende sal van torecke spreken nu
die reet allene dat secgic u
nu seget vord di aventure
dat torec quam nu ter ure
daer ene joncfrouwe hilt al stille
op een water te haren onwille
om enen spareware sijt seker das
di hare daer over ontflogen was
torec grotese saen daer nare
ende vrachde der joncfrouwe wat haer ware
ende si berechte hem saen nadat
doe seidi wiest mi tgewat
ic salne u halen herde saen
geeft mi aes ic salne vaen
here daerover dat segic u
daer woent die rode riddere nu
die mi mins ondancs minnen wilt
ende hi doet mi al ongewilt
mijns goets ende rovet mi al
in weet wien clagen min ongeval
die mi beteren willet iet
ic vruchte eest dat hi u siet
dat hi u te doet sal slaen
alse hi pleget ofte vaen
hier ombe en latic nu niet dat
doe wisde si hem daer tgewat
ende hi voer over ende haelde dare
ende quam weder ende gaven hare
doe quam die rode riddere quaet
ende vraget wies daer bestaet
dat hi sijn lant rovet nu
dit moetti becopen secgic u
torec seide dan es niet waer
ic haelde derre joncfrouwen vogel daer
die hare was ontvlogen
die rode sprac dat es gelogen
gi hebt gedaen ene dorpere daet
ende verranesse ende felheit quaet
torec seide dit nes niet waer
ende dat willic thans becorten daer
doe voer hi saen over di rivire
ende die rode quam op hem scire
ende stac torecke den scilt dore
ende maecte hem ene grote score
dat sijn spere ontwee brac
ende torec den roden weder stac
dor scilt dor halsberch ene wonde
dat hi neder viel ter stonde
ende was gequetst harde sere
torec beette neder ten kere
ende hitene weder opstaen
eer hine daer iet wilde slaen
doe bat die rode riddere saen
dat hi sinen name dade verstaen
ic hete torec seidi scire
ende ydor vander baserrivire
es min vader dat secgic u
ay edel riddere so biddic u nu
dat gi mi min leven geeft
want gi sijt di beste di leeft
dat hebbic dicke wel verstaen
ic doe sprac hi wildi saen
der joncfrouwen beteren hier te stede
dat gi hare hebt gedaen te lede
jaic sprac hi wel gereet
doe dede hijs daer sinen eet
te beterne wel na haren wille
des dancte si torec lude ende stille
doe nam hi orlof anden roden
dine daer doe sere ginc noden
maer hi ontseit ende reet metter joncfrouwen
dine ontfinc met goeder trouwen
ende dede hem savons ere groet
des mergens als di dach onscoet
so es torec opgestaen
ende heeft hem gewapent saen
ende heeft orlof genomen daer
ende reet en wech sonder vaer
ende quam gereden nader none
in een wout dat was wel scone
ende daer beneden op ene rivire
sach hi ene borch dire
daerward reet hi sonder sparen
daer vant hi enen doden in baren
ende daerbi ene scone joncfrouwe
driven harde groten rouwe
ende vijf ridders saten daer
die oec maecten groet mesbaer
ende banderside saten twaren
ander tien die blide waren
dit wonderde torec wat si meenden
dat dene logen ende dander weenden
torec es tot daer gevaren
ende vrachde ene knape daer naren
twi dene wenen ende dander niet
die knape seide dit verdriet
doet ypander den genen daer binnen
om dattene niet ne wille minnen
die joncfrouwe dat secgic u
die haren amijs beweent dus nu
die daer doet leget ter uren
nune dorren sine nigeren vuren
want die tien die lachgen daer
heeft ypander gesint vorwaer
dat sine graven laten niet
hierombe dogen dandere verdriet
doe voer torec ten tiene saen
ende seide het ware quaet gedaen
ende scande dat si in derre noden
niet ne liten graven den doden
deen sprac hort metten goec
wildijs u onderwinden oec
jaic sprac torec opdat dese vive
mi willen hulpen met haren live
ic sal u tien hier bestaen
die vive seiden jawi saen
dus sijn si gereet te desen
ende die tiene oec mettesen
sijn op die sesse comen daer
ende torec reet op hen daernaer
ende stakere enen so wel ter core
dat spere ginc banderside dore
die gaf enen groten val nu
ende bleef doet dat secgic u
doe trac hi daernaer sinen brant
ende sloger enen af die hant
die vive ridders helpen hem wel
die strijt daer alsoe gevel
datter drie bleven gevaen
ende vier doet ende drie ontgaen
die hem ontfloen daer ter stat
doe dedemen den doden graven nadat
ende die joncfrouwe bat torec sere
dat hi met hare herberge tramere
ende hi gehingets hare saen
daer was hi eerlike ontfaen
van alles diesmen vant met trowen
nu latic bliven van derre joncfrouwen
ende sal van torecke scriven vort
dies gi noch niet hebt gehort
daventure doet u cont
dat torec sander dages op stont
ende nam orlof saen aldaer
ende reet wech daernaer
al dien dach al dore lanc
dat hine at none dranc
noch huus no hof ne vant
doe quam hi gereden an een sant
daer hi ene scone borch sach staen
scone bliken ende welgedaen
ter portenwaerd es hi gevaren
daermen inliet sonder sparen
ende men hitene willecomen wesen
torec beette ende vrachde nadesen
hoe die here hiete dan
ydras die godertierste man
sprac die knape die nu leeft
ende die liver gode ridders heeft
dan ieman die ic levende weet
torec ginc int zale gereet
daer hi wel was ontfaen
ende oec grote ere gedaen
men dede hem sine wapine af
enen diren mantel men hem gaf
dat hi niet vervrisen soude
daerna gincmen eten boude
daer was gedient wel ter cure
naden etene vrachde ter ure
die waerd hoe hi ware geheten
here torec wildijt weten
ende min vader na die manire
es ydor vander baser rivire
des was die waerd so overblide
ende bat torec te dien tide
dat hi met hem drie dage si
torec seide geloves mi
dat ic des niet doen ne mach
ydras seide doe hi dat sach
blieft hier gi sult hier sien
in derden dage wonder gescien
hier sal comen en scip van aventuren
dat menegen hevet doen besuren
dat es alse wit alse een snee
het comt eens sjars ende nemmee
ende dire in gaet wet overwaer
hine keert nembermer daernaer
doe seide torec ic blive hier dan
tote dat dat scep comt hier an
dus bleef hi daer doe twee dage
des derdes dages sonder sage
so heeft men dat scip vernomen
daer menech minsce omme es comen
om te siene dat wonder groet
doe torec vernam genen boet
doe ginc hi hem wapinen nadas
ende nam doe orlof an ydras
ende die scone vrouwe mede
ende seide hi wildi gaen ter stede
in dat scep dat secgic u
ende si ontrident hem sere nu
maer dat was een dinc di nine diet
hine liet om al die werelt niet
sijn ors beval hi sinen ward
ende ginc int scep daer ter vard
ende doe hi in dat scip quam
dat scip sine vlucht nam
ende voer henen met selker vloge
als een piel ut enen boge
ende hi ne sach niemanne daerin
die tscip stierde meer noch min
dus vloecht henen toter none
ende recht bi enen merchs grone
daer bleef tscip staende al stille
torec ginc ut na sinen wille
ende als hi in genen mersch quam
ic segt u dat hi daer vernam
die scoenste borch di nie man sach
hi ginc daerwaerd al dat hi mach
ende als hi rechte daer vore was
sach hi ende vernam nadas
dattie borch es marberijn
dat menechste gescrifte dat mochte sijn
sach hi daerin gescreven nu
die menechte joncfrouwen secgic u
ende vrouwen ende joncheren also wel
di speelden menegertiren spel
scaecs wortaflen dansen reien
met voglen met honden si hen meien
van minnen leerde daer elc di wilde
doe dit sach die riddere milde
ginc hi inwaerd ende hi sach
waer een groet riddere lach
die seide hier sidi qualijc comen
want u lijf werd u genomen
en si dat gi cont onder gedoen
mi oft enen minen baroen
ende eest dat gine maect mat
sonder waen ic sal u nadat
torec seide here sonder scamp
so nonsecgic niet den camp
onser een ontguldet metten live
eric hier in gevangen blive
die werd seide tot torec doe
gi selt beiden tot morgen vroe
ende hierenbinnen salic u leiden
in die camere van wijsheiden
daerin soe mogedi leren mede
van wijsheden ende van hovescede
ende van vrouden alretire
torec antwerde den werd scire
live here dat laet mi scouwen
ende hi gelovet hem bi trouwen
men dede torec daer ontwapen
doe gingen eten heren ende knapen
ende naden etene poget men saen
daer om een slapen gaen
ende des ander dages vroe
es torec opgestaen alsoe
ende quam gegaen te sinen werd
om die dinc die hi begert
te siene nu dat jugement
die werd nam torec omtrent
ende leitdene ter camere daernaer
ende seide ic wille gi wet vorwaer
dan gi dinicker in sal leiden
doe gingen sire in alle beide
van soffire glase van maerberstene
was die camere gemaect rene
venstren doren van metale
glasine vinsteren van cristale
also alsict in romans hore
so waren die sittene van yvore
die oude vrode daer binnen saten
die onderlinge spraken van maten
in die camere so was oec
dire specie die wel roec
so dattie lucht so soete was
die siec was dat hi al genas
torec was vro alsi daer quam
die riddere dine met hem nam
die namene daer in sijn geleide
si gingen daer bi sitten alle beide
doe sprac daer een vanden ouden
in weet gene beter vrouden
dan te horne goede wort
die vroetscap weet brincse vort
an goede worde es gewin
nochtan es menech di daer in
mach geleren luttel goet
dat doet der liede dulle moet
nadien dat elc hevet sin
soe gaet hem di wisheit in
nu sprewi vander werelt echt
doe sprac een dat donct mi recht
dat wi doch den hogen heren
doen in talen en lettel eren
dies willewi irst van hen spreken
si donken mi alle doget breken
si verderven die werelt al
bi hen soude rechte groet ende smal
hem castien tgemene diet
nu eest al valsc ende el niet
verkeest si al sijn vander eren
si souden die clene leren
maer si sijn alle staelblint
ende volgen tweges niet en twint
alse di blinde den blenden leet
deen volget den anderen daer hi geet
een oude sprac ende wilse leren
hets scade vanden lansheren
als een here ter quaetheit keert
al een lantvolc es onteert
seker sijt van dese sake
alse dat hoeft es tongemake
so sijn alle di lede swaer
ende oec wetic over waer
dattie grote di clene leren
gaet te scanden gaet te eren
als lansheren sijn van fellen doene
scamens hen te min di barone
anders consijs niet geleesten
dat irst quaet comt vanden meesten
dus es dat gemene diet
di quaetheit en scuwet niet
vromecheit es sere verleget
wantmer in lettel hove pleget
datwi nu souden heten lof
want alle doget nemet of
dies willict over recht kinnen
ens gene doget sine comt van minnen
die oude sweech di dit bediede
een ander sprac here die liede
striden nu welc beter si
so hovescheit en miltheit daerbi
soe vromecheit sin ende mate
nu wiest hier op die rechte strate
doe spraker een ter selver stede
ic houts mi an die hoveschede
die dorpere es ne twivelt twint
hine werd nemmer wel gemint
daerombe so prisic hoveschede
soe doet god entie werelt mede
hets ene sake ende ene minne
want si comt van hogen sinne
een ander sprac wien dat dere
vromecheit prisic oec sere
in horde nie van bloden secgen
datmen prijs an hem mochte lecgen
mijn meester sprac die niet en loech
starcheit maect den mengen hoech
daer sin toe es ende gemate
die milde es besie die strate
die sere inge es ende oec smal
dulle gichte onteret al
te vele geven ens geen prijs
hets dompheit in alre wijs
mate es goet in allen spele
daerne es te luttel no te vele
met rechte prisemense in aventuren
want si mach lange geduren
nu sijn dulle liede daer jegen
die wanen sin ende mate plegen
dat sijn daer ic ane nu taste
ende haer goet houden so vaste
ende dat goet also verkisen
dat si di ziele ende ere verlisen
si houden meer dan hen es goet
ende die dulle hi verdoet
maer dats een volmaect man
die sin ende mate houden can
soe goet es mate dat verstaet
dattie ere bi hare gestaet
dit houdic over gerecht orconde
so wat somen gepinsen conde
wat soe in ertrike es goet
es in maten al behoet
dit leveden si alle geheel
ende hildent vore recht ordeel
een ander sprac als hi sach stade
ay here ende hoe grote scade
eest van dien dat gi sprect
datmen nu algader brect
lettel hortmen na gode bispele
der quader sijn nu alte vele
selc kint die doget ende houdet quade
die werelt es van losen rade
conste was wilen groet gewelt
nu neest anders niet dan gelt
die rike es nu wel gehort
men trecten tallen steden vort
wat hi sprect si lovent alle
est datten armen spreken gevalle
wat dat hi sprect merket des
men seget dat al dulheit es
dwaes ende goe es sijn name
armode es grote scame
den armen es lichte mesciet
al doet hi wel men achtes niet
hi es recht in deser manire
dat es ene grote rivire
entie loept onder die eerde
armoede es grote onwerde
si dect al des minscen doeget
miltheit scoenheit ende joget
tongemake es darme milde
ic wane hi vrec wesen wilde
penst ho hem es ende bederft
hi bepenst hem menechwerf
owi ende oftic nu ware rike
in liet dor geen goet sekerlike
in soude verteren ende geven
dor gode dor ere al min leven
hine mach na dat hem behovet
dies wert hem therte bedrovet
nu sprewi van hen die geven
al es die meltheit sere bleven
vrecheit es gewassen sere
meltheit ne rest hem nembermere
vrecheit heft die werelt dorgaen
quaet cruet es gewassen saen
ic seg dat na minen wane
int breken vander mane
so was alle doget geboren
dit ordeel prisen alle diet horen
ene joncfrouwe es opgestaen
ende sprac vor die magede saen
haer minne prist si vor al di vrouwen
so dat si alle op hare scouwen
nu hort ho dit vonnesse verginc
met luder stemme sijt anevinc
ende seide datter magede minne
es edel ende van reinen sinne
want di maget es scone ende rene
recht als di rose es scoenst allene
ende die bogaerd oec es van allen
vrowen sijn di rosen afgevallen
ende oec al ontaen mogedi kinnen
bedie salmense te min minnen
dan die magede secgic echt
dit vonnesse wisic overrecht
twi settet ieman sinen moet
daer een ander sinen wille doet
oec merect an u ter stonde
waer soe vaer es ende sonde
en mach gene joie sijn volmaect
dit leerde mi een man welgeraect
ene vrouwe die dat horde
antwerde doe ten irsten worde
joncfrouwe sprecti diets oft walse
wat datgi segt es vals
nembermer ward joncfrouwe
manne te minne so getrouwe
dat haer lief iet mach verstaen
al brinct si hem in goden waen
nembermer doet si hem te bet
bedecte minne es een loes net
ene joncfrouwe houtere sevene
an hare met troest te gevene
haer word dats cranc fundament
hets die duvel die al scent
die hare bedriget soe gereet
bedie si doet hem menech leet
dien si meest mint int covent
dien doet si den meesten torment
als hi dan waent sijn ongeval
in corten tiden verwinnen al
so eest al verloren op ene wile
joncfrouwen troest es al gile
maer di vrowen minne hort ende sprake
dat es ene volmaecte sake
sine bedriget none hoent
want si hare minne toent
en mach scaden niet en twint
datmen gode vrouwen mint
haer vroetscap es so menechfout
dat si niemanne sijn pine onthout
ende dats te prisene utermaten
dat si niet weet wat doen ende laten
si es bat dan di maget geleert
si weet wel waermen di saken kert
alse vele alse hovescheit bat staet
dan loescheit doer ende baraet
soe es vrowen minne wient behaget
beter vele dan der maget
som prisden si der vrouwen wale
ende som der joncfrouwen tale
eer die dach leet al geel
waser gewiest menech ordeel
van so menegerhande seden
in caent gesecgen teser steden
derre materie es noch vele
dies cortict u metten bispele
toten avonde horden si dat spel
torec behages harde wel
geen spel haddire vor genomen
doe dat avontmael was comen
doe namen metter hant sijn waerd
ende seide gawi thuuswaerd
hets avont hier itoe nu siet
torec seide dats groet verdriet
dat hem di dach haest so sere
in words mode nembermere
te horne dese dachcortingen
mettesen worde si danen gingen
torec bleef daer der dage drie
ende elkes dages so ginc hie
ter cameren vanden jugemente
ende horde vele parlemente
die hem bequamen harde wale
derts dages naden avontmale
alse gespeelt hadde dies luste
ginc elc daer te sire ruste
ende slipen tot di dach ginc ane
ende torec wilde varen dane
ende als hi die ogen heeft ontaen
hier mogedi wonder groet verstaen
zo vant hem daer die jongelinc
daer hi irst te scepe inginc
van wondere sach hi harentare
idoch werd hi wel geware
dat hi daer nu was sonder waen
aldaer hi te scepe was gegaen
doe pensdi om sinen goden waerd
ende om morele mede sijn paert
thans ginc hi daer opt lant
ende tot ydras huse te hant
ende doen ydras dat heeft verstaen
heeft hine harde wel ontfaen
ende hi vrachde torecke saen
hoe hi den scepe ware ontgaen
ende torec telde van inde toerde
dat hi sach van worde te worde
si hadde daer doe menege sprake
des nachs was hi wel te gemake
des margens heeft hi orlof genomen
ende es so verre henen comen
daer hem die wech es gewiest
ter joncfrouwenwaerd diemen hem priest
derwaerd es hi in veerden nu
maer een dinc benaemt hem secgic u
want een tornoy was genomen
om die joncfrouwe daer hi met was comen
daer hi om vacht enen camp
jegen ywaine sonder scamp
nu heeft die een here verstaen
die den tornoy heeft ontfaen
ende die myduel was genant
dat een riddere leet dor sijn lant
doe sindi xxx ridders dane
ende geboet hen torec te vane
die sonder orlof hier ridet nu
maer en quetsets niet des biddic u
si reden so verre dat si quamen
daer si torecke doe vernamen
torecke den edelen man
die ene xv gingen hem an
doe stac hire enen met sinen spere
dat hi daerna nembermer were
ne dede want hi viel doet
doen trac hi ut sijn swaerd al bloet
daer ginc hi houwen ende kerven
vanden xv dede hire sterven
drie ende wondere twee aldaer
doe quamen di ander xv daernaer
ende gingen hem doe alle an
ende velden daer den stouten man
ende bonden hem vote ende hande
ende vordene wech also te hande
te myduellewaerd haren here
si clageden over hem do sere
ende seiden dat sijn neve aldare
van torecke ter doet gewont ware
doe seide myduel nu legt gevaen
den dullen riddere hi heft mesdaen
torec seide dits u onnere
wat sochte u neve onder min spere
ic moeste mi weren sonder waen
doe leidemen torecke daer gevaen
in enen dipen kerker te hant
daer hi stanc ende worme in vant
daer lach hi drie dage also wel
doe quam te heme myduel
ende seide torec ic heb u gevaen
ende gine moget niet ontgaen
en si bi mi dat secgic u
maer wildi mi in staden staen nu
ic sal u ute laten comen
ic hebbe enen tornoy genomen
jegen enen riddere starc ende cone
om ene joncfrouwe overscone
die utermaten sere minne
ende wie so den tornoy verwinne
hi sal die joncfrouwe hebben daernaer
woudi mine wapene dragen daer
ende torniren in mire gelike
so mochti mi van minnen maken rike
doe antwerde torec ende seide
magic met dus cleinen arbeide
comen ut desen vulen stanke
ic geloeft u te hondert danke
doe liet hi torecke uten rouwe
ende hi gelovet hem bi sire trouwe
men dede torec wel te gemake
myduel ontboet na die sake
sijn ridders dat si comen souden
hi wilde met hen hof houden
daer quamen yraude ende spelmanne
die hi alle gichte danne
ende ridders ende oec knapen
die gaf hi orsse ende oec wapen
soe dat sine alle loveden daer
nu quam die tornoydach daernaer
dattie tornoy geleget was
ende myduel nam hemelijc nadas
torecke ende tien ridders mede
die wisten sine hemelijchede
ende voeren ten tornoye alsoe
ende alsi daer bi quamen doe
so voren si in een bosch aldaer
doe deden si torec wapenen daernaer
met myduel wapine gereet
ende myduel hemelijc henen reet
thuswaerd ende liet torec int dal
die vor hem torniren sal
nu es die tornoy wel vermeten
van dusent ridders opgeseten
nu was van myduels wedersake
ginder nu soe grote sprake
men seide dat hi daer metten live
meer dede dan enege vive
so dat hi hadde alt gecri
men vrachde do waer myduel si
hi es ontslopen nu ter steden
mettien quam torec daer gereden
een grave quam in sijn gemoet
dien stac hi dat hi vallen moet
hi hevet dat ors saen gevaen
ende sindet den sieken lieden saen
datten god behoeden moete
doe reet hi in die meeste rote
en stout riddere quam in sijn gemoet
dien dedi beten oec te voet
dit ors gaf hi den yrauden daer
een ander wan hi noch daernaer
dat gaf den spelliden ter stede
doe riepsi ende yraude mede
ha ha myduel myduel
hi heeft den prijs ende niemen el
hi es die beste vanden velde
hi es genindech cone ende melde
dus wan daer torec optien dach
wel hondert orsse ende doen dat sach
myduels wedersake
was hijs sere tongemake
ende reet op torecke sonder mee
ende brac sijn spere op hem ontwee
hi waende wel dat myduel ware
ende torec stac op hem daernare
ende geraecten daer soe wel
dat hi metten perde neder vel
ende torec nam daer sijn paert
ende boet hem weder metter vaert
ende hi sater op nadien
ende elc nam een spere mettien
ende quamen echt te gadere doe
ende torec ter eerden soe
dat hi lach in onmacht neder
ende nember en tornierde daerna seder
ende torec voer in die meeste porsse
hi deetse tumen vanden orsse
daer dorste nieman sijns ontbeiden
doe ripen si alle ende seiden
yraude spelman arme rike
en es in ertrike sine gelike
den tornoy heeft hi verwonnen al
dit sach die joncfrouwe groet ende smal
daer si was ten vensteren gestaen
wat dat torec hevet gedaen
si seide myduel hevet al verwonnen
ic moet hem mire minnen onnen
doe reet si te hem ende seide here
gi hebt om mi gedient so sere
dat ic moet bliven u vrindinne
doe seiden die ridders ten beginne
die vanden dingen wisten nu
joncfrouwe onse here dat secgic u
en mach nu niet vele spreken
hi es vanden tornoye sere ontsteken
ende verwarmt god hoede u
wi bringene saen hier weder tu
dus sijn met torec thus gevaren
ende seiden dit myduele aldaren
die in ene camere hemelijc was
doe dedemen die mare lopen das
dat hi gequetst ware van slagen
ende hi en lettel en moeste dagen
ende des derdes dages es hi comen
ende heeft sijn lief te wive genomen
daer was spel ende bliscap groet
maer torec dise hem wan al bloet
reet smargens wech hemelijc vorwaer
ende liet hen hebben haer brullocht daer
dus latic die brullocht aldus wesen
ende sal vort van torec lesen
daventure gewaget daernaer
doe torec was gesceden van daer
quam hi savons spade gereden
daer hem twee ridders herberge deden
ende doe si wisten wie hi was
ende wat hi sochte seidense na das
dat en dietde hem niet een haer
want een wech gaet tot daer
ende nemmer ende oec desen
hoden nacht ende dach twee resen
ende daer tinden staet een wout
daer wacht den wech een ridder stout
rogard met tien ridders fier
ende es der joncfrouwen forestier
gine mochter in gere maniren comen
al sout u al die werelt vromen
ende torec seide wats gesciet
in liets om al die werelt niet
in soude die joncfrouwe varen sien
des margens nam hi orlof mettien
ende es so verre gereden comen
dat hi die porte heeft vernomen
want der resen en vant niet hier
si waren metten forestier
int wout jagen sonder waen
dus eest torecke wel vergaen
want hi an die porte reet
dat hi noch en vacht no street
die resen quamen vander jacht
ende hebben enen ever bracht
ende vonden torec vor di porte staen
die een ran op hem daer saen
ende torec dorreet den genen daer
ende den anderen oec daernaer
so dat si beide bleven doet
doe reet hi met haesten groet
ter portenwaerd utermaten
maer die portier wils niet in laten
ende hierenbinnen quam daer rogart
die daer here was ende ward
ende torec bat hem herberge saen
hi herbergeden gerne doe sonder waen
doe seide torec oppenbare
mi ware leet dat u portenare
portier ware van hemelrike
ic blever dan buten sekerlike
dus voer hi metten waerd in
knapen quamen int begin
ende ontwapenden torec daer
doe quam groet geruechte daernaer
want die jagers quamen gaende
sere haer hande al slaende
ende seiden haer resen waren doet
doen sagen si torec al bloet
ende seiden dat hijt hadde gedaen
doe werd torec ginder gevaen
rogard vragde hem wie hi ware
ende hi seide doe oppenbare
dat hi torec hiete scire
ende dat ydor vander baserrivire
sijn vader ware dine wan
ja sprac hi so sidi die man
die den cyrkel soect met gewelt
ende mire joncfrouwen onterven welt
nu moetti bliven hier gevaen
vaste legten inden kerker saen
torec seide dat ware verranesse
leitdi mi nu in gevancnesse
want gi herberget mi selve hier
doe quamen daer twee ridders fier
die rogards kinder waren
ende leitden rogarde besiden daernaren
ende seiden here dit ware traisoen
woudi uwen gaste dit doen
wi soudens lachter hebben embermere
maer herbergetten ende doet hem ere
ende laten mergen henen varen
ende wi xv selen hem naren
riden ende seelne dan vaen
dat donct ons here bat gedaen
dit dochte den vader en goet raet
doen toendemen torec goet gelaet
ende men ginc eten metter vard
ende daerna gincmen te beddeward
ende des ander dages harde vroe
stonden die xv op alsoe
ende reden wech doet begonde dagen
ende deilden hen in tween lagen
ende torec es oec opgestaen
ende wapendem ende reet wech saen
ende hi quam ter ere lagen saen
si ripen op hem gi blijft gevaen
ende hi rechte doe sijn spere
ende reet in hen met groten gere
hi staker enen ter eerden neder
hi sloech metten swaerde op ende weder
ende wonder vele daer ter stat
doe quam die andere lage nadat
ende reden op hem te samene alle
so dat sine brachten daer te valle
ende slogen sere ende vingen daer
ende vordene den forestier daernaer
dies blide was ende sonder beide
doe in sinen kerker leide
daert donker was ende sere stanc
daer lach hi xv dage lanc
daer hi maer at borne ende broet
nu hadde die rode riddere doet
geslegen rogards kinder twee
dies was den broderen herde wee
ende spraken ten vader wi secgen u
wildi onsen raet doen nu
wi werden gewroken over luut
latewi desen riddere uut
indien dat hi wilde gestaden
jegen den fellen vanden gewaden
den roden die onse broder sloech
mochet hine doden dat ware ons gnoech
soe warewi wel gewroken dan
want torec es so starken man
hi sal den fellen verwinnen wel
dus ginc rogard ende dede niet el
dan hi torecke vrage das
oft hi dit doen wilde doe was
torec soe blide ende seide here
jaic ende vergeve u oec embermere
dat gi mi nu hebt mesdaen
doe sekerde hijt hem ende daerna saen
ende men deden te gemake
dat hem gebrac van gere sake
doe hi wel was genesen
doe lietment saen weten na desen
den fellen riddere vanden gewade
oft hi so cone ware van rade
dat hi enen camp dorste bestaen
vander mord die hi hadde gedaen
hi ontboet  ja hi god weet
doe voer torec daerwaerd gereet
ende vantene opten gewade daer
doe seide torec te hen daernaer
gi sloget doet valscelike
rogards kinder ende cortelike
willic dat hier proven op u
dander ne wilde ter stede niet nu
hem geantwerden van groten moede
ende reet op torec die ander hoede
was ende op hem weder reet
si quamen te gadere van mode heet
soe datsi haer speren braken daer
ende ter eerden vielen daernaer
ende haer orsse vielen mede
torec spranc op daer ter stede
ende die ander mede oec saen
doe gingen si metten swerden slaen
vreesselike sere ende grote slage
dit geduerde toten middage
doe geraecte torec den anderen so wel
dat hem daer sijn swaerd ontfel
doe gegreep hi torec sonder waen
metten armen ende waenden saen
onder hebben geworpen nu
maer torec warp hem dat secgic u
optie harde eerde saen
dat hem die ogen dochten vergaen
doe trac hi den helm af daernaer
ende wilde hem thoeft afslaen aldaer
doe riep die gene genade  sere
die forestier seide slaet doet here
den verradere des biddic u
die ander riep echt genade nu
rogard seide liechdi mi torec
ic leide u weder inden strec
daer gi hier vore laget in
torec was drove in sinen sin
ende seide ten riddere vanden gewade
nu nemt uwen helm met goden staden
ende bintene vast ende weert u nu
dese genade so gevic u
maer hierna bid mi genade nemmere
des dancte hem dander harde sere
ende stont op ende dede alsoe
van irst gingen si vechten doe
ende vochten ene lange stonde
doe sloech hem torec ene wonde
int hoeft die ginc toten tanden
doe viel hi neder daer te handen
ende was harde scire doet
doe was rogarts bliscap groet
ende oec sire twe kinder mede
si daden torecke daer ter stede
grote ere ende noetden sere
met hen te varne maer die here
ontseit al ende sciet van daer
ende bat orlof an hen daernaer
nu latic van rogarde staen
ende sal van torec doen verstaen
nu gewaget daventure
dat torec reet ter selver ure
also vord al dien dach
ende savons te eens ridders lach
daer hi wel was ontfaen
doe die weerd hadde verstaen
dat hi doet hadde vanden gewade
den fellen riddere sonder genade
dies was hi utermatene blide
want hi was sijn viant te dien tide
om dit ontfinc hine wel aldaer
ende dedene drie dage bliven daernaer
om te genese sine wonden
ende daerna reet ten selven stonden
die riddere ende wijsde torec saen
waer die casteel ware gestaen
daer die cyrkel binnen was
doe nam torec orlof na das
ende dancte den riddere sere der vard
ende reet vaste daerward
in gepense van groter minnen
doe sach hi comen hierenbinnen
ene die alre scoenste maget
die hem soe overwel behaget
si quam op een teldende pard
met groter sierheit wel beward
vor hare sach hi knapen comen
die ene tente brachten somen
ende some brachten si gode spise
wet gereet na harre wise
torec heeft die joncfrouwe gemoet
ende heefse minlike oec gegroet
doe seitsi here god lone u
siet dit paulioen sentmen u nu
al hier te slane tuwen dele
daer in te drivene uwe rivele
ende dat gijt hier doet slaen ter stede
ende eten ende drinken sint si u mede
doe sloechmen gene tente metter spoet
en sach nie man gene so goet
men dede torec te gemake daer
van etene van drinke ende daernaer
ginc hi hem verwandelen saen
ende die joncfrouwe es met hem gegaen
doen besach hi den casteel
daer sijn herte in was een deel
doe vernam hi saen daer mettien
ten cantele udewaerd sien
die scone die smale dies geloeft
ende metten cyrkele opt hoeft
ende doenre torec werd geware
bleef hi altenen siende op hare
ende doe doe joncfrouwe die tente sach
en wist si niet watter ane gelach
ende ginc vaste neder te dale
ende riep haer ridders in die zale
ende dede hen verstaen aldaer
vander tenten al oppenbaer
ende vanden riddere die daer stoet
in weet oft es om inse goet
gaet ende vernemet ons nu saen
wat si willen anegaen
dus sijn twee ridders gegaen daernare
ende vrachden torec wie hi ware
ende wat hi sochte daer ter stede
torec antwerde hem gerede
ic hete torec wet dat scire
ende ydor vander baserrivire
es min vader ende ic soeke mede
die joncfrouwe ende den cyrkel bede
dats dulheit seiden die ander groet
u staet eer te blivene doet
eer u dit gesciet godweit
gi staet bat af derre sotheit
torec seide dit moet wesen
wire om sterft oft sal genesen
dus sijn si gesceden van daer
ende seident haerre joncfrouwen daernaer
dat hi omden cyrkel comen ware
ende hi oec die scoenste ware
die nie man met ogen sach
doe si des horde gewach
wassi welna gevallen in onmacht
want si minden dach ende nacht
ende hadde gedaen wel drie jaer
maer si decket sere vorwaer
deus dat torec nine wiste
dat haer herte dus was in twiste
so soudijs wesen herde vroe
die joncvrouwe seide raet mi hier toe
wat mi best es gedaen
een vroet riddere es opgestaen
ende seide joncfrouwe wi hebben vernomen
dat dese riddere es een der blomen
van allen ridderen van ertrike
ende wel geboren dire gelike
ende gi hebt enen eet gedaen
dat gi nembermer ne selt ontfaen
man te nemene hi ne si
so starc so vrome so dat hi
alle die vander tavelronden
af moge steken op ere stonden
men lecge hem dit te voren saen
wilt hi dit dor u anegaen
ende conde hise alle gesteken ave
ic riede wel dat menne u gave
wildi hi u dan nemen daernaer
die joncfrouwe seide doe oppenbaer
raetdi mi dit alle gadere nu
ic set al minen raet ane u
doe seiden si alle het docht hen goet
doen sendemen weder metter spoet
die selve twee hen waest geladen
die irstwaerf die boetscap daden
ende torec was bider joncfrouwen geseten
in die tente ende soude gerne weten
hoe si hiete ende wie si ware
ende wanen si also quam dare
si seide gi selet noch wel weten
doe quamen die ridders daer vermeten
ende seide torec die boetscap saen
ende vrachden oft hijt wilde anegaen
torec seide ja ic bi mire trouwen
dit willic angaen dor mire joncfrouwen
ende eest dat mi haerre een doet tumen
so willic dan haer lant rumen
ende magicse afgesteken daerna
willic dat si te minen wille sta
nu segt mi waer men joesteren sal
vor dese zale in dit dal
salmen arturs ridders ontbieden
mettien die ridders henen scieden
ende seiden der joncfrouwen dese dinc
die vaste sinde tot arture den coninc
ende bat dat hi hare te deser stonde
viertech ridders sende vander tafelronde
die vroemste alle utvercoren
die te sinen hove behoren
om te josterne om prijs om ere
ende hierenbinnen aysierdem sere
torec met gerre sconre joncfrouwen
hi vergat doe alles rouwen
ende op enen tijt saen daernaren
es si heme hemelike ontvaren
ende does torec geware werd
sat hi heimelike op sijn pert
ende es hare na gevolget nu
tot enen gewade dat secgic u
daer hi enen riddere vant
die sinen breidel nam bider hant
ende hilten daer ende seide twaren
gi moet dese joncfrouwe laten varen
torec seide laet mi riden
gine riet nigeren te desen tiden
sprac die ander daer ter stat
gi oft ic en sijn eer mat
mettesen worden elc anderen rumet
op aventure wire tumet
si reden te gadere ende staken
dat haer speren beide braken
doe trac torec daer sijn swaerd
doe sprac die ander metter vaerd
torec laet u swaerd ongetrect
u werd min doen alhier ontect
ic ben die gene wildijt horen
die driewaerven hier te voren
jegen u josteerde somwile roet
daer elc gaf anderen enen stoet
ende somwile sward somwile wit
u mach wel gedenken dit
oec leitdic u te perlemente
in die camere van jugemente
ic ben oem van uwer moder
oec benic der gerre broder
die dat paulioen u gaf
daer gi wel sijt werdech af
in u es doget ende milthede
ende gi sult oec winnen gerede
den cyrkel ende die joncfrouwe waerd
doe warp torec wech sijn swaerd
ende namene in sine arme saen
daer liet hem sijn oem verstaen
vander cyrkele al die waerhede
alst hier vore gescide mede
oec bedietdi hem al die dinc
die doe om den cyrkel ginc
van alden stenen dire in sijn
daeraf seidi hem den fijn
ende oec so seidi hem na des
dat hi in alfs gelike es
doe nam hi orlof daer ter stont
an torecke ende hiten varen gesont
ende torec kerde ter tentenwaerd
daer hi wel was achterwaerd
want daer waren knapen gnoech
die hem daden sijn gevoech
ende si seiden heren wet wel dat
alse lange als gi sijt hier ter stat
soe seldi van ons gedient sijn
ende gnoech hebben broet ende wijn
des was torec vroe ende blide
ende binnen desen selven tide
so sijn die boden te kardoel comen
die de boetscap hadden genomen
si quamen vor den coninc saen
ende hebben haer boetscap daer gedaen
si seiden dat bade die scone maget
die den diren cyrkel draget
dat hi daer viertech ridders wilde sinden
die beste diemen int hof kinde
daer si woent te blancemont
daer es een riddere dat si u cont
diese alle af steken moet
sal hi den cyrkel winnen goet
want min joncfrouwen hevet gesworen
die coninc sprac nu vard voren
ende segt hare dat ict gaerne doe
doe voren die boden wech alsoe
binnen dien hem torec bedinct
want hi hadde perkement ende inct
ende wilde haer scriven een saluut
der scoenre metter witter huut
myraude scone volmaecte name
torec die gerne tot u quame
want hi u mint so utermaten
dat hi ne weet wat doen oft laten
die pine die hem therte brect
ende die minne dire in stect
ende oec mede die lange quale
die ic gedragen hebbe cuesce smale
ende dipe versuchten ende swaer verhalen
ende met swaerre herten dat betalen
ende altenen wachten ende haken
joncfrouwe dit doet mi nu maken
desen brief ende dit saluut
daer ic u in ende sende al uut ende uut
al min herte minen sin
ende in can u niet gesinden min
want si sijn u eygen al
ende daer ombe so salic groet ende smal
mi aventuren al hier ter stonden
jegen die vander tavelronden
om u te gewinne soete lief
aldus so staet daer inden brief
desen sindi hare heimelike
ende si ontfinckene blidelike
ende alsine al hadde gelesen
werd si sere verdroeft van desen
dat hi jostiren moeste allene
jegen die vander tavelronden algemene
si dochte dat hem mochte mesfallen
jegen enegen van hen allen
doe sinde si hem een vingerlijn
dat verbetert niet mochte sijn
ende beval den here dat hijt drage
an sinen vinger alle dage
en hi mins gedinke bi dien
alse dicke als hijt sal ansien
die knape heft orlof genomen
ende es te sinen here comen
ende groettene sonderlinge van hare
ende doe gaf hi hem daernare
dat vingerlijn metten pantere
het was waerd eens conincshere
want die steen es zegevri
hi mach coenlijc vechten daerbi
nu heeft artur utegelesen
die ridders die hi wilt van desen
die joesteren selen varen
walewein was een vander scaren
hets recht hi was bester een
elc hadde enen goeden wreen
ende rede so lange dat si quamen
datsi mirauden casteel vernamen
daer si wel in waren ontfaen
die joncfrouwe groette waleweine saen
daerna die andere altemale
doen riep walewein in die zale
sinen gesellen tenen rade
ende seide gi heren het ware scade
soude torec verlisen sine vrindinne
hi es di beste die ic kinne
maer te josterne jegen ons allen
daer mocht hem wel ane mesfallen
maer laet onse daregerden ontwee sniden
so mach hi ons lichte afriden
doe seide keye die daer stoet
ondanc heb hi wie dat doet
sonder gi walewein allene
wat soude dat volc secgen gemene
dat en ridder ons allen afstake
keye ginc wech metteser sprake
ende si xx uter sale
dies keyen volgeden altemale
ende die ander xx vor waer
geloefden waleweine dat daer naer
dat si haer daregerden tien tiden
hemelijc souden ontwee doen sniden
des avons waren si wel ontfaen
daerna gincmen slapen saen
des ander dages soude men josteren
doe stonden tilijc op die heren
keye quam onder hen daer binnen
ende seide wie sal hier beginnen
die irste joeste het es tijt
walewein seide gi die sijt
alre gereets ende daerna ter stede
algader uwe gesellen mede
doe seide keye ic doe entrouwen
maer ic waent hem sal berouwen
keye ende sine gesellen mede
gingen hen wapinen daer ter stede
ende quamen vor di tente gevaren
ende torec was oec gewapent twaren
ende keye quam jegen hem gereden
ende seide vasseel nu moetti heden
u beromelike worde becopen
mettien liet hi dors lopen
ende brac op torec sinen spere
maer torec en hads gene dere
ende heeft keyen afgesteken
dat hem dochte di rucge breken
ende hadde oec ene grote wonde
doe seide torec daer ter stonde
al hietti mi nu vasseel
ic ben van u versekert een deel
des balch hem grevoen sijn sone sere
ende wilt keyen wreken sinen here
hi seide gi selet becopen secgic u
dat gi minen vader staect nu
ende dat gine vellet met onwerden
torec seide valt oec ter eerden
ende hout hem geselscap mede
dat donct mi dbeste nu ter stede
des balch hem harde sere grevoen
ende liet sijn ors lopen doen
ende op torecke daer do stac
dat sijn spere te stucken brac
ende torec staken sere weder
ende veldene metten gereide neder
so dat hi hem quetste sere
doe quam sagremort die here
utermatene sere verert
hi waende te lange hebben gemert
hi stac op torec daer ter stont
ende torec heeften daer gewont
ende stakene so dat dors vel
in seven weken dat wetic wel
sone sal desen josterens lusten
hi mach wel gaen licgen rusten
het ware alte lange sprake
soudic van elken scriven die sake
ic sal u die andere nomen bi namen
die hi alle afstac te samen
quarloens die coninc sijt gewes
ende claverdus ende meliandeles
amagons eslijs ende conain
gogogoes ende di blonde ywain
daerna grifles ende gravains
die scone coaers di scone bravains
ende gorreman ende cocores
talans brians ende garies
ende glandelijs mede ter stont
vele van desen waser gewont
dus sijn si allen ter zalen gevaren
des ander dages sonder sparen
quamen die ander xx daer
ende men ginc josteren daernaer
ende walewein was dierste man
die de joeste daer began
ende torec staken af ter steden
maer sijn daregarde was ontwe gesneden
ende al der andere di quamen daer
dies stac hise lichte af daernaer
lancelote ende bohorde mede
mansijs ende lyliobe bede
ende ywaine conincs uriens sone
ywaine metten libaerde na tgone
carados ende oec caras
ende hestor die sint coninc was
ende dones ende cador ende loos
boringalies ende grazion ende bedios
daerna tristous ende ydeus thant
ende den grave van humberlant
dese stac hi alle af sonder waen
maer soe hemelijc was dit gedaen
dat nieman wiste no werd geware
dat ontwe waren di daremgare
doe dese dinc dus was gedaen
vragede die joncfrouwe waleweine saen
wat hi haer riede hi seide danne
mogedine hebben nu te manne
soe sidi ene grote vrowe ter stonde
ic wane men sine gelike niet vonde
dit loveden si alle dire waren in
ende si noch meer in haren sin
dus drogense over daer een saen
dat si te torecs tente souden gaen
alsi oec daden metter joncfrouwen
walewein sprac dword met trouwen
hi seide torec  u welt te manne
miraude hebben nu vordanne
doe sprac mede dat scone wijf
hebt mine minne ende mijn lijf
al settict vord in u gebot
gode tansichte here got
sprac torec ic geve u herte ende sin
si sprac in wille meer no min
sint onse herten versament sijn
om te maken vast ende fijn
soe nemt een cussen het es recht
dus eest meer gesekert echt
doe dede hen walewein beloven saen
dat si die wet selen begaen
doe seide keye joncfrouwe godweet
gi selet breken uwen eet
daer sijn noch ridders ins conincs hof
die noch niet sijn gesteken of
daerbi bleefdi versworen nu
doe seide torec ic verseker u
dat ic dan daerwaerd varen sal
ende afsteken die hebbic geval
walewein seide wi selen alle varen daer
ende men sal oec houden vorwaer
die brullocht indes conincs hof
dus was daer gedaen tbelof
torec dede sine tente vellen
doe namen orlof sine gesellen
die daer waren met hem aldaer
men torstte ende loet ende vor daernaer
te kardolewaerd met blider namen
ende als si in twee milen na quamen
dede torec sine tente voren doen
sine knapen vor carlioen
ende dat mense voren thof soude slaen
doe quamense op ene heide saen
ende torec wilden resten daer
ende walewein voer vore wet vorwaer
sinen oem te secgene in trouwen
dat torec comt met sire joncfrouwen
ende die xx die met hem waren
ende keye ende die xx daernaren
liet hi met torec bliven daer
torecke vaecte ende lach daernaer
vrindelike in mirauden scoet
die sijns en twint niet verdroet
doen hi dus sliep sat op gerede
keye ende dede die andere mede
alle opsitten ende wech varen
heimelijc hier salic twaren
van mirauden secgen u
ende late keyen varen nu
daventure doet ons cont
doen torec lach ende sliep ter stont
so quam die welde ypandre daer
want hi volgede torec naer
om dat hine scoffirde alsic screef
daer di aventure daervore af bleef
daer hi den doden riddere wachte
vor sine amie met crachte
nu wilt hi wreken sinen toren
hi quam mirauden daer te voren
ende namse ende settese op sijn paert
ende reet met hare henen ter vard
doe riep si hulpe harde sere
doe ontspranc torec die here
ende wapende hem daer metter vard
ende reet hem na op sijn pard
ende gemoette enen riddere saen
die hem van ipandre dede verstaen
ende wildi ic leide u daer hi es
maer ic make u seker des
dattene nieman mach gewinnen
es hi te sinen castele binnen
want vor die porte wetet dan
staen twee vresselike moteelne man
die altoes derssen ende slaen
datter nieman in mach gaen
hine hadde meer dan goet geval
dat doet met toverien al
torec sprac dore al desen
en latic min lief daer niet wesen
ic hebhe so vele dor haer gedaen
ic sal dit aventure saen
dus quamen si ter porten toe
ende die riddere nam orlof doe
ende torec reet ter porten inne
ende dire boven lagen ten tinne
liten die reke vallen ter vaert
daer liet moreel sinen staert
maer torec hadde genen noet
doe sach hi di moteelne manne groet
hi nam sinen scilt opt hoeft
ende sijn vingerlijn dies geloeft
ende sloech met sporen in daernaer
doch haddi enen slach so swaer
dat hi welna was gevallen
maer moreel ontspranc met allen
hi reet ter zalen int begin
daer ne vant hi nimanne in
doe reet hi in enen bogard na dat
daer ypander in sat ende at
met vele lieden entie joncfrouwe
met uwermaten groten rouwe
dat si ne dranc noch en at
ende ypander sloechse om dat
torec quam ten angange daer
ende seide ypander wet vorwaer
en waerdi niet ter taflen geseten
ic soude u des slaens doen vergeten
doe miraude torecke sach
sine sach nie so bliden dach
si spranc te sire siden bi
willecome edel riddere vri
edel here vort mi met u
ypander seide wet wel nu
dat hi u eer winnen moet op mi
torec seide bi gode dat si
nu beet ende sijt tramer min gast
ic geve u hier geleide vast
ende mergen selewijt becorten dan
torec beette ende ginc vort an
ter taflen sitten eten saen
oft hem niet ware mesdaen
ende miraude met hem oec at
doe vertelde ypander nadat
vor torec ende die gesellen
ende seide gi doet gelijc den fellen
dat gi doet sloecht met gewouden
mine ridders die wilden houden
enen riddere buten den grave
wat ginc u der saken ave
torec seide in hebbe niet mesdaen
dat willic mergen op u doen staen
ende hiermet lieten si die tale
ende gingen slapen altemale
des smergens sijn si opgestaen
ende elc ginc hem wapenen saen
ende sijn tere plaetsen comen
ende hebben speren in hant genomen
ende elc ontseide anderen daer
ende liten die orsse lopen daernaer
ende elc daer op anderen stac
so dat elc sijn spere brac
doe gingen si metten swerden slaen
van den scilden menech spaen
doe slogene torec enen slach
dat hi in onmacht ter eerden lach
doe quam torec te hem gegaen
ende hivene op daer sonder waen
ende gaf hem in die hant sijn swaerd
dit es om dat gi waerd min weerd
nu vaste weert u jegen mi
ypander seide ic sculde u vri
ende oec quite hier ter stede
ende u scone vrindinne mede
gi sijt der bester een die leeft
ic hebbe uwer slage gnoech beseeft
ic geve mi op ic ben mat
ic werde u man hier ter stat
ende wille u dinen vorwaerdmere
dus werd sijn vrient ypander die here
ende geleide torec ende sine vrindinne
tote kerlion met bliden sinne
doe keerde ypander thuswaerd
ende torec te sire tentenwaerd
maer walewein versprac keye om das
dat hi hem daer ontfaren was
torec es in sine tente gaen
daer hi was harde wel ontfaen
want si waende alle das
dat hi ende miraude verloren was
nu latic die tale bliven
ende sal u van waleweine scriven
ne seget daventure gereet
dat walewein te sinen oem geet
ende seget dat torec comen es
oec verteldi dat ongetes
ende die valscheit mede
die hem keye nu ende echt dede
die coninc seide hi es soe quaet
hine doet nembermer goede raet
nu es die coninc met waleweine gegaen
tote torec die hen telde saen
sine aventure die hem gesciede
jegen ypandre ende sine liede
ende hoe hi mirauden hadde genomen
hoe mochti des te hovede comen
sprac walewein en was nie man
die hem des vermeten can
doe sprac die coninc artuer
dese joncfrouwe es u worden suer
nu biddic u dat gi met mi vard
ic wille tramer sijn u ward
ende miraude u scone lief
torec seide het es mi lief
dus voren si des conincs hove
daer hen gedient was van love
dies men drinken mochte ende eten
dies en was daer niet vergeten
na den etene gincmen slapen
beide heren ende knapen
smargens es torec opgestaen
ende heft sine wapine angedaen
hi wilde doen mirauden gelof
doe wapenden daer in arturs hof
alle die josteren wilden iet
die daer vore josteerden niet
wat hulpt dat ict make lanc
xxi ane haren danc
heefter torec afgesteken
doe quam walewein den coninc spreken
ende seide her coninc dits grote scade
dat men torec te sere verlade
die ander ridders di selen riden
men doe haer daregarden ontwe sniden
so mach hise lichte steken af
den raet dien walewein gaf
dede die coninc hemelijc doen
dus stac hi af alle die baroen
ende doen dit al was gedaen
quam artur te hem ende walewein saen
ende baden dat hi met hen sal varen
te hovewaerd al sonder sparen
gi sult mi sijn daer willecome
god ne geve mi nembermer vrome
sprac torec oft ic come int hof
in sal eer gesteken sijn of
ende tirsten dat oec es gesciet
sone willics u ontsecgen niet
die coninc baets waleweine
ende alle den gesellen inden pleine
daer was nieman diet wilde angaen
die coninc sciet doe danen saen
des anderdages ontboet na dat
die coninc dat torec quame ter stat
daer opt plein hi sal vinden
die jostirens hem sal geninden
die coninc es daer hemelijc comen
wel gewapent hebbic vernomen
ende torec quam oec vroech te velde
wel gewapent ut sinen getelde
doe sprac artur te torecwaerd
her torec oftic u velle ter vard
seldi met mi te hove riden
sonder meer vechten ende striden
wie dat gi sijt ic lovet wale
ic vare met u sonder wedertale
doe kerde elc van anderen daer
ende quamen te gadere weder daernaer
vresselijc elc anderen stac
dat elcs spere te sticken brac
torec was welna gevallen
doe kerden si ombe beide met allen
ende die coninc doe an torec reet
ende namen in sinen arm gereet
ende seide torec nu weert u
ic sal u afsetten nu
ende torec weerdem dat hi can
maer daer ne was geen weren an
die coninc settene vanden perde
al gemackelijc saen ter eerde
dies so scaemde hem torec sere
doe so seide artur die here
torec nu moetti varen met mi
wet wel dat ic die coninc selve si
doe scaemden torec vele te min
ende waes blide in sinen sin
ende sat weder doe op sijn part
ende sprac ic vare daer gi begart
ic vare mirauden halen nu
ende wi selen beide volgen u
en was nie so conen man
noch so starc mede daer an
noch die soe wel conde riden
maer quam artur bi sire siden
hine namen in sine arme wel
waest in nerenste waest in spel
ende leidene vor hem op sijn part
ende vordene daer hi wilde tervart
waleweine ende oec lancelote
perchevale ende al die genote
die waren vander meester namen
die heeft hi alle geproeft tsamen
maer haer negeen const ontstaen
hine leidene op sijn paert saen
ende om dese sake om dese dinc
sone liten si geen tijt den coninc
no josteren noch torniren
om dat hise alle soude falgiren
ende den prijs soude hebben allene
ende harre alre dade oec clene
souden scinen wet vor waer
jegen die sine oppenbaer
ende hierom baden si den coninc
dat hi afstoede derre dinc
ende liet hen bejagen prijs ende lof
ende hi soude here sijn daerof
nochtan sone was ni gygant
die camp eischte ins conincs lant
opdat arture selvet ginc an
hine wildene selve vechten dan
noch om lief no om verdriet
en const men hem dies verbidden niet
hine moeste selve den genen bestriden
oec voer hi allene onder tiden
dats sijn volc niene wiste
ende brachte dan thoeft vanden twiste
sinen lieden te littekine
hier omme ontsagene alle de sine
nochtan was hi die gemaetste man
die ter werelt nie lijf gewan
entie godertierste mede
nu willic keren weder ter stede
ende die aventure weder anegaen
daer ict liet hier vore staen
torec es tsire tenten comen
ende heeft mirauden daer genomen
ende sijn te hovewaerd gegaen
daer si waren wel ontfaen
miraude brachte den cyrkel opt hoeft
daer menech om pijnde des geloeft
daer was te hove groet spel
en leeft nieman dat wetic wel
die des gelijcs hadde gesien
ende eer die brullocht mochte gescien
so sinde torec twee ridders saen
ende deet sinen vader verstaen
ende sire moder dat secgic u
dat hi den cyrkel gewonnen nu
heeft en die joncfrouwe mede
te wive nemen sal gerede
ende dat ic hem ende mire vrowe
bidde op gerechte trouwe
dat si comen te arturs hove
daer ic die scone sal nemen van love
die boden sijn en wech gevaren
ende quamen tot ydors hove twaren
ende vertelden hem die sake na das
dies ydor harde blide was
ende tristouse mede alsoe
die coninc gereidem saen daertoe
ende reet met vele ridders van love
tote des conincs arturs hove
daer hi ontfaen was harde wel
nu werd irst bliscap ende spel
doen die vader vant sijn kint
ende die moder dat si mint
ende mirauden die scone smale
metten hoeftbande versiert wale
tirst dat desen tristouse sach
gaf si enen groten scach
dus heeftsi driewerf gelachen tsamen
des wonderde hen diet vernamen
ydor bracht daer groten scat
ende wie dats wilde hebben te bat
men gaefs hem wet vorwaer
ende des anderdages daernaer
troude torec sine vrindinne
hine leeft niet die u gave te kinne
die bliscap die daer gedreven was
achte dage al uut sijt seker das
hilt men feeste ende at ende dranc
vedelen harpen dansen sanc
dies was gnoech talre tijt
met gichten maectmen daer delijt
want wie dat gichten daer begerd
daerne was jegen niet gespaert
doe die feeste leden was
nam ydor orlof saen na das
ende wilde te sinen lande varen
torec nam oec orlof twaren
ende wilde met varen in sijn lant
dat hi ane mirauden vant
sijn vader bat hem sere daernaren
dat hi met hem ware gevaren
maer torec seide en belget u niet
ic moet eer varen wats gesciet
int lant dat ic behuwede nu
ende daerna salic comen tot u
mettesen worden si daer sceden
di trane ontbraken daer hen beden
dan docht mi geen wonder wesen
want elc sach anderen nie na desen
torec es comen in sijn lant
sine liede sworen hem te hant
alle te dienne embermere
hi was ontsien daer herde sere
van allen sinen ombesaten
dine ontsagen utermaten
daerna quam hem ene boetscap sware
dat sijn vader doet ware
ende sijn moeder oec mede
ende in u lant es groet onvrede
want vremt volc sonder waen
hebben u lant ondergedaen
doen dreef torec rouwe groet
om harre beider doet
doe sinde torec ter selver ure
ane den coninc arture
dat hi hem hulpe nu
hi sinde daer waleweine secgic u
met dusent ridders starc ende snel
ende torec hadder driehondert wel
ende hiermet voren si harde scire
ten landewaerd van base rivire
oec ontboet torec al die man
die hi in eewige verwan
ende hem manscap hadden gedaen
dat si hem quamen te hulpen saen
dus quam torec in sijn lant
daer was menech dine te hant
over haer here hebben ontfaen
ende alle die gene sonder waen
die op heme nine achten
die verwan hi alle met crachten
met gewelt wan hire vele
die hinc hi alle bider kele
ende doe gesuvert was sijn rike
nam walewein orlof hoeschelike
hi entie sine met groter ere
ende torec bleef geweldech here
want hi wel hevet gerecht
over hen die daden onrecht
doe dedi sijn wijf ontbieden
die daer quam met vele lieden
met groter ere was si ontfaen
van alden volke sonder waen
torec bleef coninc ende si coninginne
dus es vergaen harre beider minne
die coninc torec proefde hem wale
van sire doget ginc verre tale
nu latic torecke ende sijn wijf
bliscap driven al haer lijf
ende sal u vord doen verstaen
gelijc dat die aventuren gaen
indien vierden boec al bloet
daer in stat harre alre doet
die ter tafelronden toehoren
menech riddere wel geboren
dede daer sinen inde godweet
alse gi horen sult gereet
hier achter in des boecs inde
soe datmer nember af ne vinde
te sprekene in en gere maniren
men wilre logene toe visiren
dus indic hier den derden boec
god hude ons jegen sduvels vloec
