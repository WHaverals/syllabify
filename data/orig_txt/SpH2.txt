die ierste boec die hevet in
van xv jaren no meer no min
van galba van vitellus
ende van den iersten otte aldus
ende heeft in sijn ommegaen
lxxxix capitele ontfaen
den here die ons gewrochte
ende met sinen enegen sone cochte
biddic met monde ende met gedochte
dat ic wel weet dat wesen mochte
dat hi mijn herte daertoe brochte
dat si bi siere hulpen besochte
daer ic bi ledecheit ontfochte
die quaet es want ic eens gerochte
daer ic bescreven vant teere stede
dat vele quaets leert ledechede
an dese ollede vangic dan
te dietschene so ic best can
dander partie oft mi gean
onse here ende ic daer an
sine si de lof daert af ran
vort biddic hem die noyt en began
metter doget so make gespan
dat ic na dit lijf daer van
met hem te wesene behale
eweleke in sine hemelsche sale
in gods namen ende sente marien
so vangic nu ter ander partien
van den spiegele der hystorien
die ons toeget hoe god can vrien
den mensche van des viants scalkernien
met eren croent ende met glorien
oec toeget si also vincent wilt lyen
hoe de heilege kerke began dyen
in gedureger memorien
bi der heilegher conflorien
van der martelaren partien
die lieten haer vleesscheleke cyborien
in der ierster partien inden
mogedi van claudiusse vinden
hoe hi was keyser ende here groot
dese heeft gedaen so vor sine doot
dat nero keyser na hem blive
bi den rade van sinen wive
ende der heren daer hi in desen
te seer af scheen bedwongen wesen
octavien siere dochter man
was nero ende also dan
nam claudius trike onredelike
sint sinen sone britannike
eusebius doet ons te verstane
dat na den keyser octaviane
die vijfte keyser nero ter eren
quam rechte in djaer ons heren
lvii ende was here daer naer
viii maent ende xviii jaer
daer hi vijf jaer in dbeghin
hoveschelike here was in
suetonis heeft ons gelaten
bescreven dat nero was ter maten
groet ende sproete ende blont sijn vas
sijn anschijn scoenre dant eerlijc was
donker ogen den hals ront vet
den buuc sere vorwert geset
so hadde hi ende cleene beene
die arten liberale gemeene
heeft hi in siere joget geleert
van philosophien es hi gekeert
ende viel ane die poetrien
daer hi ane pijnde om die meesterien
daertoe an musike ende an gedicht
heeft hi sere sinen sin gesticht
in dierste van siere mogentheit
heeft hi aldus van hem geseit
dat hi micte te regneerne
niet bi sijns selfs begerne
maer omdat die keyser woude
dien hi noede verhoren soude
goedertieren genoech was hi
ghesellec ende hovesch daerbi
die sware tolle dede hi of
den senaturen die in thof
bi sinen vorsaten verarmt waren
besette hi renten van jaren te jaren
ghevoechelike te haerre noet
vermaende men hem van iemens doot
dat hi soude trecht bescriven
van dien men soude met wette ontliven
dat te bescrivene hem bestont
antwerdde hi ic woude mi cont
gheene letteren en waren als of hi groot
ontfermen hadde van harre doot
danctemen hem iewer af eren
also ic verdiende sprac hi ten heren
als die dat cleene heeft gescict
na dat hi hen te doene mict
nu was te rome vore hem sede
datmen spisen diere verdede
in cokenen alse in caberetten
daer hen tgemeene sere bi besmetten
in hoverden dies hiet hi dan
dat si niet en gereidden die coken man
dan mate spise ende pottage
om tgemeene te bringen in goede usage
dits dat men an hem mach prisen
maer van so quader wisen
wart hi daer na dat hi geens prijs
werdech en es in geenre wijs
also ghi hier na wel selt horen
maer wat commestor seget hort voren
een content binnen desen wort
te cesarien binnen der port
tusschen joden ende heidinen
want elc daer vorbarst woude scinen
hier op waest dat die joden roen
want herodes van ascaloen
stichte die port ende hietse na
den keyser cesar cesarea
die heidene hebben dit dus gewerd
dat ierst die port was gefondeert
van heidenen vore herodes doen
ende si hiet pergostratoen
dit quam vore felix den baeliu
die ierst hielt der joden bu
also lange als si hem miede gaven
ende als hise hadde wel bescaven
es hi an dander boert gehelt
ten heidenen dien hi gaf tgewelt
in der joden huus te gane
met crachte hare goet ane te vane
so dat hier af der joden clagen
vore nerone wert gedragen
daer felix omme wert ontset daer naer
van siere baelgien wel twee jaer
ende men gaf festusse die baelgie
doe felix sach sine heerscapie
minderen peisde hi dat hi woude
bejagen weder der joden houde
ende gaf hen sente pauwelse gevaen
daer hi hen lieve met heeft gedaen
doe festus daer quam in dlant
brachten die joden altehant
pauwelse vore hem ende omme sijn leven
hebben si getaelt so dat wert bedreven
paulus dat hi tpleit beriep
vore den keyser nu so liep
die dinc dat de coninc agrippa
doe quam in cesarea
tote festusse omme clagen
jegen die joden die in dien dagen
qualike metten joden was
want doe hi macht ontfaen hadde das
van den keyser dat hi soude
bisscop maken dien hi woude
heeft hiere enen toe genomen
die van aaron niet en es comen
dit was jegen der joden wet
oec hadde hi in sijn palays geset
ene veystere ende die so hoge
daer hi ute bescouwen moge
hare sacrificie oppenbare
in den tempel si die dit sware
verdroegen maecten dore das
enen muer die hoger was
dan die veistere ende omme die sake
festusse te biddene dat hi brake
den muer so quam agrippa daer
namelike die over waer
van festusse wel was ontfaen
ende doe hem festus dede verstaen
van paulus der joden clage
seide agrippa dat hi sage
herde gherne dien selven man
festus dede pauluse dan
sanders daechs vore agrippa bringen
die sprac also te sinen dingen
dat agrippa oppenbare
seide dat het claer recht ware
na dat hijt beroep bekende
dat menne ten keyser sende
doe gaf men die vaert te doene
juliuse enen centurioene
enen riddere van der scare
die de keyser sendde dare
van vele saken sendden ter vaert
hare boden ten keyser waert
om clagen van dat elken let
van anderen joden agrippa met
ende dat den joden meest mesquam
dat was dat agrippa nam
teenen bisscop enen hysmahel
also ghi te voren horet wel
die niet en was van aarons magen
dit eest daer si meest af clagen
nu wilt ons josephus hier orconden
tgetal der bisscoppe binnen iii stonden
die overste papen geheeten waren
te dien tiden van der joedscher scaren
van aaron tote davids tijt
also deen na den anderen lijt
vindic datter xiii waren
binnen vic ende twelef jaren
ende na den vader tkint algader
eleasar quam na den vader
overste pape wert die gone
ende was aarons outste sone
pape wert na eleasaren
finees sijn outste baren
ende also vort toter stont
die ic u maecte te voren cont
van ytamar en waren niet
overste papen also ment siet
maer mindere papen het en ware
somege omtrent davids scare
want doverste paepscap duncke mi
wert bi der dulheit van hely
ane ytamars mage gekeert
abyathar also men ons leert
was van ytamar comen
dien de coninc salomoen heeft genomen
doverste paepscap ende dede
sadoch sijn in sine stede
die van eleasar comen was
david bedachte hem also ict las
alse die die gods lof wilde meeren
dat niet genoech ten dienste ons heren
ane enen upperpape en ware
want worde hi siec niemen en soude dare
doen mogen dat hem te doene stoet
dat men elx daechs oeffenen moet
hieromme maecte hi xx ende viere
papen na de hoechste maniere
xvi van eleasare
ende viii van ytamare
nochtan hiere enen oversten liet
die prince van den papen hiet
dese papen dienden van weken te weken
hare oer na hen eweleken
ende met elken dienden ghinder
xxiiii papen minder
ende also vele papen met
dorewerders warenre geset
also vele ende dat getal
wasser vervult tweevout al
van dien die van mindere ordene waren
binnen cccc ende xl jaren
waren daer princen van papen xviii
van davids tide toten gesciene
dattie joden in babylone
worden gevoert herde onscone
cesseerde daer tpaepscap toter tijt
dat si van der scalcheit waren gequijt
onder den goeden zorobabel
ende jhesusse also wel
den groten pape ende dat paepscap stont
toter machabeeuscher stont
nu en willewi niet ten paepscape keeren
ter tijt der machabeeuscher heren
want papen waren si ende hertoghen
nu wert die tijt so vort getogen
tote dat herodes dede verslaen
alle die hi conde verstaen
die waren van der papen conne
dat trike niet weder an hen en ronne
ende doverste paepscap hi vercochte
nu een nu meer so hi dierst mochte
van deser tijt van desen geschiene
waren der overster papen xviii
tote dat jherusalem die poert
altemale was testoert
van der tijt des conincs herode
tote dat die wrake quam van gode
op jherusalem en seget ons twint
josephus der jare maer men vint
dat herodes in sijn regneren
xxx jaer was vore de comst ons heren
ende onse here xxxiii jaer
leefde ende in tjaer daer naer
xlii wert testoert
jherusalem die goede poert
so eest goet dat men bescrive
die jare c ende vive
alst den joden nu dunct dus staen
dat hen paulus es ontgaen
bi den beroepe dat hi dede
so hebben si al hare felhede
ghekeert op jacoppe als volc verdoemt
diemen ons heren brueder noemt
nu es sente pauwels in die vaert
mettien hi bevolen waert
julius den centurioen
vore wien hem god gaf goet doen
so dat hine hoveschelike helt
ende en dede hem negeen gewelt
ende gedoechde van sinen vrienden
dat sine eerden ende hem dienden
daer hise vant in die roemsche vaert
daer sente luuc ons af verclaert
hoe god dore pauwelse wilde sparen
hem ende die andere daer si vervaren
waren in die see en hadt god gedaen
ende hoe pauwels daer na saen
des princen vader van mitilene
van den cortse ende van der bloetsocht gemene
ghenas met siere heilegher bede
ende alle die sieke mede
die men hem daer te voren brochte
ende hoe hi hem selven verloeste sochte
van vipra dat quade serpent
wies bete de doot toesent
dat hi hangende ane sine hant
ongescaedt van hem werp in den brant
nu alse te rome hebben vernomen
die kerstene dat paulus daer sal comen
liepen si hem jegen tote apis marct
ene stede die so heet dat marct
omme dat apius dede maken
daer iii huse daer men saken
soude vercopen ter lijfneren
die daer bi nachte soude arriveren
nu schijnt dan hier ter stede
dat peter ende paulus mede
den romeinen niet ierst en begonden
te predekene omme dat si vonden
te rome kerstene als siere quamen
ende seitment yewer in haerre namen
dat sijt ierst souden hebben gedaen
dat selen wi alsoe verstaen
dat sise ierst confirmeerden
ende in tgeloeve instrueerden
nu als si te rome quamen
so was nero also te samen
ende sine quaetheit ongemerct
ende niewelinge in sijn rike gesterct
hi micte cleene van den discorde
datmen van kerstenen ende van joden horde
so dat paulus was gelaten
al vri te gane achter straten
maer dattene een riddere allene hoede
paulus ontsach hem als die goede
dat die juden van judea
letteren souden hem senden na
den joden te rome oft boden
dat sine verradelike souden doden
hieromme dede hi te samen
de jode van meester namen
ende heeft die tale dus anegenomen
ic mine bruedere ic en ben niet comen
omme over u iet clagen
maer omdat ic dorste gewagen
de verrisenesse der dode
brachten mi die saduceen in selker node
dat ic vore den keyser mi
beroepen moeste ende hier bi
paysierde hi die joden daer
dus woende paulus daer ii jaer
ongewacht ende hi ontfinc
al dat tote hem quam ende ghinc
ende leerde hen de wet ons heren
nu hadde nero in sijn regneren
twee jaer geweest als quam te rome
paulus ende hi also ict gome
was te rome daer na twee jaer
predekende ende oec x daer naer
tote dat hi wiste des hem nero
orlof nam van wien ghi so
cortelike moget horen
alsoet ons suetonius bringt te voren
dese nero van menegher aert
daer hi jonc geleert in waert
hielt hem meest an die musike
daer hi omme pijnde so misselike
in al dat conden naturiene
alle usage ende alle engiene
die den man wel singen doen
heeft hi vore alle dinge geploen
ende altoes wille hi ontberen
spisen die den sange deren
springen singen als dantsen spel
plach hi meer dan yemen el
ende altemale in tgemeene
oppenbare onder die onreene
alte dorper liedekine
plach hi te singene ende sine mine
was meest onder die goliarde
ende dit decte hi tiersten harde
maer techterst dede hijt oppenbare
ende wilde datter af ghinge mare
in dit doen in desen staet
en mochte hi te rome niet sijn versaet
ende voer al dlant van der moreien
omme hem daer te vollen vermeyen
in allen steden hi geboet
daermen sanc maecte cleene ochte groet
datmen hem dien sanc toebrochte
ende als hem yemen daer mede versochte
dien ontfinc hi met grooter eere
ende als hi sanc in hoghen seere
moest al singen dat bi hem was
so dat somwile geviel dore das
dat die quade hare quaet volbrochten
als die liede els niet en rochten
dan te lovene den keyser sot
omme te doene sijn gebod
als hi van grieken eens es gekeert
te rome wert alsomen ons leert
sat hi opten selven wagen
daer de keyser augustus op gedraghen
hadde van den velde menegen sege
die parde diene trocken wege
waren allegader wit
met goude gecleedt hi sit
ghecroent met eenre croenen diere
alle sonderlinge maniere
van solaesse daden si hem daer
die hem voeren vore ende naer
in singene in te telne geesten
sine ridders van den meesten
songen lof van sinen sege
oec dedemen vore hem in dien wege
sinen goden groote offerande
wel riekende crude menegerande
stroyedemen vore hem op die strate
hi dede oec maken na sinen state
beelden staende in dier manieren
der geenre die snaerspel antieren
ende cume was hi in enech doen
omme te behoudene goet susoen
henne was al singende dat hijt dede
ja riep hi ridderen oft andere mede
dat was al gelijc met sange
ende die dus sijn doen sonderlange
lovede ende prijsde wel
was sijn vrient herde ende niemen el
eenen onmenscheleken onsede
van vuelre onsuverhede
was desen quaden keyser in
ende die toende hi in dbeghin
stille als bi dulre onsede
maer namaels volget hem so mede
datmen mochte werden geware
dat nature dede niet de jare
tsavonts liep hi allene wel uut
te suekene sijn vuele deduut
quam hem dan yemen te gemoete
dien blau hi ende sloech onsoete
ende werpenne in tvuelste dat hi vant
tavernen brac hi ende prant
al dat hiere in geroeven conde
so dat hi te menegher stonde
van live dus wert geavontuert
so dat hijt eens heeft besuert
van enen die hem bina nam sijn lijf
dien hi wilde nemen sijn wijf
vort leidde hi hem metten jongelingen
die hem holpen sijn quaet volbringen
hierna desen sede hi laet
omme te vane ane meerre quaet
van den middage toter middernacht
heeft hi dicwile sijn mael volbracht
ende hi baeddde daerin binnen menechfoude
te wintere in heete te somere in coude
ende dicwile dede hi sijn mael in steden
daer men plach onsuverheden
van luxurien alre meest
siere moeder heeft hi gevreest
omme vleesschelike met hare te sine
maer dat si met groeter pine
ende met wreetheiden hem ontghinc
dat an hem niet en bleef die dinc
machmen weten oppenbare
want hi dede sueken harentare
so lange dat men vant een wijf
die siere moeder geleec na dlijf
die hi heeft onder sine amyen
hi en wilde oec altoes niet lyen
dat yemen ware suver van lichamen
al waert dat selc daer af hadde namen
dat ware bi bedecten saken
ende si die oppenbare spraken
vore hem van haerre onsuverheit
dien en heeft hi niet ontseit
si en mochten al tquaet doen dat si wouden
ende hi en heeft oec niet gehouden
rijcheiden over bate
dan goet questinge ende onmate
dorpers hiet hi sonder eere
die te gevoege daden teere
ende die hiet hi groote prelate
die van teeren waren ongemate
dus en wiste hi geene mate van levene
no te nemene no te gevene
gheen cleet en dede hi tweewerf an
so diere en dobbelde noyt geen man
sijn veschnette moeste vergout al sijn
ende die reepe purpurijn
met dusent soemers voer hi te wegen
hare voete selverijn beslegen
noch was dese onmate cleene
jegen die onmate onreene
die hi ane sine woenste leide
waert dat ic u die waerheit seide
het schenen ongehorde saken
enen vischviver dede hi maken
die bat see dan viver scheen
daeromtrent huse menech een
so dat een bosch scheen wesen
ackere preyeele te desen
bossche daer hi in hebben wilde
beesten ende alle maniere van wilde
ende waer dat hi wesen soude
moest al sijn verlicht met goude
sine tafelen alle yvorijn
bestroeyt met crude van roke fijn
ende ene tafele hadde hi ront
ghelijc der werelt in die stont
sonderlinge sonder bescheet
beide nacht ende dach bereet
so lange plach hi dit ende dat
dat seer minderde sijn scat
doe sette hi te rome den moet
den temple nam hi groet goet
de gode die guldijn waren
oft selverijn smalt hi sonder sparen
van claudius doot wert hi betegen
al heeft hine niet versleghen
dat hi raetghevere was ten sticken
sijn wijf octavien pijnde hi dicken
te verworgene hi en wiste twi
eerst bien hise van hem ende hi
seide hare tonrechte hoerdoem toe
ende deedse dooden doe
doe nam hi te wive ponpeyen
die hem onlange mochte greyen
want hise met kinde groet
met siere hielen sloech te doot
nu en es geen quaet in des menschen let
hi en esser mede besmet
als ponpeye doot was bleven
wilde hi te wive hebben verheven
anthonyen claudius ander dochter
diere te stervene was sochter
dan te sinen wille staen
dies moeste si oec de doot ontfaen
sijn stiefkint heeft hi gesint
te verdrinkene ende siere voesteren kint
dede hi senden in ellenden
omme dat hem dorste genenden
in een bad sine hande dwaen
eer datter nero in was gegaen
sinen meester seneca
dede hi dooden ende sendde hem na
te drinkene sere sterc venijn
omme van siere doot seker sijn
die vorbarege groete heren
die hem geholpen hadden ter eren
dede hi dooden met venine
siere moeder die de quaetheit sine
hem heeft gelachtert scarpelike
maecte hi arm die was rike
so dat si cume hadde wat verteren
ende seide hare scande ende vele onneren
ende micte hare te nemene dleven
iiiwerf pijnde hi omme hare vergheven
maer si was die hare vorwachte
doe dede hi vallen op hare bi nachte
dat huus boven daer si in sliep
also dat hi hare doot beliep
ende die hem holpen dit bedriven
dede hi altemale ontliven
oec seit men dat hi die moeder dede
onttoen omme te siene die stede
daer hi gelegen hadde in hare
some hare lede maecte hi ommare
ende some heeft hise geprijst
siere moeder doot heeft gewijst
op ene hare vriendinne groot
ende die dede hi slaen te doot
ende nam hare goet meere ende minder
allegader dergeenre kinder
die hi dede van den live
die versendde hi keytive
oft met honghere oft met venine
dede hise smaken der doot pine
al sijn ghere al sine atente
was liede te doodene met tormente
dus en sparde hi liede no lande
want hi seide het ware scande
dat men rome doude maniere
van den husen hout ende ondiere
so lange hadde gelaten staen
dies dede hijt al verberren saen
vi dage berret ende vi nachte
ende hi was die lettel achte
der liede alte swaer verlies
maer vro ende blide was hi dies
daer hi in sinen palayse lach
dat hi die scoene vlamme sach
ende sanc lude ende maecte spel
ende na dien brande also wel
en mochte niemen daer keren tsiere erven
hi en moest copen anderwerven
nu swigen wi een stic van desen
wat actor seit laet ons lesen
eer seidic u dat bi nerone
seneca wert ontlijft onscone
maer hoe hi sterf vanc nu verstaen
dit vordeel heeft hi hem gedaen
omme dat hi was sijn meester dies
heeft hi hem gegeven kies
te stervene also hem dunct goet
want hi emmer sterven moet
ende dit was die sake twi
van nerone omme dat hi
van hem teblouwen was in der joecht
doe hine leerde in groeter doecht
dies en mochte hi niet gedoegen
den meester te siene in sinen oegen
hine gedachte der ouder slage
als seneca sach dese plage
coes hi te stervene in een bat
ghelaten te sine omme dat
ende also te bloedene doot
dese seneca was vrient groot
sente pauwels doe hi was te rome
daer ons comestor also ict gome
sere contrayrie af seggen dinct
na datter ons af te vore brinct
die goede sente jeronimus
die ons doet verstaen aldus
dat seneca hadde de doot verworven
ii jaer eer peter ende pauwels storven
dit hebben wi van sente paulus geeste
doe paulus bi den heilegen geeste
te rome bekeerde bi groeten hoepen
die liede quamen toegeloepen
vele van des keysers hove
ende vielen an tsalege geloeve
so dat dit vor seneca quam
die sekerlike wel vernam
dat paulus inhadde vroetscap godlike
so dat hi dat cume ontwike
hine hadde vele jegen hem gesproken
ende al es hen dies ontbroken
dat si niet en spraken mont jegen mont
so sonden si epistelen te meneger stont
ende seneca ontfinc daer hi van sinne
dicwile groete genuechte hadde inne
ende die epistelen van salegher leere
las hi dicwile vore sinen here
den keyser ende seide oppenbare
dat peter of paulus sonderlinge groet ware
wanen dat seneca was geboren
dat staet in dierste partye hier voren
ende van al sinen boeken
so en maghic hier niet geroeken
dan in ene redene smal
die ic hier cortelike seggen sal
rechte vriheit van sinne
was desen seneca wel inne
die niet en hadde in hem varro
ende menech ander clerc also
die niet oppenbare en screven
jeghen der heidine sware sneven
maer seneca screef oppenbare
jegen der heidene dolen sware
want hi screef in siere spraken
si wanen hebben heilege saken
onsterflec ende onbesmet
in onreine dinc geset
ende gheven hen des menschen vorme
der diere der vissche ende der woerme
ende selke sijn die dit al minghen
ende houdent over heilege dingen
dat waer dat sake dat het hadde leven
ende het beroeren mochte geven
men soudt houden over een wonder
ende hebben vaer daer af besonder
oec screef hi jegen vuele seden
die men plach te menegher steden
als die hare gode waenden eren daer mede
ende sneden af hare manlijchede
ende blenden hen selven dusdane daet
proefde seneca al quaet
dit en dorste varro niet bestaen
al docht hem oec quaet gedaen
maer jegen die poeterie allene
screef hi nochtan vor tgemeene
loechende hi daer hi hadde jegen
ghescreven dies en wilde plegen
seneca in gheenen doene
ende was te begripene coene
al daer hen de heidene an houden
vort heeft hi die heidene gescouden
omme dat si den saterdach vieren
hi seide en waren geen goede manieren
dat men enegen tijt ledech helde
ende men ommate ledecheit stelde
den kerstenen en heeft hi niet gewijst
lachter noch oec te sere geprijst
hi en woudse prisen niet machode
omme dat ware jegen sijns lands gebode
ende oec wilde hise prisen men
omme dat was jegen sinen sen
maer van den joden heeft hi gescreven
si hebben seit hi een wet gegeven
dengenen van wien si sijn verwonnen
ende si sijn die niet en connen
die redene van haerre wet
al tfolc heeft hen wel na geset
dat het van sinen doene niet en weet
rechte redene no bescheet
van desen laten wi hier bliven
wat actor seit selen wi vort scriven
als nero hadde xiii jaer
gheregneert so wert hi swaer
der kerken ende wert dierste mede
keyser die jegen kerstenhede
ghemeenlec uteghaf gebode
daer de kerke bi quam in node
vele der persecucien waren
maar xii van der meester maren
vinden wiere van den heilegen bescreven
dierste hevet nero opgeheven
die peteren ende pauwelse met
ter martielien heeft geset
die princen van der kerken waren
die andere hief op te waren
domician die felle tyran
bi wien die ewangeliste jan
in ellenden wert gesent
die derde wert bi trayane bekent
die dooden dede ignatiusse
nereusse ende achilleusse
de vierde bi marchus antonine
pontianus ende fotine
maecte martelaren die gone
alexander manites sone
dede die vijfte onder wien
den paeus calixtus moeste gescien
die doot cecilien ende den paeus urbane
die seste na minen verstane
ghesciede bi maximine
bi wien gedoegede der doot pine
met vele anderen de paeus pontiaen
die sevende heeft decius gedaen
den paeus sixtusse met laurente
dede hi dooden met tormente
valeriaen ende galien
daden die achtende bi wien
de paeus steven heeft die doot bejaget
ende eugenie die maget
met philippe haren vader
die negende gesciede algader
bi enen die hiet aureliaen
daer agapitus ende symphoriaen
ende colombe die maget
hebben bi die doot bejaget
dyocclesiaen ende maximiaen
hebben die tiende jaecht gedaen
vincent cosmas jorijs damiaen
ende andere buten getale sonder waen
worden martelaren bi desen
ende het mochte een vervullen wesen
van den vorseiden wederstoete
maer na dat constantijn die groete
van silvestere hem doepen dede
ende der kerken gaf vrihede
wert constantijn sijn sone quaet
die ellefste jacht hi anevaet
doe wert gedoodt eusebius
ende sente athanasius
wert gejaget ende gescent
hylarius in ellenden gesent
die tweelefste heeft gedaen
die vernoeyeerde juliaen
twee gebruedere janne ende paulus
donatus ende quiriacus
worden bi hem martelaren
die persecucien die waren
vore des groets constantijns stonden
al noemt men hier wiese begonden
vele andere keysere met
hebben hen daermede besmet
als die nero heeft ierst gedaen
die voldede vespesiaen
ende die began domiciaen
heeft die keyser nerva voldaen
die gene die trayaen begonde
voldede in siere stonde
adrianus daer na sciere
ende antonijn die goedertiere
ende die begonde antonijn
moeste bi commodusse sijn
ende bi severuse voldaen
die galba ende valeriaen
begonnen voldede claudius
die aurelianus dede lesen wi dus
voldede numeriaen
ende die dyocclesiaen
met maximiane began
voldaden dese felle man
maxinius ende galerius
maxencius ende licinius
te rechte dapostel dan gewoech
dat nero antkersts tecken droech
dat hi beide in rade ende in dade
van al desen vorseiden quade
beide hoeft was ende beghen
dat toende wel sijn quade sen
als hi die princen van gods scaren
dooden dede sonder sparen
sente pauwelse thoeft afslaen
ende sente petere an tcruce staen
nu als peter ende paulus waren
te rome es daer so gevaren
dat nero hem algader keert
an symoen magus diene onteert
met menegerande duvelyen
so dat nero vore waer dar lyen
dat sijn welvaren al van hem coemt
desen symoene hadde verdoemt
sinte peter in dlant van judea
ende danen verjaecht nochtan daer na
quam hi te rome ende hem vermat
doode te verweckene in elke stat
ende hi seide dat peter ware
een bedriegere een logenare
de dulle geloeveden siere spraken
die hem wonder sagen maken
want hi serpente coperine
hen verporren dede ende steenine
beelden ende lachen mede
ende boven menschelike snelhede
liep hi selve ende conste hem togen
ofte hi in de locht hadde gevlogen
nu liet een jongelinc daer dleven
een van skeysers naeste neven
daer peter ende symoen gesocht
omme waren ende vore den keyser brocht
daer sprac symoen niet alse die bloede
worde hi bi hem verwect die doode
dat men petere soude ontliven
ende en conde hijt niet bedriven
ende peter dade den dooden leven
dat selve ordeel worde hem gegeven
sente peter heeft georloeft dat
de toeverare ghinc ter stat
daer doot lach die jongelinc
ende begonde sine dinc
van toeverien dat menegen een
die doode sijn hoeft rechten scheen
ende dat hi sprac jeghen symoene
in sere wonderliken doene
worden jegen petere die liede
dat hem so groete dulheit gesciede
hem te settene jegen selke macht
met pinen hevet daer toe bracht
sente peter dat si swegen doch
ghi liede sprac hi dat ghi noch
hebt ghesien dats al ydelheit
ghi en siet noch niet die waerheit
leeft die jonghelinc hi sta op dan
wandele ende spreke als levende man
men doe wech den toeverare
sine valscheit wert oppenbare
men dede symoene gaen van daer
ende die doode blijft daer naer
stille liggende doot also hi es
peter stont van verren des
hi sine gebede stille hadde gedaen
doe sprac hi dat ment mochte verstaen
stant op jongelinc jhesus kerst
moet di genesen ende sonder verst
stont hi op ende ghinc ende sprac ende at
doe die liede sagen dat
wilden si steinen den toeverare
doe sprac sente peter toter scare
hets hem swaer genoech tferdriet
dat hi sine const siet werdech niet
leve ende sie te siere onneeren
cristus rike altoes meeren
symoen wert sware gepijnt daer of
dat peter hadde so groeten lof
ende dede liede noch vele te samen
die galyleeusche diene vergramen
sprac hi so dat hi rome wille laten
dat hi geset hadde sere in baten
ende seide hi wilde te hemele varen
ende tsinen wille hem weder baren
hi sette dach die dach hi quam
op tcapitole dat hi clam
hi werp hem af ende scheen daer vliegen
vele liede in dat bedriegen
eerdenne alse gode ende seiden dus
dusdane macht en dede noyt cristus
sente peter die daer stont bi
sprac jhesus here nu biddic di
dattu sine const hier valsch wilt togen
dat dat volc niet en blive bedrogen
here doettene vallen dat hi sijn lijf
behoude onmogende ende catijf
doe viel hi neder ende brac sijn knie
onsalechlike so quam hie
thareten ende starf daer als een quaet
als de keyser nero dit verstaet
dat hi verloren heeft sinen vrient
symoene die hem wel hadde gedient
ende nutte was want hi den rike
gheboet hi herde verbolgelike
dat men petere va den man
daer hi dit verlies heeft an
doe riet nerone albin in rade
die sijn goede vrient gestade
hiet dat hi petere vaen nu
bevele agrippen den baeliu
ende hine pine also hi beghert
want sente peter hadde bekeert
iiii agrippen concubinen
so dat si nemmermeer te sinen
wille en wilden deelen haer lijf
desen raet wiste albijns wijf
ende deedt petere ende den sinen verstaen
sine jonghers worden bevaen
met vare ende baden hem sere
dat hi wech vlie doer gods ere
peter antwerdde ghi bidt mi
te vliene daer ic soude bi
den jongen doen de doot ontsien
ende soudic die doot ontflien
die ic lange hebbe beghert
ende daer onse here bi worde vercleert
also hi ons selve doet verstaen
doe riepen si al weenende saen
vader ontfaermt ons meere ende minder
die noch sijn in tgeloeve kinder
en laet ons niet sijn sonder di gemeene
onder dongeloevege onreene
du seids  waer es nu dat beheet
dore ons te stervene te sine bereet
ende wi en mogen an di niet bejagen
dore ons te levene in corten dagen
dat wi worden noch bat gesterct
peter die hare weenen merct
moeste weenen in droeven moede
so ontfermech was die goede
ende wert verwonnen met haerre bede
ende ruumde tsnachts allene die stede
ende daer hi buten der porten quam
hem jegen comende hi vernam
jhesumme hi anebeedene saen
ende seide here waer es nu dijn gaen
onse here antwerdde metter druust
tot rome werden noch gecruust
comic ende peter sprac met sere
salmen di dan noch crucen here
onse here antwerdde peter jaet
doe sprac peter here hoet gaet
ic sal u volgen ende mettien
heeft hine opwert varen gesien
dien hi na metten ogen sochte
weenende also lange als hi mochte
ende doe hi te hem selven quam
van siere doot hi wel vernam
dat in hem soude gepassijt wesen
onse here ende met desen
keert hi ende seide sinen jonghers vort
wat hi gesien hadde ende gehort
eene corte stont so troeste wale
peter de sine met sueter tale
so dat daer quam der gode pape
ic en weet met hoe menegen cnape
die petere vingen ende gereet
hebben sine vore den baeliu geleet
diene scalt ende blameerde sere
dat hi van den gecruusten here
seit jegen den wille ende trecht der goden
te crucene heeft hine geboden
als dat tgemeene diet verstoet
wert het wel na al verwoet
ende riepen lude manne ende wive
twi eest dat men petere ontlive
in welken heeft hi gescaedt der port
hets wel tontsiene dat god dese mort
wreken sal ende ons allen verderven
haren toren willen si verwerven
an den baeliu ende doot te slane
ende petre levende doen tontgane
ende te meer si dus gebaren
dat scheen oft rome soude vervaren
doch heeft peter so gedaen
dat si swegen doe sprac hi saen
o ghi liede in gode gestade
o ghi die hoopt in sine genade
oft ghi te mi hebt rechte minne
so toeghet mi met soeten sinne
ende en benemt niet mine vaert
die ic lange hebbe begaert
staet gedoege ende verblide sere
ende siet hoe ic gode onsen here
mine offerande doe met mi
met desen woerden worden si
cume gepayt so dat het blivet
dat die baeliu niet en wert ontlivet
dies si wel hadden te doene macht
maer si waren alle so bedacht
dat elc noede verhoren soude
peteren die volgen woude
na dleven van den meester sijn
die seide ic mach ten wille mijn
gheleesten van ingelen te minen doene
meer dan xii legioene
aldus quamen si ter stat
daer dat cruce was ghesat
ende peter ghinc staen daer neven
ende sprac aldus vinden wi bescreven
o cruce du heefs gevoecht an gode
den mensche ende van sduvels gebode
verscheeden o cruce die telken dage
den salegen deils jegen sduvels plage
tfleesch van den lamme onbesmet
ende den mensche heefs geset
van der hellen te hemelrike
o cruce die pays maects dagelike
tusschen hemelsche ende erdsche dingen
ic gedoege cracht sonderlingen
dat ic so lange van di ben
hierna sprac hi tote hen
dien hi te crucene bevolen was
dat u bevolen es comt af das
doet mi uut dit sterflec cleet
daer bi mijn geest sal sijn gereet
onstervelijc an onsen here
ghevoecht ende noch bad hi meere
dat menne thoeft neder die voete boven
cruce want hem negeen orloven
niet en dunct dat men den cnape sal
so crucen als den here van al
ende si hebbent also gedaen
doe lieten die goede daer menegen traen
ende peter daer hi an tcruce stoet
troeste dus haren droeven moet
des crucen cracht es buten maten
groet ende bant van caritaten
ongebrekelijc ende des levens hout
ende heeft gebroken der doot gewout
vort onsen here hi dus bidt
here die mi getoecht heefs dit
doe hen den troest van levene sien
ende altemale die goede mettien
scouweden omtrent petere standen
inghele vele diene vandden
ghecroent met lylyen ende met rosen
ende sagen petren sonder nosen
al rechte ane dat cruce staen
ende een boec van gode ontfaen
ende lasser in dat hi sprac vort
doe wert daer bliscap ongehort
dat ten groeten wondere an
saghen dongeloevege man
hierna seide peter gode danc
ende beval met beden stranc
sine scaep den herde van al
ende doe beide groet ende smal
lude riepen amen die vroede
ghaf op gode den geest die goede
rechte saen na des apostels ende
quam een van den jonghers hem gehende
die marcellus was genant
ende nam den lichame van den sant
ende dwoegenne met melke ende met wine
ende met specien diere ende fine
ende heeftene begraven in scoenre steden
tsnachts daer hi lach in serecheden
ten grave als die heeft gemect
dat hi nemmermeer en trect
van sijns meesters grave vercoren
so quam hem sente peter te voren
ende sprac marcel lieve broeder
verstant gods woert ende wes vroeder
die seit laet delven met haerre doot
die doode verstant oec niet al bloet
dattu den dooden begraven heefs
ende beweent maer du die leefs
wes blide als mettien die leeft
ende die groete blijscap heeft
laet die doode begraven sijn
ende du na dit leven mijn
boetscapen ons heren rike ga
nu verstont niet lange hier na
nero dat peter doot was bleven
dien hi te pijnne hadde gegeven
met tormente van menegen doene
ende tferlies van den quaden symoene
ende dedere omme agrippen vaen
omdat hine dooden dede te saen
doch heeft agrippa so gedaen
bi vrienden dat hi es ontgaen
maer sine baelgye moeste hi laten
nero wert in groter haten
op die meest peters vriende waren
daer hi micte sonder sparen
op te wrekene sinen toren
die hi op petere hadde te voren
maer sente peter dede verstaen
den sinen hoe si souden ontgaen
oec quam hi in visioene
den quaden tyran nerone
ende dedene eens blouwen sware
hout op dine hant sprac hi daer nare
van den cnapen ons heren jhesus
nero wert vervaert aldus
ende hielt een stic den heilegen vrede
die hen hielden in ene stede
in gode blide in salegen doene
ende worden bi visioene
bi sente petere verblijdt
ende getroest te menegher tijt
actor ende jheronimus
seggen dat peter ende paulus
op enen dach te rome waren
ghemaect bi nerone mertelaren
van sente petere hebdi gehort
nu hort van sente pauwelse vort
paulus sat eens den avonde bi
onder sine jonghers die hi
leerde daer gesciede dus
enen jongelinc hiet patroclus
des keysers schinke hi quam aldaer
als die wilde horen naer
sente paulus salege leere
als die daertoe getroest was sere
van den gesellen sijn die daden
dat hen sente paulus dorste raden
nu waren daer so vele liede
dat patrocluse niet en gesciede
dat hi pauluse wel conste genaken
ende omme te horne sine spraken
clam hi in ene veystere hoghe
daer hi bi gods woert verstaen moge
so lange dede paulus sine dinc
dat slapende wert die jongelinc
ende viel neder ende sterf te hant
gheestelike wert dit becant
sente pauluse ende hiet dat men hem bringe
den lichame van den jonghelinge
die daer buten lage doot
si dadent hi sprac die hope groot
hebt an gode bidt met genende
met mi gode dat hi sende
de siele weder in desen lichame
ende leve bat te siere vrame
dan hi tote noch heeft gedaen
na hare bede sprac paulus saen
jongelinc stant op ende doe verstaen
wattu van gode heefs ontfaen
rechte alse van slape hi ontspranc
ende seide gode lof ende danc
als nerone quam die mare
dat dese patroclus doot ware
viel hi in ongevoege mesbare
mettien worden si geware
die bi hem waren van patrocluse
dat hi leefde ende vore den huse
ware doe nero dat verstoet
wert hem al verkeert die moet
in groeten vare ende hi hiet
dat menne vore hem en liete comen niet
doch hebben sine vriende gedaen
dat hi vore hem quam ende also saen
als hine sach ende negeen
teeken der doot an hem en scheen
vervaerde hi hem doe seide hi mee
wie dede di leven sprec patroclusee
ende hi sprac met bliden stouten moede
jhesus cristus die wel goede
die ewelike coninc es van al
nerons toren en was niet smal
doe hi van gods macht horde ende hie
sprac sal dan altoes regneren die
ende maken te niente elke ander rike
die ander sprac ja hi sekerlike
hi es allene here ende coninc
boven alle macht boven alle dinc
doe plattene nero ende sprac hem an
bestu dies conincs riddere dan
ja ic antwerdde hi hem al bloet
want hi mi wecte van der doot
een justus ende een barnabas
seiden ende selc ander die daer was
twi slaestu keyser den jongelinc
die niet en seit dan ware dinc
want wi dien here sijn onderdaen
doe deedse nero kerkeren saen
ende wert in den wille bevangen
dat hise met pinen sonderlangen
tormenteren wilde die hi gemint
hadde sonderlinge vort hi sint
te vangene waer dat mense can bevaren
die des conincs ridderen waren
ende te tormenteerne sware
doe wert sente pauwels onder die scare
ghevaen gebonden geleet
vore nerone den keyser wreet
aldus sprac nero paulus ane
o conincs cnape ende mijn gevane
wanen comt di so dul die wille
te comene in troemsche rike stille
mine ridders mi afbreken
ende te dinen coninc steken
paulus vol van den heilegen geest
sprac nero niet alre meest
allene van den ridderen dynen
wi te gaderne ons en pinen
maer van der werelt algemeene
mi es geboden groet ende cleene
te gods dienste te doen stane
dies wille heeft ende niet en wane
dat di behoudt dine rijcheit
maer waerstu tsinen dienste bereit
du bleefs behouden als hi sal comen
de levende ende de doode domen
die werelt doen tegaen met viere
dan sal hi ewelike ende diere
ghichten geven sinen ridderen goet
nu wert die keyser al verwoet
doe hem paulus dede verstaen
dat die werelt soude tegaen
met viere dies geboet hi schiere
alle gods ridderen te doene ten viere
ende pauluse thoeft af te slane daertoe
na de wet diemen hielt doe
ende hietene leiden buten der stede
daer men alle den lieden mede
sine doot make oppenbare
ons heren woert sprac hi aldare
hen diene leidden te siere doot
doe wert in rome die moert so groot
want nero hiet al verslaen
datmen kersten conde begaen
so dat al tfolc met crachte liep
ten palayse ende riep
wederroep keyser dit onrecht
oft wi maken jegen di gevecht
tempere dine verwoedheit groot
du does de onse slaen te doot
die beschermen troemsche rike
nero wert vervaert grotelike
ende hi dede te hant gebieden
datmen geenen kerstenen lieden
tormente no scande en dade meer
men brachtse vore hem eer
om dit gebod omme dit gerocht
was paulus weder vore hem brocht
ende doe nero sijns wert geware
riep hi doet wech den toeverare
slaet hem thoeft af die onteert
die liede ende hare sinne verkeert
paulus sprac nero di si cont
ic sal gedoegen in corter stont
maer daerna levic ewelike
in gode den here van hemelrike
doe sprac nero te longyne
mejesten ende sesten dat sine
onthoefden ende so leve dan
ende kenne oft ic can
een coninc onverwonnen wesen
die hem verwonnen heeft te desen
sprac paulus nu nero hore hare
omme dattu sout weten clare
dat ic sal ewelike leven
na dese doot die du moechs geven
so sal ic in levene mi
cortelike vertoegen di
so dattu di die waens verwinnen
algader moechs verwonnen kinnen
ende dat beide lijf ende doot
dienen minen here groot
ende alle riken sijn onderdaen
ende dien hi wille doet hise ontfaen
rechte als dese woerde leden
wert hi geleidt ter passien steden
ende in den wege spraken hem ane dus
megestus longijn ende cestus
paulus waer es hi die coninc
ende waer toent hi u die dinc
dat ghine kerstene mint so sere
ghi dunct ons al sijn buten kere
dat ghi hatet dit leven ende joye
ende mint de doot met vernoye
paulus sprac o vroede manne
nu doet die donckerheit af danne
daer u edele sin es bi
verdonckert so dat u noch si
oncont u sin werde gesticht
te siene dat ewelike vraye licht
daer ghi u selven bi moecht kinnen
ende die bliscap gods gewinnen
ende der helscher pinen ontgaen
en waent niet dat wi onderdaen
eneghen ertschen coninc sijn
maer dien coninc die sonder fijn
in hemelrike in erterike
regneren sal ewelike
die mensche te werdene wilde gehingen
omme dat hi den mensche wilde bringen
van der dolingen der afgode
ende dat hi stonde ten gebode
den ghenen diene heeft gemaect
die omme die sonden ongeraect
die ter werelt vele gescien
comen sal noch onversien
die werelt met viere domen
die scare die al dit heeft vernomen
heeft lude weenende geseit
o leerere alre salecheit
help ons dat wi behouden sijn
megestus cestus ende longijn
spraken heimelike dus sere
doe ons beschermen biddewi di here
in des conincs ridderscap sonder enden
dat wi den viere mogen ontwenden
daer du af sprects ende wi in trike
wel hebben dat staen sal ewelike
ende wi selen di laten gaen
ende toter doot vort anevaen
algader den wille dijn
paulus sprac lieve bruedere mijn
ic en ben niet vluchtech mer riddere stout
mijns heren ende dit ongewout
en gedoeghic sonder redene niet
want hiere groet goet mi omme behiet
waeromme ic niet die doot en ontsie
ende en vlie oec niet dat ghi bidt mie
al weenende spraken sie doe
ende hoe comen wi dan daer toe
dies du ons raeds na onse doot
doe tfolc dus stont in geweene groot
perthemius ende feritas
te siene of paulus doot was
worden gesent daer van nerone
si vondene levende ende scone
tgheloeve leerende der scare
dese ii riep paulus hem bat nare
ende sprac ghi manne nu wilt geloeven
an den levenden god hier boven
die mi ende in hem geloevende al
van doode te live verwecken sal
si antwerdden wi selen eer
doen ten keyser onsen keer
ende seggen hem alst es gehent
daer wi omme sijn gesent
ende als du verrijst van der doot
gheloeven wi dinen here groet
paulus sprac mijn lijf mochte u
wildi geloeven meer vromen nu
dan mi die dlijf bi der doot comt an
blide in gods namen gaen wi vort an
tierst dat si ter porten quamen
hen jegen comende si vernamen
plantillen ene edele vrouwe
die in gode was getrouwe
ende die dapostel minde sere
weenende bat si met seere
den sant dat hi bade vore hare
dapostel sprac oppenbare
plantille wes gesont met vreden
dochter der ewegher salecheden
leene mi dat hoeftelect dijn
ende ontbeidt mijns noch een wilekijn
tote dat ic keere te di gereit
ende ic di gelde dine hovescheit
ic sal daermede verbenden mine ogen
ende daerin oec teekijn toegen
van dijnre minnen te onsen here
si gaf hem tcleet haestende sere
daerse parthemius ende feritas
verspraken herde sere dore das
gheloefstu den toeverare
seiden si ende twi oppenbare
verliestu om dien tgoede cleet
van wien di es ongereet
so vele te winnenne emmer meer
doe sprac paulus also hi dede eer
dochter mijnre comst ontbeit
in dit cleet wert di gereit
lijcteeken van miere doot
daer ic bi come ter bliscap groot
hier na sprac hi te cestus
megestus ende longijn aldus
die hem vrageden hoe si souden
na sine doot wesen behouden
mine bruedere ghi ende alle die
hier ter doot nu hulpen mie
als ghi van hier gescheeden sijt
na mine doot werdic in corter tijt
van heilegen lieden gedaen ten grave
daer ghi lijcteeken selt nemen ave
daer seldi tilike margen comen
daer werden si ii van u vernomen
tytus luchas die selen u geven
teeken aen dewelike leven
ende gi wert daer gesuvert al
van sonden beide groet ende smal
ende oec van dien dat geeft u waen
dat ghi ane mi hebt mesdaen
ende wert wittere dan die snee
bescreven te sine oec emmer mee
in gods ons heren ridders scare
ende euwelike te sine daer nare
erflijc in den hemelschen rike
na deser talen ende deser gelike
quamen si ter passien steden
ten oesten wert dede hi sine gebeden
in ebreeusche ende scide gode danc
in griex ende over niet lanc
heeft hi dandere gebenedijt
verbonden heeft hi in corter tijt
sine ogen met plantillen cleede
ende doe enielde hi gereede
met beiden cnien op die erde
ende rechte den hals ten swerde
die hem thoeft af soude slaen
hevet hem afgeslegen saen
dat na dat was van den lichame
spraect in ebreeusche ons heren name
melc ran uut sinen live daer
tiersten ende bloet daer naer
dat cleet dat hem was vore dogen
was saen men wiste waer gevlogen
soe suete locht ende soe groet licht
quam daer datten lieden ontficht
daer in te siene manne ende wiven
men mochte getellen no gescriven
de suete roke die daer was
so dat si moesten alle dore das
gode loven ende eeren
dien paulus toegede in siere leere
in der gheenre wederkere
die waren gesent van haren here
te seggene van paulus doot
vonden si in vrouden groet
plantillen ter porten van der stat
die gode sere loefde omme dat
hare dapostel hadde vertoeget
doe vraechden si hare niet om doeget
waeromme si haer hoeft niet daermede en dect
daer si pauluse mede hadde berect
si van gods love vul
antwerdde ongeloevech dul
sekerlike es mi gereet
dat ic hem leende dat selve cleet
ghevaruut in tsalege bloet
want hi quam in mijn gemoet
met eenre ongeteldere wittere scare
ende gaf mi tcleet ende seide daer nare
plantille du daeds in erterike
helpe te miere opvaert sekerlike
du selt salech sijn te diere vaert
als du vaers te hemele waert
ic keere te di in corter stont
ende make di gods bliscap cont
ende alsi hen dit hadde geseit
toende si hen dat cleet gereit
ghevaruwet als die rose roet
si worden bevaen met vresen groet
ende ghinghent den keyser thant gewagen
al dat si horden ende saghen
als de keyser dit verhort
wert hi vervaert ende riep vort
sijn naeste vriende ende sinen raet
ende vraechde wat hem te doene staet
doe quam omtrent der noenen ure
vore hem paulus belokenre dure
keyser siet sprac hi daer naerre
ic des ewelijcs conincs riddare
ende onverwonnen paulus ic bem
niet doot maer ic leve in hem
di ontbeidt ongehorde pine
omdat onder menege dine
andere quaetheit dijn felle moet
der heilegen bloet storten doet
ende met desen voer hi dane
doe wert nero boven wane
vervaert ende en wiste wat
anevaen doe riet men hem dat
dat hi ongevangen late
al vri gaen haerre strate
patroclen ende barnabas
ende menech ander die met hen was
megestus cestus ende longijn
die noch in den wille sijn
te doene dat hen paulus riet
si en vergaten haers selves niet
maer sijn nuchtens ten grave comen
daer si ii manne hebben vernomen
in bedingen ende tusschen dien
hebben si pauluse gesien
ende in dat sien worden si vervaert
ende en dursten niet gaen vorwaert
tytus ende lucas worden geware
der andere ende worden bevaen met vare
want si waenden dat al bloet
dat si die pauluse hadden doot
vort omme hen te doodene quamen
ende vloen doe dandere dat vernamen
riepen si hen na en vliet ons niet
van ons en gheschiet u gheen verdriet
maer daeromme wi tote u comen
dat ghi ons te onser vromen
wilt doepen daer men bi beclive
ten eweliken salegen live
daer ons sente paulus of
heeft gedaen seker belof
als si dit verstonden saen
sijn si blidelike gestaen
ende leiden hen op thoeft de handen
ende gaven hen teeken vray te handen
daer si daerna quamen mede
ter ewelikere salichede
ene miracule allene
onder andere menech ene
diemen van pauluse heeft gehoert
salic u hier bringen vort
een man was van den viant
so bedwelmt dat hi prant
een strop om hem gaen verhangen
ende daert hem soude an dleven gangen
riep hi sente paulus hulpt mi
doe hi dit hadde geseit sach hi
als een scaduwe van vuelre gedane
die den man aldus sprac ane
voldoe man dijn belof ter vaert
ende met dat hi gereidende waert
hem te doene dat strop an
riep hi op sente pauwelse nochtan
ende haeste hem so te dien
daerne die vuele scaduwe toe spien
so dat dat strop verwerret wort
so dat hi dit heeft gehort
van eenre andere scaduwen scone
als een mensche dochte hem tgone
ende seide tot hem catijf vlie
sente paulus comt hier sie
die altoes den mensche es bi
daer hi af geroepen si
mettien teghingen beide die scaden
ende die man bi gods genaden
quam te hem selven ende metter druust
heeft hi hem alomme gecruust
ende ghinc te biechten ende ontfinc
penitencie van diere dinc
nu mach men oppenbare merken
de hoecheit van der roemscher kerken
die thoeft van anderen kerken si
dat hare en comt niewer els bi
dan bi den woerden ons heren jhesus
die tote sente petere seide aldus
du peter op desen steen dat merke
salic maken mine kerke
ende gaf hem teenen geselle na dat
pauwelse dat vercoerne vat
die niet en scieden al doeds gewach
selc buggere maer op enen dach
met petere te rome bi nerone
ontfinc der martielien crone
ende si die kerke van rome
sacreerden gode ende also ict gome
boven anderen kerken in eren groot
brachten met haerre saleger doot
eusebius seget in sine coronike
dat na petere ierst heilechlike
die roemsche kerke hilt linus
nochtan seggen ons aldus
die wel wilden weten some
der heilegher kerken staet van rome
dat met linus cletus recht
besat den paeusstoel echt
maer dat hi des paeus helpere ware
ende hem sente peter in sine jare
gaf macht van al der kerken doene
want hi in leerne in orisoene
so vele was dat was gevoech
dat den anderen last iemen droech
daer in dan dese ii vorseide heren
daden dat si wert sijn der eren
metten paeus getelt te sine
maer den achtersate te sine
heeft peter clemente gecoren
also wi in peters woerden horen
die hi clemente heeft gesent
als in tcanone es bekent
ende hoe clement ane petere vinc
eerst ende daer na van hem ontfinc
dat paeuscap mogedi verstaen
also ons clement heeft cont gedaen
in sinen boec itineraris
dat wi geloeven wel dat waer is
wonder maghic u vertellen
van sente peters dochter petronellen
die lach binnen sente peters live
van onghesonden sere cative
in dien tide dat onse here
predecte sine salege leere
onder tgeslechte van benjamine
quamen horen de leere sine
met marcialis moeder ende vader
die onse here dede algader
van sente petere doepsele ontfaen
vader ende moeder setten hen saen
toten haren wert ten keere
maer marciael bleef met onsen here
die doe was out xv der jare
ende was sente stevens maech wel nare
ende wert een jongere ons heren in twanderen
metten lxxii anderen
na dat onse here was gevaren
te hemele so volgede hi te waren
in allen doene sente petere na
hi was sijn maech also ic versta
alse sente peter hadde lange stont
ghemaect te rome sijn leeren cont
wert hem gebot van gode bekent
dat hi marcialen sent
te gallen wert dien hi te hant
met ii papen heeft wech gesant
deen pape heeft die doot ontfaen
ende marciael keerde weder te rome saen
ende seidt sente petere die hem gaf
met hem te dragene sinen staf
ende seide hem also houde
dat hine daermede noepte hi soude
den dooden in live doen opstaen
marciael hevet also gedaen
ende heeft sinen geselle verweet
vort hi met hem henen trect
te lymogen wert in dlant
daer hi gods wet in dede becant
met woerden ende met miraculen groot
liede verwecte hi van der doot
daer hen vele liede bekeerden bi
binnen lymogen so quam hi
daerne herberchde ene edele vrouwe
in wies huus van allen rouwe
hi enen sieken thant genas
die in frenesien was
waerbi de vrouwe met al den haren
hare doepen dede al sonder sparen
susanne hiet dese vrouwe goet
doe ginc marciael metter spoet
toten tempele der afgode
ende predecte daer gods gebode
daer sloegene die papen herde
ende dadene in enen karkere onwerde
des ander dages in sinen gebede
quam in den kerkere groete claerhede
sine bande braken die doren onttaden
alle die dit sagen hem doepsel baden
die papen die hem daden die noet
sloech die blixeme alle te doo
doe quamen te marciale geloepen
die liede bi groeten hoepen
ende seiden si wilden hare wet begeven
mochte hi den papen geven haer leven
ende doe brachte hise alle te live
doe docpte hi onder man ende wive
wel xiisupc ofte mee
hier na wert susannen wee
want hare quam an des stervens quale
doe beval si marciale
valerien haerre dochter scone
si starf ende voer ten salegen loene
valerie heeft suverheit te handen
beloeft ende nu heeft si verstanden
dat steven quame metter vaert
treckende te lymogen waert
die van den lande hertoge was
ende hi niet en soude gehingen das
dat si hare suverheit behoude
want hise te wive hebben woude
dies gaf si al hare groete rijchede
den armen nu quam in die stede
steven ende dede valerien ontbieden
ende vort sinen wille bedieden
dat si algader ontseide saen
doe dede hi hare thoeft afslaen
ende hi die hare thoeft afsloech
horde oppenbare genoech
metter ingelen sange claren
hare siele te hemele varen
alse hi dit seide sinen here al bloet
viel hi vore sine voete doot
doe wert die hertoge vervaert
ende ontboet marciale ter vaert
dien hi belovede dat hi doen soude
altemale wat hi woude
op dat hi mochte wedergeven
sinen sciltcnecht daer sijn leven
die te hant verwect wert daer
ende met sinen here gedoept daer naer
ende si xvm daer mede
hier na moeste een besichede
die hertoge doen met eren groet
want hem die keyser nero geboet
in dat lantscap van ytale
ende alse hi dat gedaen hadde wale
voer hi te rome sente petere sien
dien hi vant predekende mettien
viel hi met al den sinen ter mouden
ende bat aflaet van allen scouden
als peter sach so groeten here
met selken volke met selken ghere
heeft hi gevraget wie si waren
die hertoge ginc hem oppenbaren
hoe si bekeert waren bi der tale
ende bi den daden van marciale
daer sente peter omme herde sere
lovede gode onsen here
lettel iemen was in die vaert
hine heeft in tkeren sere begaert
dat hi marciale wille sien
eer hi ten sinen huse wille tien
dus quamen si tote ere rivieren
daer si allegader op logieren
des graven sone archadius
van poytiers geviel aldus
hi ginc om dat weder heet
in die riviere baden gereet
heeftene die duvel daer in versmoert
ende bleef noch ongevonden voert
quam die vader te marciale
ende bat hem met vroeder tale
dat hine verhoge of hi can
doe ginc marciael van dan
daer die jongelinc verdranc
ende die duvele also dwanc
dat si den lichame brachten vore ogen
ende si hen selven oec moesten toegen
also dat mense mochte gesien
daer sagen die liede mettien
drie moere met eyselikere gedane
dan men u mach doen te verstane
hen vloech vier uut nese uut mont
ende als si hadden gemaect cont
haer namen haer ambacht nemmer danc
also als hen die sant andwanc
heeft hise ter wildernessen gesent
daer niemen van hen mach sijn gescent
den dooden verwecte hi ter stat
omme dattere hem tfolc al omme bat
die bi namen hiet hildebrecht
ende die den lieden heeft berecht
hoene versmoerden die vianden
ende hoene een ingel verloeste thanden
van den vianden diene hilden
ende ter hellen voeren wilden
ende voerdene ten vageviere sware
ende te des paradijs porte daer nare
daer die duvele omme maecten mesbaer
ende ene stemme sprac daer naer
ende hiet dat men hem dlijf geve
ende xxvi jaer oec leve
als hildebrecht dit heeft geseit
heeft hi wel sine dinc bereit
ende volgede sente marciale
ende leefde na die leeringe wale
die hem sijn ingel hadde geleert
nu wert die name sere gemeert
van marciale in meneger stede
bi menegen wondere dat hi dede
so dat met sinen stocke een wijf
haren man genas die al dlijf
verloren hadde in gichtechede
ende hi bescudde bordeeus die stede
mettien stocke van brande fel
in lymogen oec gevel
dat daer marciael soude wien
ende ene kerke daer mede vrien
ende om tvrien was te jegenwoerde
die hertoge die al dit horde
hoe dat marciael woude
dat men die feeste in suverheit houde
binnen der messen wert kative
een riddere met sinen wive
beseten van den viant
doe bracht mense vore den sant
die den duvel vraechde saen
twi dat hi dat hadde gedaen
om dattu gisteren heeft hi geseit
den lieden hiets sijn in suverheit
ende dese te nacht onsuver waren
dies sijn wi in hen gevaren
daer worden si genesen wale
bi den heilegen marciale
omdats hem tfolc arm ende rike
metten hertoge baden nerenstelike
xl jaer na ons heren doot
dede hem selve onse here al bloet
sinen sterfdach verstaen
ende hi heeft te gadere gedaen
alle die hi hadde bekeert
ende heefse salechleke geleert
daer na starf hi cortelike
ende voer met gode in hemelrike
lxxii jonghers waren
in ons heren jhesus scaren
daer dese toe behorende sijn
saviniaen potenciaen ende altijn
ende waren in peters covent
ende van hem in gallen gesent
om gods wet te leerne dare
bisscop wiede hi van der scare
den heilegen saviniane
ter porten van sans quamen si ane
daer si nerensteleke leerden
de liede ende se te gode keerden
een sijn maech wert ter stede
bisscop over dat kerstenhede
als peter dat hadde vormect
dese heilege man heeft berect
sinen stoel bi der gracien ons heren
so dat hi ter salegher leeren
menegen mensche daer brachte in dlant
so dat den duvel hevet geant
ende porrede daertoe quade lieden
die dit weldoen wilden verbieden
ende quamen jegen den bisscop schelden
hi die hen wilde met dogeden gelden
proevede al valsch hare geloeve
maer si warenre jegen al dove
ende verwoedden in lanc so meere
ende onthoefden den heilegen here
doe wert bisscop vercoren saen
van den kerstenen potenciaen
die als hi met stouten moede
tgeloeve leerde als die goede
van den duvelen wert gehat
die hebben so gebracht toe dat
die ongeloevege eens op hem quamen
ende die hem dit leven namen
ende wilden na hare visieren
dattene die vogele ende die dieren
aten want sine woerpen te velde
maer het bleef bi gods gewelde
ende het groevenne die kerstine
buten sans al stillekine
maer god sint toegede wonder groot
na deser tweer heren doot
moesten saen doen haren fijn
altijn eodalt ende serotijn
die volgeden haers meesters leeren
ende worden mertelaers ons heren
sider quam die dinc also
dat die heilege wenilo
bisscop van sans dese mertelaren
translateerde doemen die jaren
viiisupc screef xl ende sevene
doe regneerden in desen levene
lottharis lodewijc karle die
ghebruedere waren alle drie
ende wonder groet gesciede daer ter stede
daermen dese translatie dede
een overste raet clement flavius
van rome ic verstaet aldus
was oem van den paeus clement
dese was in gallen oec gesent
van sente petere met gesellen
omdat si dongeloeve souden vellen
dese quam te mets in loreine
daer hi ende sine gesellen gemeine
van enen portere wel waren ontfaen
ter herbergen die hen vraechde saen
wanen si quamen ende twi
ende wat liede dat waren si
wi sijn sprac clement cnapen ende bode
jhesus cristus die ute gode
den vader vore alle tiden
gheboren es ende uten siden
der maget in die tijt geboren
die leden es niet lange hier voren
al omme des menschen salechede
dit ende ander dingen mede
horde die wert dient wel bequam
mettien hi dus die tale annam
goet sijn uwe woerde mochtise in daden
warachtech maken ende gestaden
so hadde u god hier ter stede
ghesent in onse salechede
ende wel te tide so quaemdi hare
want dit lant es gepijnt sware
ende alre meest oec dese port
die van groeter macht hevet woert
beide van wapenen ende van rijcheden
nu es ene sonderlinge stede
in dese port die wilen ere
dede maken die groete here
die keyser octaviaen
daer groet cost toe was gedaen
nu es daer in een drake comen
so groot in caens niet genomen
met vele van sinen geslachte
die de locht ontreint so onsachte
wat hem genaect vogel ofte beeste
het sterft al van den tempeeste
dus es verstorven half wel dese port
mochte u god gevellen dese mort
so haddi herde seker sake
dat men geloevede an uwe sprake
ende als dit die heilege lieden
blidelike te doene bieden
liep die wert weder ende vort
toten meesten van der port
ende seide hen wat hi hadde verstaen
doe quam geen volc geloepen saen
om die heilege liede sien
ende herde vele wasser van dien
die alte swaerlec waren gepijnt
van den drake gevenijnt
als dat sente clement sach
hadde hijs herde swaer verdrach
sinen wert so doepte hi daer
ende dat ander volc daer naer
ende die hi doepte worden te samen
ghesont van sielen ende van lichamen
des ander daechs heeft hi gedaen
messe ende hi dede ontfaen
tsacrament diere kersten waren
ende also ter stede wert sonder sparen
daer die drake binnen was
hi metten sinen sanc ende las
kyrieleison met stemmen clare
ende als die beesten worden geware
gods cracht toegeden si oetmoet
clement ginc tote hen metter spoet
ende hiet hen afdoen alle felhede
ende rumen oec daer die stede
ende gaen daer si nemmermeere
creature ne doen dere
ende als die liede alle amen seiden
nam hi sine stoele sonder beiden
ende bantere mede den meesten drake
ende leiddene met gemake
ende die andere volgeden sciere
tote dat hi quam ter riviere
daer dede hi hem af die stoele saen
ende dedene in die riviere gaen
ende die andere alle mede
noyt en wistmen sekerhede
waer datter enech af bequam
die stede daer hise ute nam
die bleef vorwert meer so reene
datmer cume een woermkijn cleene
ye seder in hadde vonden
maer al venijn scuwet tallen stonden
hier na stichte sente clement
van clercgien menech covent
ende wiede ordinen alrehande
die vort stichten achter lande
kerken daer men gode in eerde
also hen hare heilege bisscop leerde
na den leerne sijns meesters goet
sente peters dien hi wel verstoet
in december dede hi sinen ende
op die negende kalende
als in den tijt van siere joget
wert sente fronte verhoget
te leidene een salech leven
ende es met sente petere bleven
diene bisscop wiede te rome
ende senddenne dat hi begome
peregort beide lant ende port
want van danen was sine gebort
als hi daer quam saen daer naer
maecte hi lxx moenke daer
daer hi mede ginc ene stonde
al bekerende dat hi conde
maer die hi doepte dede ten swaerde
squirius baliu daer in dien aerde
als dit die bisscop heeft versien
wilt hi ter hermitagen tien
ende heeft dat sinen jonghers geoppenbaert
die met hem gingen daer hi begaert
met lettel goets gingen si ten woude
daerse god geleiden soude
ende quamen op die dordone
daer een groet drake sine woene
met vele serpenten lange hadde gehadt
als die jongers sagen dat
wilden si van vare keren weder
maer sente fronte viel ter neder
in gebede ende altehant
ruumde die drake daer dlant
ende en wert nemmer gesien na desen
alse si een stuc daer hadden gewesen
began den jongers die scarpheit deren
ende begonsten murmureren
es die suverheit allene si seiden
in die bossche ende in die heiden
oft en hort god niet alse wel de sine kere
elre als in die woestine
waeromme en setten wi niet weder ten
tonsen steden ende loven daer onsen here
als dit verstoet die heilege man
sprac hi dus sinen jongeren an
o lieve kindere of wi gods rike
soeken twi selen wi nerenstelike
soeken dat den vleessche genoege
dat en es altoes niet gevoege
dattu den wormen tfleesch maecs vet
maer den esel betaemt bet
dat menne versade so niet
dat hi ontsegge dat men gebiet
voeden wi soe den lichame
dat hi gode niet en vergrame
wanen comen ons des vleeschs sorgen
dat te levene en heeft genen morgen
so geven wijt op dan al gode
die ons niet en beswijct in genen node
nu troest hise dus ter salecheden
ende nu heeft hi over hen gebeden
altoes dede hi dit ofte dat
ende sine bede god niet en vergat
maer sendde ten baliu squirius
sinen ingel die hem seide aldus
du ets weeldechleke ende die dine
ende van hongere in die woestine
verderven die cnapen mijn
nu sendt hen tileke morgijn
spise daer si bi mogen leven
van dien dat ic di hebbe gegeven
en doestuut niet god wert di gram
als die baeliu dit vernam
bleef hi dien nacht in groeten vare
nuchtens riep hi sine vriende hem nare
ende seide hen dit visioen gereet
vort vraget hi ofte iemen weet
in wat steden in die woestine
cristus cnapen plegen te sine
ende niemen en hevets hem berecht
des anders nachts quam dingel echt
ende gaf den baliu sware wonden
die hi toende te meneger stonden
sinen vrienden bad hi raet
so was daer een die dus spreken bestaet
die was boven hen allen vroet
vele kemele sterc ende goet
heefstu daerop doe laden spise
na der hermiten wise
ende laetse sonder leitsman gaen
heefti dit teken god gedaen
om die noet van sinen cnechten
hi sal die kemele wel berechten
men dede dat dese wilde raden
lxx kemele waren daer geladen
ende waren so ten wege gedaen
recht als die broedere hadden bestaen
noene te seggene quam daer ter doren
een der kemele die ginc voren
als die bisscop des wert geware
lovede hi gode ende seide daer nare
ten bruederen gaet desen kemelen dwaen
hare voete ende geeft hen tetene saen
want si ons bringen onse lijfnere
si daden dat doe seide hi mere
siet hoe onse here onser heeft gedacht
hoe hi ons spise hier heeft bracht
bi sinen ingel die algemeene
dese kemele heeft geleidt allene
nu hort van desen heilegen doene
bi den rade van frontoene
en namen si mer deen helft van der ware
ende dander helft namen si daer nare
ende loedenre die kemele effene met
ende hebbense ten wege geset
den wech daer ic in mach gaen
ende daer ic vinde dine knapen saen
die mi doopsel moghen gheven
doch heeft hijt also bedreven
dat hi den heiligen bisscop vant
dien hi om dopen bat te hant
hi dooptene ende hieten met
gregorius ende leerdem goods wet
ten jare omme sendi daer mede
sulc present als hi eerst dede
van desen moet ic hier begheven
want en vant niet meer bescreven
te gallen waert wert oec gesant
om goods wet te doene becant
van sinte peter een menius
dese was geboren ic last aldus
van rome van edelre geboort
ende hadde ontfaen bisscops woort
van sinte peter diene sende dane
mitten subdyaken domiciane
ende wert begraven aldaer
dies wert sinte menius therte al swaer
ende keert te sinte peter saen
ende dede hem al dit verstaen
ende peter andwoerde gherede
nem dese fringe van minen clede
ende ganc daer hi begraven es
ende lecse op hem ende sech na des
jhesus heeti opstaen
voort heeti peter onse meester gaen
mit mi doen dat hi di beval
ende dit dede sinte mennius al
ende verwecte sinen geselle
doe ghinghen si vort als die snelle
rechte te catheloengen waert
want hen bevolen was die vaert
ende in dien wege genasen si vele
sieke van menegerande quele
bi der gracien van onsen here
noch hoort een deel van desen mere
in catheloengen quamen si daer nare
daer si begonden te predicken tware
om dat sine niet horen wouden
si wilden beteren hare scouden
dus wert hi brocht mit eren voort
te catheloengen waert ter poort
ende als si quamen ter poorten gehende
quamen iii laserse ende iii blende
hem jegen die hi genas ter stede
in den name der drievoudechede
ende als hi quam in die stat
quam hem een jegen dien besat
die duvel entien ghenas hi mede
dus wert mit groter weerdichede
sinte menius bisscop daer
ende wast wel xxiiii jaer
daer hi binnen dede menige doghet
dies sijn ziele nu sere verhoget
dit heb ic u nu ghedaen in scijn
van sinte peter ende van den sijn
maer nu wil ic dat ghi hoort
van sinte pauwels jongers voort
eens doe sente paulus liet die port
anthiochen ende ghinc vort
te ychonen volchden in siere scaren
ghesellen die geveyst al waren
doe dit synphorus heeft verstaen
es hi jegen paulus gegaen
ende heeftene oetmoedelijc gegroet
dat hi den anderen niet en doet
diegene die geen goet en jaechden
diere hen omme bolgen ende vraechden
twi dat hise niet en groet
hi sprac hi en sage ane hen geen goet
dus heeft hi sente pauluse geleet
in sijn huus die al gereet
onse geloeve daer heeft geleert
mindere ende meerre die daertoe keert
wies leeren so wel behaecht
teclen eenre edelre maecht
dat si noede yet van hem schiet
ende wilde doen wat hi gebiet
nochtan was dese joffrouwe
met enen tamyrus onder trouwe
alse dat teckelen moeder verstoet
die te tamyrus sende ter spoet
dat paulus hadde sine bruut gekeert
al van hem ende al onteert
als tamyrus hier toe dede
sine macht ende de moeder mede
dat tecle dade haren wille
ende si en mochten lude no stille
dedemen pauluse kerkeren sware
daer hem tecla volgede nare
daer na mense beide brochte
vore den juge daer onsochte
gheslegen was die heilege man
ende uter port gesteken dan
ende tecla was gewijst ten viere
daer spranc si willende in wel schiere
quam een regen die tvier uutdede
ende ertbeve quam so groet mede
die den menegen dleven nam
also dat tecla danen quam
ende quam daer was in stilre ware
paulus ende si wilde hare
doen berecken na enen man
ende also hem volgen an
maer paulus heeft dat verboden hare
tanthiochen ghingen si daer narc
daer wert geware teclen scoenhede
een die meeste van der stede
ende diemen alexander hiet
groete miede hi pauluse biet
om teclen dat niet en doech
so dat hi doe an hare vloech
als te helsene met crachte
ende si stackene van hare met machte
ende seide si ware welgeboren
van ychone dade hi hare toren
het soude hem te quade vergaen
doe brachte hise vore den juge saen
ende seide dat hare geloeve ware quaet
ende dat te harre pinen staet
versleten te sine van dieren
doe en wasser an anders geen vieren
doe gaf mense te hebbene in hoede
eenre edeldere vrouwen groot van goede
wies dochter niewinge was doot
trifena hiet dese vrouwe groot
nu werden die diere al bereet
daer sente tecla jegen street
bi der hulpen van onsen here
datter hare af en quam geene dere
dies wert gram alexander
dier meer toe dede dan een ander
ende dede iii grote wilde stiere
te samen coppelen die mit viere
behangen waren al omtrent
daer men teclen vaste an bent
om datse die stiere so souden
te sticken sleipen achter mouden
maer tfier verberrende teclen bande
ende die stiere liepen wech te hande
trifenen also gi mi horet nomen
was hare dochter te voren comen
die haer seit nu hout in hoede
tere dochtere teclen die goede
ende dat si voor mi bidde bit hare
hier om wert tecla also clare
mit trifenen voorwart mere
dat als si sach dat grote sere
dat men teclen doen soude
viel si recht als doot ter moude
ende alexander die dit sach an
sprac juge laet quite teclen dan
dat trifene niet en stervet
dat die keyser niet en verdervet
dese stat als hi verstaet al bloot
dat trifena sijn nicht is doot
aldus wert verloest tecla
ende trifena haer quam daer na
dat si bi sinte teclen leren
volmaect was int gelove ons heren
achte daghe bleef si daer
doe socht si ende vant daer naer
sinte pauwels bi wies rade
so volmaect was in heiligher dade
bi sinen orlove ghinc si sint
te yconien binnen ende vint
tamyrus haren brudegom doot
die moeder levede in pinen groot
dede si ter moeder lange stonde
te leren maer sine conde
doe voer si te celeucien in tlant
daer si goods wet dede becant
si starf daer ende voer te rusten
daer ons sere na mach lusten
andere jongers hadde menech een
sente paulus daer ic negeen
ghewach af en doe dan van dien
die wi in de martyrlogie sien
in hoymaent op die vierde calende
dede sinte tropijn sinen ende
te aerlaten die daer in tlant
deerste bisscop was gesant
van sinte pauwels diere in dede
menighe grote nuttelichede
in hoymaent op die eerste none
dede tytus sinen ende scone
te creten daer hi bisscop sat
want hem sinte pouwels geboot dat
te doene ene salighe doot
dese was van predikens noot
tot ephesum bisscop gelaten
sint so ghinc hi sire straten
van dane ende quam te rome
daer hi gesteent was als ict gome
ende sijn lichame wert ghevoert sint
daer hi bisscop was bekint
die heilige maghet potenciane
na menigen anx na menigen bane
na dat si ghebrocht was weerde
menighen mertelare ter eerde
na dat si hadde ghegeven al
haer goet den armen groet ende smal
deed si enen swaren ende
in junius op die xiiide calende
opten selven dach so dede
haer vader sinen ende mede
sinte prudent die ye sint voort
dat hi hadde kerstene wet gehoort
sonder smette hevet gelevet
daer hi nu den loen of hevet
ter vijfter kalende van julius
vinden wi van cresente aldus
die van sinte pauwels ontfinc
over gelatien des bisscops dinc
ende ghinc in gallen daer hi leerde
vele volcs ende bekeerde
daer hi na rechte had bisscops stede
daer hi salighen ende dede
in oestmaent der xiiiider kalende
wi van sinte epastes venden
die van sinte pauwels was gesat
tot thoulousen in sbisscops stat
ende hi wert een mertelare
voor gode onsen here mare
sinte pauwels van nerboene
wert geset in sbisscops doene
van sinte pauwels ons heren
daer hi te spaengen waert ghinc leren
ende nerboene daer hi in dede
menigherhande nuttelichede
die daer dede des levens lide
in december op die eerste yde
dit hebwi van den princen groot
peter ende pauwels die die doot
leden bi nero te rome
ende van haren discipelen some
hoe dat si enden haer leven
als wijt verstaen bescreven
nu keerwi te nero weder
die tgheloove wilde werpen neder
nu wert in ytale ghesant
van nero den tyrant
paulijn om baeliu te sine
van den lande entie kerstine
te dodene daer hire of heeft gehoort
te ravene quam hi in die poort
een ridder was mittesen pauline
vitalis die al stillekine
kerstijn was nu quamt so voort
dat paulijn vant daer in die poort
enen kerstijn phisisien
dien hi te hant ter pinen dede tien
die ter doot een deel wert in vare
ende vitales werts gheware
ende riep aen hem die ursijn hiet
broeder ursijn wats di ghesciet
du die andere ganst in noden
wiltu di selven ewelike doden
en verlies niet dine crone
daerti toe comen is nu scone
alse ursijn dit heeft verstaen
heefti blidelike ontfaen
vitalis groeven met eren
ende wilt voort meer niet keren
te paulijns sijns heren zale
paulijn wert gram ende deden halen
als hi hoorde dese mare
dedine tormenten sware
doe hiet hi sinen knapen dit
dat si maken enen pit
totten watere ende si dan
daer in setten den heilighen man
ende wil hi dan niet anebeden
onse goden aldaer ter steden
so vult den put mitter eerde
ende laten daer in gaet uwer veerde
ende si hebben also ghedaen
al te hant so wert bestaen
apollonius van den viant
dat was die den raet vant
hoe dat men vitale ontlive
liii daghe riep die keytive
vitalis du verbrant mi al
ende na dit ongheval
heeft hem verdronken die keytijf
valeria vitalis wijf
wilde wech voeren haren man
een groot hoop onlovigher man
die hare teten boden
van der offerande van haren goden
dat si maecte herde onmare
want si seide dat si kerstijn ware
daer sloegense die quade liede
dat se cume hare misniede
levende brochten te melane
den derden daghe na minen verstane
voer si mit ziele tonsen here
daer si sal sijn emmermere
doe die heilegen dus lieten dleven
hebben hare kindere wech gegeven
hare goet den armen ende vele waes
dit waren gervaes ende prothaes
ende hielden hen in nazareus woene
nazareus was eens joden sone
sijn moeder kersten uutvercoren
ende was bi rome wel geboren
doe hi was van xii jaren
wonderde hem herde sere te waren
dat sijn vader de joetschen sede
hielt ende sijn moeder kerstenhede
maer bi gode diene maecte vroeder
so hielt hi hem al an de moeder
die vader diene minde seere
troestenne ter joedscher leere
maer daer na verstont hi saen
dat hijs cristus wilde anegaen
dies hi sere wert tebarenteert
den sone heeft hi geinstrueert
hoe dat men die kerstene torment
maer dat kint en mickets twent
ende liep saen toten heilegen man
den paeus linus daer het van
dat kerstenhede heeft ontfaen
ende heeft dat predeken vort bestaen
so dat hem van sinen magen
wert gebeden die sijns ontsagen
datmenne daeromme ontliven soude
dat hi van danen varen woude
ende hi dede dat men hem bat
ende de vader gaf heme scat
op zomers wel geladen
daer hi den armen met stont in staden
daer hise achter lande vent
doe hi gevaren hadde al omtrent
x jaer quam hi te melane
daer vinc hi dat predeken ane
ende vragede omme de kerstine
van den baeliu aneline
wert hi gevaen ic laest aldus
gervasius ende prothasius
omme dat si groet van magen sijn
en woudse niet dooden anelijn
maer met lange houden gevaen
waende hise doen haer wet afstaen
dese ende andere gevane dus
heeft getroest nasareus
also dat mens wert geware
doe wert hi teblouwen sware
ende gesteken uter port
als hi doe ghinc weder ende vort
es hem comen sijn moeder an
onlanghe doot ende hiet hem dan
dat hi make hem ter vaert
om predeken te gallen waert
so dat hi teere steden coemt
diemen gymellus in latine noemt
vele volcs so doepte hi dare
ene edele vrouwe van groeter mare
heeft hem celsusse hare kint bevolen
te doepene ende na siere scolen
te leerne also als hi dede
want het hem bleef volgende mede
doe danabaus verhorde mare das
die rowaert van gallen was
heeft hi nazareus gevaen
met celsus ende in den kerkere gedaen
als smorgens te doene nemen dleven
maer sijn wijf deeds hem begeven
so dat hise ongevangen liet
maer predeken dat hi hen verbiet
ene stont hier na in caent genomen
hoe lange sijn si te triere comen
daer nazareus brachte vort
eerstwerf ons heren woert
ende heeft daer vele volcs bekeert
ende ene kerke gefondeert
ende wihetse maer die vicaris
een jongelinc dien dit swaer is
hevet nerone ontboden daer dat
die enen riddere sende ter stat
met vele ridders dat si vaen
nazareus ende bringen hem saen
si daden also als hi hen hiet
also houde alsene nero siet
in den kerkere hine doen doet
met celsus den kinde goet
want hi wildere toe hebben raet
met wat tormente mense verslaet
des anders daechs voer hi ter jacht
ende quam met groeter cracht
sere starc een ongediede
ende doodde vele siere meiseniede
hi selve in de noet ontfinc
ene wonde ende nauwelike hi ontginc
ende seide dat dit hem anequam
omdat die gode waren gram
dat hi nazareus leven liet
mettien hine vore hem ontbiet
hi sach hem danschijn hebben clare
ende waende dat toeverie ware
ten temple doet hine leiden daer naer
om de gode te anebedene daer
doe hi daer quam braken ter steden
alle dafgoden bi siere beden
ghekerkert so wert hi do
des anders daechs hiet nero
dat menne verdroncke in die see
den sciplieden hiet hi mee
eest dat hi van verdrinkene ontga
dat sine verbranden saen daer na
wert hi ende celsus dat kint
in die see overboert gesint
ende dat weder wert so fel
dat die scipliede waenden wel
verdrinken ende dat si hadden gedaen
began hen rouwen herde saen
daert hen te vresen stont aldus
sagen si nazareus ende celsus
blidelike in dwater tote hen comen
als si dan hare afgode verdomen
die heilegen in dien scepe quamen
ende voeren te lande blide te samen
rechte vort gingen bedieden
gods wet dese ii heilege lieden
so dat si te milane quamen
gervase ende prothase si vernamen
ende bleven te gadere ene stont
doe dat anoline wert cont
heeft hijt nerone ontboden dus
sint quam te rome nazareus
ende vant sinen vader kersten wesen
die hem seide hoet quam te desen
bi sente petere diet hem riet
in visioene menech verdriet
nazareus te rome gedoechde
om gods wet die hi altoes toechde
ende na menegerande pine
wert hi noch bracht vore anoline
diene met celsus dede onthoefden
si die kerstelijc geloefden
hebben in enen boegaert geleit
die lichamen tsnachts wert geseit
van den mertelaren dit bediet
dat een die cerasius hiet
dat hise in sinen huse oec groeve
hi dede dat ende te sinen behoeve
wert sijn dochter saen genesen
die lange ghichtech hadde gewesen
hierna lange dede oppenbaren
onse here dese ii mertelaren
bi ambrosise den heilegen man
daer men miraculen groot sach an
nu laten wi die tale hier ave
vore anastasius den grave
quamen der gode papen die dwase
clagen over gervase ende prothase
so dat hise heeft ontboden
ende hietse anebeden de afgoden
als si dat niet en wilden anevaen
dede hi gervase te doot slaen
met geloedden scorpioenen swaere
ende prothaes wert onthoeft daer nare
die een man dede graven waerde
dese ii santen oppenbaerde
onse here na minen verstane
bi sinte ambrosise van melane
in djaer ons heren almechtech
ccc ende vii ende tachtentech
symoen die valtsche toeverare
als hi starf so worden sware
peter ende pauwels gevaen
proces ende marthiniaen
ii ridders hadden in hoeden die
dese sagen wel so wie
daer tote hen quam al ongesont
hi wert genesen in corter stont
ende sagen oec menech wonder groet
doe seiden si ten apostelen al bloet
nero heeft vergheten uwer nu
doept ons lieden biddewi u
ende daer ghi wilt so gaet daer naer
si doepten die ii aldaer
ende xlvii mede teere scaren
die daer oec gevangen waren
hier na dede men te verstane
pauline den meester over die gevane
dat proces ende martiniaen
kerstenhede hadden ontfaen
hi deedse vaen ende carcereren
des morgens dede hise vore hem keren
ende heeft hen nerenstelike geboden
dat si weder keeren ten goden
doe si sine gode maecten onmare
dede hise tormenteren sware
ende na menegerande torment
wert poulijn met eere ogen blent
doe waren si in den kerkere gedaen
ten derden dage wert bestaen
paulinus metten viant
ende starf also te hant
sijn sone ponpinius
dede den baeliu te wetene aldus
diet vort den keyser dede te verstane
processus ende martiniane
tonthoefdene dit ontboet nero
ende dat was gedaen also
doe een lapidius hadde de macht
van der baelgien was vore hem bracht
thymotheus om dat hi woude
dat hi de gode anebeden soude
ende doe thymotheus dat
ontseide was hem menech gat
gheslegen in den live sijn
daer men in wreef calc ende aysijn
hi lovede gode in dier gebare
als ofte hi saechte gesalvet ware
een die appollinarijs hiet
ii ingele bi hem staende siet
die seiden tymothee wi sijn
ghesent omme di te doene anschijn
wat men in den hemel doet
hef op dijn hoeft hi deedt ter spoet
ende sach jhesum ter rechter side
sijns vaders staen ende hem al blide
ene croene toende van gemmen clare
themotheus seide hi daer nare
dese croene es di bereet
die di saen tontfane steet
ten derden dage van minen handen
doe voeren dingle wech te handen
appollinarijs die met moeten
dit horde ende sach hi viel ten voeten
thymotheuse ende bat hem sere
dat hi vore hem bidde onsen here
die baeliu wert sere verwoet
ghesmolten loet heet hi ter spoet
in appollinarijs mont
ghieten maer in corter stont
wert cout als ijs dat wallende loot
om dese miracule groot
wert vele volcs bekeert al dare
tymotheus met apollinare
werden in den kerkere gedaen
omme dat men wilde nauwe verstaen
wat tormente men hen doen sal
nu volgen hen een groot getal
die tsnachts doepsel ontfingen dan
van maurus den heileghen man
so dede oec mede appollinare
ende die men metti doept seide men der scare
sal algader sekerlike
morgen sijn in hemelrike
want si warens werdech wel
want al torment en was hen niet fel
si en gedoegeden vriendelijc dore gode
alle tormente ende alle dode
het quam also want sdaechs daer nare
werdt onthoeft al die scare
daer die ingel ave sprac
des daechs daer na men vort trac
tymotheuse ende appollinaren
die altoes oetmoedech waren
so dat si beide worden onthoeft
ende altehant des geloeft
viel van den hemele een schicht vierijn
den baeliu in die scouder sijn
ende die viant voer hem inne
ende starf saen al verwoedt van sinne
al en maghic ten vollen niet verclaren
somegher doen die gepassijt waren
onder nerone den keyser fel
so en seggicker u af niet el
dan die martyrlogie seget
daer ment cort in over leget
in merte op die pridie yde
so viert men te rome blide
van xlix martelaren
die van sente petere waren
ghedoept doe hi was gevaen
desen dede men die doot ontfaen
alte samen daer si te loene
omme hebben dewelike croene
in tuscane vierde men bi wette
den dach van sente torpette
die was van machte onder nerone
seder wert hi bekeert scone
ende wert een vray kerstijn
daer hi gepassijt omme moeste sijn
met menegen tormente sware
onthoeft so wert hi daer nare
te macerien in die stede
waren bi nerone gepassijt mede
felix ende constancia
daer ic el niet af en versta
nu seit jeronimus diet wiste
dat sente marc dewangeliste
ghepassijt wert in dachtende jaer
dat nero keyser was vorwaer
te egypten ende in libien mede
leerde hi ierst dat kerstenhede
in desen tiden wert gesant
baeliu onder der joden lant
van rome albijn na festus
ende na albine een florus
dese was den joden fel ende quaet
onder menege andere ondaet
heeft hi ene alte groote gedaen
gheesselen ende hangen daer na saen
heeft hi gedaen der meester heren
van jherusalem tonneeren
al den juden daert sach toe
des conincs agrippen suster die doe
ten temple comen was om beden
om dese ende andere ondadecheden
die florus dede hare ende ghens
ontseiden de joden den roemschen chens
doe wert gesendt vaspasiaen
met tytus sinen sone saen
van nerone om dwingen die joden
die men versloech gelijc roden
al dore surien ende hen tonwerden
en mocht mense doen niet ter erden
van deser destructien swaer
bescrijft josephus teckene claer
die vore gesien waren ende gehort
op jherusalem die port
heeft hare een jaer al dore verbaert
een sterre geschepen als een swaert
in april ten achtenden dage
teere paschen te middernachte sonder sage
werthet also dore claer
omtrent den tempel ende den outaer
als oft hadde geweest die claerste dach
die noch noyt man en sach
diere selfs daechs geviel te handen
dat men brachte ter offeranden
ene coe die calvede een lam
die oest porte also ict vernam
van den temple so swaer coperijn
datter xx man om opdoen moestendere toe sijn
vant men tsnachts allene onttaen
daer en mochte geen slot vore staen
ten meye dagelijcs als onderghinc
de sonne sach men  te wonderne dinc
vierege wagene in die lucht
dore vliegen met grooter vrucht
ende daertoe gewapende scaren
tsinxen daechs daer na te waren
heeft men den tempel gehort
crischende ende dese woert
gaen wi henen dese teekene swaer
dochten den dullen goet vorwaer
maer den vroeden hevet quaet gedacht
een man van armer comst geacht
was te jherusalem in die port
die jhesus hiet die ve dit woert
dats wee in dietsch riep harentare
waer dat hi ghinc vii der jare
eer beseten wert die stede
hoe dat menne sloech wat men hem dede
ende meest op die hoge dage
ende als was in die sware plage
van den vianden ommelegen die port
quam die man ten muere vort
roepende ve een steen die quam
die hem roepen ende leven nam
van buten uut enen engiene
dit waren vorteekene sere tontsiene
eenparlike xl jaer
na de doot ons heren swaer
hadden de jonghers sijn woert
te jherusalem in die poert
gheleert den joden ende geraden
dat si hen keerden van mesdaden
ende die hem daer dies meest bewant
was jacob ons heren brueder genant
die bisscop was daer in die stede
maer so verherdt in die quaethede
worden die joden dat si niet
en micten op dat men hen riet
dies moesten si vallen in swaerre plagen
doe die jongeren gods dat sagen
ruumden si altemale die port
daer selke af weder ende vort
ghingen leeren die wet ons heren
die des te doene niet en gheren
voeren woenen over die jordane
ende lieten tquade volc in de bane
thomas also ict versta
was in de port cesarea
als tote hem seide onse here aldus
de coninc van inden gondoforus
een lant dat de moreie heet nu
hiet wilen achaya seggic u
daer maecte ons heren geloeve cont
sente andries ter selver stont
leerde matheus also ict versta
gods wet in murgundia
doe ic begonste van den heligen man
sinte andriese doe mocht ghi dan
horen wat pinen moeste gedogen
sinte matheus dien men sine ogen
utestac in tland van myrmidia
ende hoese god hem weder gaf daerna
hierna matheus in ethiopen coomt
daer die coninc was ghenoomt
valdabar ende hi vand in die stat
zaroen ende arfaxat
twee quade valsce toveraren
daer die liede zwarlike of waren
ghepijnt maer matheus omband
so wat hi van hem gebonden vand
ende maecte hare valscheit openbare
hier na so werd sijns geware
met tween draken ghevenijnt
matheus die deidse al ongepijnt
licgen slapen ten selven stonden
vor sine voete ende of si conden
hevet hi geheeten den toveraren
doense upstaen si en consten te waren
dies si hem sere mochten scamen
dapostel deidse upstaen in gods namen
ende ghingen wech men wiste waer
sonder enich quaet te doene daer
groot rouwe so was daer naer
om tsconinx zone die doot was daer
ende men haelde die toveraren
om dat men waende dat si te waren
den doden souden bringen te live
mar si en consten die keytive
candacis quam toter coninginne
ende dede hare van matheuse an inne
doe was hi al daer ghebracht
ende dede daer bi der gods cracht
den doden te live weder comen
als die coninc dit hevet vernomen
heift hi matheuse te doene geboden
sulke eere alsmen doet den goden
neen sprac hi ic en bem gheen god
maer cnecht des gods zoons sijn gebod
es dat ic hier come tote nu
omme sine wet te leerne u
nu gaet cort ene kerke maken
tvolc was gereet te desen zaken
binnen xxx dagen waest gedaen
matheus gaf der kerken zaen
verrisenesse te haerre namen
om dat die dingen also toequamen
bi der verrisenesse van den kinde
sinte matheus also ict vinde
was bisscop xxiii jaer van der kerken
ende wyeder vele papen ende clerken
hi doepte den coninc egyptus
met sinen wive ic verstoet dus
ware te stervene dan te sine sijn wijf
want soe belooft hadde suver lijf
met gode te leedene in zuver leven
alse hyrtacus dit hevet bezeven
so es hi an matheuse comen
ende bad hem te sinen vromen
dat hi epygenien vaste rade
dat soe sinen wille dade
sinte matheus antworde dus
nu doe te gader hyrtacus
liede also vele alstu sult moghen
daer sultu mi horen toghen
van goeden huwelike dogheden vele
dit bequam hyrtacuse wele
ende dede eens daghes vele volx tsamen
daer sinte matheus in gods namen
van goeden huwelike spreken began
daer hi vele dogheden leide an
mar hi maecte dus sijn ende
ware enich cnape die hem ghenende
te nemene sijns heren wijf
met rechte verlore sulc cnape tlijf
aldus eist no min no mee
met epygenien hore hyrtacee
si es suppers coninx bruut
die du hem wilt over luud
nemen dit es te zware mesdaen
alse hyrtacus dit hevet verstaen
ghinc hi al verwoed van dan
des cleinc micte die helige man
hi endde te rechte sine dinc
ende trooste die liede ende ghinc
in de kerke ten dienste ons heren
daer hi salichlike ende met eeren
verbeidde sine helige doot
want in sine verwoetheit groot
sendde daer hyrtacus enen seriant
in die kerke daer hi vant
den apostel vor den outaer
met enen zwarde dorstac hine daer
si namen den apostel ons heren
ende groevene met groter eeren
die dyakene ende die clerke
stichten over hem eene kerke
den armen gaf al hare goed
epygenie ende seide ic moet
hi sendde an hare vele vrouwen
die hem pijnden hoe si gebouwen
haren zin te siere minnen
maer des en consten si niet gewinnen
tenen andren rade es hi gevaren
hi ghinc werken bi toveraren
maer ten halp hem groot no smal
doe dede hi thuus onsteken al
met viere daer epygenie in was
maer onlange ombeidde na das
tfier en vlooch in sijns selfs zale
ende verbernetse al te male
ende dat daer in was al begheene
sonder hi ende sijn kind alleene
in dat kind voer die viant
ende dwanct so dat liep te hant
sapostels grave ende wrouchde algader
die quaetheit van sinen vader
sijn vader werd lazers ten stonden
ende sijn lijf al vul wonden
so dat hem die wanhope so deerde
dat hi hem doodde metten zwaerde
doe namen si daer teenen heere
dies die liede blide waren sere
enen die epygenien broeder was
aldus ghevielt also ict las
doe sente symoen ende sente jude
quamen in perchen vonden si de lude
dat si sware bedrogen waren
van ii valtschen toeveraren
waradach diet leedde scone
van tsconinx weghe van babylone
ende micte te weerne die indsce scaren
die doe in perchen comen waren
ende hadden gedaen den lande leede
dese twee apostelen beede
quamen int here waradax
ende daer there sijns ghemax
plach ende ruste was hem geboden
dat het offren soude den goden
ende vragen hem of si souden zegen
maer des daghes die gode zwegen
doe voeren si teere ander stat
ende vragheden den goden dat
twi hare gode en spreken niet
dus hevet hem die viand bediet
dor gods apostele die waren daer
en spreken ju gode niet dats waer
doe werd dit waradacke geseit
diet saen also hevet bereit
in lichaermen ende in ynden
ende in ermenien also wi vinden
dat dit ermenien in ynden si
predecte na ende bi
bartholomeus ons heren woert
te albaen quam hi in die poert
daer tvolc anebeedde enen afgod
dien si hieten astrod
cortelike na der opvaert
ons heren jhesus leerende waert
den chiten sente philips gods woert
xx der jare rechte voert
hier es bescreven als ict las
van cypren geboren barnabas
van den lxxii discipulen ons heren
ende cortelike na sijn bekeren
te anthiochien in die poert
so was sente luucs geboert
hi was medicijn ende also wale
was hi geraect in griexer tale
sente pauwelse volchde hi naer
also paulus scrivet claer
d ewangelie also hise in twandelen
verstoet van pauluse ende van den anderen
bescreef hi wel bi goeden rade
so dede hi oec der apostele dade
bi siere ewangelien prologen
mach men oppenbare togen
dat hi pauwelse volgende sochte
also lange als hijt vermochte
gode heeft hi wel gedient ende gemint
wive en heeft hi geene bekint
in bithinien sterf hi te waren
out van lxxii jaren
matheus screef in judea
sine ewangelie also ict versta
marchus de sine in ythale
lucas screef de sine wale
in achaya also sijn beghin
clarelike genoech heeft in
in tselve prologe gewaget das
jeronimus oec dat luchas
was te constantinobile bracht
met sente andriese alse die macht
des keyseriken hadde constancius
xx jaer ic laest aldus
hort van marthen voert de tale
van bethanien was si wale
ende van jherusalem gheboren
hare brueder was also wijt horen
lazarus ende maria magdalene
hare suster martha bleef al rene
cortelike na dat onse here
pauluse brachte ter saleger leere
so dochte den apostelen goet
dat men den wiven tpredeken afdoet
ende sente paulus verboet hen hare entare
te predekene oppenbare
doe dit magdalene verstoet
liet si tpredeken ende metter spoet
es si ter wildernessen gegaen
waert was en conde men nie verstaen
also lange als si was in dit leven
xx jaer es si daer bleven
van der hemelscher spisen gevoet
also als mens mach sijn vroet
so was hare woenste in eenre roken gat
want men niet en vant omtrent dat
boem vrocht no cruut binnen verre stede
daer mensche mochte leven mede
van den dage die vii getide
scidt si metten inghelen blide
ende wert in die locht geheven
der ingele sanc heeft hare gegeven
voetsele ende dan brachten sise ter stede
daer si bleef in haren gebede
tote dat hare getide quam
een pape was also ict vernam
na hermiten wise te dier wilen
terden deel van eere milen
van der woensten der heilegher vrouwen
nu liet hem eens onse here scouwen
hoe se dingele op hebben geheven
in die locht ende feeste gedreven
maer hi en sach dat niet so clare
dat hi niet claer en wiste wat dat ware
doe bat hi gode dat hi hem saen
de waerheit dies clare dade verstaen
smorgens es die pape comen
daer hi te voren dat hadde vernomen
doe wilde hi bat naerre gaen dier stede
maer hem besweken alle die lede
als hi dwerpmael van enen steene
daer bi quam omme dinc negeene
hi vordere niet gegaen en soude
keeren mochte hi maer hi en woude
doe beswoer hi wie dat daer ware
dat hi jegen hem sprake aldare
doe hiet men hem dat hi bat nake
hi deedt doe horde hi dese sprake
ic ben maria magdaleene
die in symoens huus met weene
viel ten voeten van onsen here
al hare doen no min no meere
heeft si den pape geseit aldaer
ende hoe onse here wille vore waer
dat si sterve onder die liede
nu ganc seit si ende dit bediede
den bisscop sente maximine
dat hi ga in die celle sine
te mettenen in paeschnacht
dinghele selen mi daer hebben bracht
die pape heeft dit wel gehort
ende niemene gesien doe ghinc hi vort
sente maximine tellen vort so
die der maren sere was vro
ende hi die hem niet en vergat
ghinc ter tijt ende oec ter stat
also die pape gaf orconde
ende vant ter stede ende ter stonde
marien onder dingle in beden
gheheven hoge van der steden
in die locht meer dan cubitus twee
claer als die sonne ofte mee
die heilege man haer anschijn siet
van grooter werden en dar hi niet
bat naerre gaen doe sprac marie
als te haren sone sine clercgie
hiet si hem vergaderen al
hi dede dat si hem beval
vore hen allen heeft si ontfaen
gods lichame ende daer na saen
bat si hen in grooten geweene
dat si vore hare baden alle gemeene
doe streckesi hare vore den outaer
ende gaf gode die siele daer
quam so suete roke te hant
dat ment u niet en mach doen becant
ende wassere vii dage al duere
doe gaf den lichame sepulture
eerlike sente maximijn
ene kerke van werke fijn
heeft hi over hare doen maken
nu vint men in selken spraken
dat si op enen sondach sterf
ende hieromme en bederf
niet gemict dat hier si iet
messeit want en mestaet niet
dat men den hogen paeschdach
den sondage geliken mach
het was een pape die steven hiet
die en wilde geloeven niet
dat men seide in tgemeene
van der heilegher magdaleene
eens dat hi reet began sijn paert
verwoeden ende loepen ter vaert
als oft dooden wilde den man
den pape sere rouwen began
van siere ongeloevechede
ende belovede daer ter stede
der heileger marien magdaleene
met starcken geloeve reene
te versuekene tharen grave
thant quam sijns loepens ave
dat part ende wert al genesen
enen dach lanc dede na desen
die pape in tkeeren van dat paert
vore priemen hem ontloepende waert
die pape dede wel sijn belof
ende stont sijns ongeloeven of
een clerc in vlaenderen hiet oec steven
die leidde een besondecht leven
en wachtte hem niet te doene sonden
nu quam hem wille teenen stonden
te vaerne aldaer si leit
so dat hier quam sijn herte hem seit
dat hi teeken van hare gewinnen
sal daer hi bi moge bekinnen
oft hem sine sonden mogen sijn vergeven
dus es hi daer iii weken bleven
dat hem geen teeken en quam te voren
doe peisde hi dat hi ware verloren
ende nemt om wechvaren goem
tsnachts quam vore hem in sinen droem
magdalene in scoenen gebare
maer een deel in droeven daer nare
ende aldus sprac hem an die fine
twi en peisdi niet om mine pine
ic hebbe sere gepijnt vore di
sint du begonst eeren mi
ic hebbe vore di onsen here
ghebeden dat hi di bekeere
belie ende betre dine sonden
ic sal di hulpen tallen stonden
si voer danen ende die clerc
beterde sijn sondelijc werc
ende heeft hem monec begeven
ende leedde toten inde een goet leven
so dat men houdt over waer
dat magdalene stont aldaer
hi de doot dede des lichamen
ende metten ingelen te samen
sine siele voerde in den throene
alse ene witte duve scone
een bertoen was horic lien
die nerenstelike bat marien
omme berouwenesse omme biechte
eer hi quame in der doot hechte
eens soude varen dese in inghelant
dat scip verdarf hi riep te hant
ane die heilege magdaleene
hi sach dandere verdrinken gemeene
een scoene wijf doe tot hem quam
diene bi der hant daer nam
ende leiddene dore tempeest ende vloet
te lande swemmen also ict verstoet
waest van den lande iii mile
ende eer si van hem schiet tier wile
heeft si hem geseit dat hi
maer x daghe in dit lijf en si
dit heeft hi al den lande onttect
vort hi sine saken wel berect
ende liet also dit cranke lijf
also hem vorseide dat scoene wijf
hort hier marthen salegen ende
also als ict bescreven kende
so seide hare maximijn als bode
wien dat hare suster eer si te gode
voer beval dat hi verstaen
marthen dade dat si saen
marien haerre suster soude sien
maer dat en soude niet geschien
binnen den levene van marien
nu horic den gescrifte lyen
dat van peregort sente frontoen
die daer hielt dat bisscopdoem
ende sente jorijs mede
bisscop van vergele hare stede
moesten rumen so dat si quamen
te marthen daer si herberge namen
maer die heilege marthe heeft
bi beden ane gode diet al geeft
den pays gemaect saen van hen beiden
maer eer dat si danen scheiden
heeft marthe heimelijc gedaen
sente frontoene vore waer verstaen
dat hare de doot sal comen an
sniemen doe sprac die heilege man
op dat woude god van hemelrike
hi soude sijn te haren lyke
nu hadde marthe ghecortst een jaer
maer doe hare suster sterf vorewaer
so verswaerde hare die quale
nu hadde marthe gesien wale
haerre suster siele te hemele varen
ende seidt hen allen die bi hare waren
dies si alle gode seiden danc
doe quam maria eer yet lanc
te marthen ende seide hare dat si woude
ten viiisten dage oft also houde
heeft martha wel berect hare dinc
gods lichame si ontfinc
doe bat si hen allen dare
dat si bleven dien nacht bi hare
dat si niet en wilden laten
tsnachts quam een wint groot uter maten
die vii stallichte met lampten drie
uutwayde daer wert gesien
de duvel si die sliepen daer
ontwaecten ende als elc liep naer
den lichte so quam daer te hant
marie ende brachte enen brant
daer si licht mede den kersen gheeft
elc van den sustren anderen heeft
aldaer bi namen genoemt
mettien jhesus cristus daer coemt
ende sprac an marten dus albloet
com mine vriendinne eere groet
daedstu in erterike mi
in den hemel loen ict di
maer een wijlkijn ontbeit
hi voer danen doe quamen gereit
si die om dlicht liepen ende vonden
dat al ontsteken si si begonden
wonderen doe seidt hen marthe clare
wat dat daer gheschiede doe deedse hare
achter de kerke draghen teere stede
onder enen boem daer se dede
asschen spreiden ende in cruus
daer op ene hare seit men uus
ende dedere hare op leggen dare
ons heren cruce altoes vore hare
ons heren passie hadt si bescreven
daer met hare bracht sonder begheven
deedt sise vore hare lesen
alst quam ten inde het moeste wesen
anderwerf men dbeghin anenam
ende doe men te dien woerde quam
in manus tuas heeft si gegeven
de siele gode ende endde hier dleven
lxx jaer out ongewaent
starf si op enen vrindach in hoymaent
van oechst op die iiiide kalende
also ict bescreven kende
si was in eerliker manieren
begraven daer ene haerre cameriren
toe dede na haren wille
die geheeten was marcille
dit was dwijf wet vor waerheit
daer ons dewangelie af seit
dat een wijf was van der scare
tot onsen here sprac oppenbare
salech es die buc die droech di
ende die borste die soegeden di
hi antwerdde hets waer ende seide vort
oec sijn si salech die gods woert
horen ende wel wachten dat
doe men marthen brachte ter stat
als in haren grave te doene
quam onse here te frontoene
daer hi gegeruwet bi den outare
sat na de epistele ende seide hem dare
volch mi men doet die feeste
marthen te gravene ende in geeste
wert hi te taraschone gedregen
met gode ghinc hi dies lijcs plegen
van beghinne ten inde te samen
onse here ende hi den lichame namen
ende hebbenne in de erde daer geleit
binnen dien dat dit was bereit
scheen slapende sitten sente fronto
sijn dyaken die also
den kelct na recht bereiden woude
iesch den bisscop dat hi soude
benedien water ofte wijn
dat en mochte noch niet in langen sijn
hi ontwiec doe alst god woude
ende sprac wi hebben gedaen ter moude
marthen met gode siere werdinnen
dat doe ic u wel bekinnen
want mijn vingherlijn ende mijn hantscoen
gavic den costre doe ic halp doen
marthen in den grave nu sent
te taraschone ende bekent
dat ic waer segge men sendde daer
ende vant die waerheit claer
die van taraschone behilden
den enen hantscoe want si wilden
teeken behouden in ewelijcheit
vort heeft hen sente fronto geseit
doe ic ghinc ter kerken uut
met onsen here overluut
heeft hem daer gevraget een
wie hi ware maer woert negeen
heeft hem onse here geseit
maer hi toende hem een boec gereit
daer niet in en stont dan dese lesse
in die ewelike gedinkenesse
sal gods werdinne sijn emmermee
ende hare en mach geschien geen wee
dit liet hi daer hen allen lesen
ende voer wech sonder spreken na desen
dus moghen wi wel weten bloet
dat martha es van loene groet
wi vinden in waerre dinc
dat clodoveus die ierst ontfinc
kerstendoem van al der scaren
die coninge in vrankerike waren
in swaerre siecheit was bevaen
hi quam te marthen grave saen
ghenas hi van alre quele
daer gaf hi te haerre kerken vele
al datter was iii milen gehende
en es niemen van selken genende
die dar daerane doen enege scade
want het soude hem vergaen te quade
marcille marthen goede joncwijf
die indde salechlike hare lijf
in slavonien wet vorewaer
na haerre vrouwen doot x jaer
eenparlike van salegher leeren
was sente maximijn die met eeren
den bisscopstoel te ays besat
dat in gasscoengen es ene stat
menege miracule heeft hi gedaen
binnen sinen live die hier niet en staen
als hi hem wiste die doot naken
dede hi neven magdalenen maken
sijn graf daer hi in wert geleit
menege miracule ongeseit
heeft doer hem gedaen onse here
hier en segghic u daer af nemmeere
men weet dat sente saturnijn
was dierste bisscop kerstijn
ende van tholoese daer hi in dede
wel menegherande nuttelijchede
nu tcapithole daer bi gebode
die heidene anebeedden dafgode
stont tusschen thuus saturnijns
ende der kerken daer sijns
tkerstenheit niet ontberen en mochte
die hi oec dagelijx versochte
eens daer hi soude ter kerken gaen
hebbenne die heidene quaet gevaen
ende hebbenne in tcapitoel geleit
ende hebbenne daer al gereit
ghebonden an eens ossen voete
daer sleipten sine so onsoete
ende so neder wert van hoghen
dat hem uten hoefde vloghen
de hersenen ende hi starf aldare
die kerstene wordens gewarc
ende groevenne in die kerke sine
dore desen heilegen saturnine
heeft god gedaen menege nutte daet
een hiet anthonijs rike quaet
dede hem in die kerke delven
sente saturnijns men vant den selven
op tkerchof tsanderdaechs met siere kist
men dalvene weder want men ghist
dat iemen el dan god dat dede
sanderdaechs vant menne ter stede
rechte also als daer te voren
doe liet menne so omme sien ende horen
dat teekijn dat god daer dede
hier af latic die tale mede
also als ict hebbe verstaen
was van sans sente juliaen
van rome van edelre geboerte
dese bisscop woende buten der poerte
van sans in een cleene husekijn
daer hem heilech geselscap fijn
aneviel sinen levene volgende naer
van watere hadden si breke daer
juliaen stac teere stede
sinen stoc in deerde ende na sine bede
spranc ene fonteine te dier stat
die here van sans verhorde dat
ende sendde omme juliane sinen bode
die dic vaert niet en dede node
ende in den wege heeft hi genesen
enen blenden ende als van desen
den here die fondar hiet
de mare quam hi en spaerde niet
hi en liep jegen den heilegen man
met vele volcs ende vinc doepsel an
ende gaf sijn huus teenre kerke
daer men in dede gods gewerke
buten der poerten van sans soude gaen
eens dese heilege juliaen
daer hi van der geboerten vint
niewinge doot des heren kint
die here ende alle die liede mede
waren droeve ontfarmechede
hads juliaen ende ene stont
lach hi in eniegebede tkint wert gesont
die vader deedt hem metter spoet
doepen ende gaf hem tkint ende tgoet
daer die bisscop wel mede dede
vort dede hi menege nuttelijchede
te sans quam hi weder hier naer
om die gevane bat hi daer
die men hem al wederseide
hi ghinc thuus ende sonder beide
es dat gevangenesse onttaen allene
ende si gingen uut al gemeene
ende tot juliane si gingen
die gode lovede van dien dingen
ende dede hen allen tetene geven
al vol doegeden was sijn leven
doe hem sijn sterfdach was bi
teere stede so ghinc hi
daer sint van sente marciale
die kerke stont in onmarter quale
viel hi daer ende hi beval
sinen bisscopstoel vore dandere al
enen die tyribio hiet
ende eer hi dit leven liet
gruette hi die hem stonden neven
ende heeft gode de siele gegeven
te deser wilen sat ende at
defensor ende vore hem ter stat
sach hi comen dyacone drie
met drien kersen ende die sie
vore hem op die tafele setten
ende keerden weder sonder letten
defensor began doe vragen
die bi hem waren oft sijt sagen
dat hi hadde daer gesien
ende doe seide hi hen na dien
hets doot de bisscop juliaen
nu weten darwert gangen saen
nu brachte men hem dien sant na dat
teenre rivieren daer geen gewat
no brugge en was ende onvorsien
ghinct al over datsi die knien
niet en netten mensche no beeste
nochtan was also ict verheeste
van diepen gronde die riviere
een wijf horde dit wel schiere
darwert liep si ende vergat
hare kint sittende in een bat
in den ketel ende tfier daer onder
hort hier miracule ende groot wonder
twijf liep altoe den sant vanden
doe peisde si om tkint te handen
ende si thuus wert met grooten ghere
maer si hadde therte sere
op sente juliane van sans
ende heeft gevonden haer kint al gans
lettel iemen bi wege gaet
die wel hort ende wel verstaet
hi en es van den pater noster vroet
die men leest om herberge goet
in sente juliaens eere
die een edel man was sere
eens heeft hi enen hert gejaget
die hem keerde ende gewaget
juliane dat hi beide gader
verslaen sal moeder ende vader
om dit te scuwene voer hi te handen
harentare in vremden landen
so dattene davonture brachte
an enen here van groter machte
dien hi so diende selke stonde
dat hem sijn here wel goets onde
ende gaf hem teenre vrouwe
ene weduwe edel ende getrouwe
rike ende daertoe scoene seere
ende wasser mede in groter eere
sijn vader ende sijn moeder sere droeven
omme den sone si willen proeven
ofte sine iet mogen vinden
so dat sine te suekene hen bewinden
dat hen sere wert te suere
nu brachtse so die avonture
dat si van hem hebben vernomen
ende sijn tsinen huse comen
maer si en hebbenne niet thuus vonden
want hi was in dier morgenstonden
varen jagen maer die vrouwe
ontfincse met goeder trouwe
tierst dat sise hadde verkent
si sachse moede ende verelent
ende deedse ontcleeden saen
ende in haers selfs bedde gaen
omme taysierne ende wel vercleeden
ende binnen dat men soude deten reeden
ghinc si ter kerken doen haer gebede
mettien quam julien gereden
van der jacht al onvoersien
ende ghinc in die camere mettien
heeft hi op dbedde gesien hen ii
so dat hi al ontsinnet scheen
want hi te hant peisde om quaet
hi trecte tswert ende verslaet
beide vader ende moeder doot
ende ghinc wech in torne groet
aldaer hi heeft sijn wijf gemoet
doe hise sach sprac hi ter spoet
vrouwe ende hoe es dit bereit
wien hebdi in onse bedde geleit
here seit si ic saelt u siggen
si die in onse bedde liggen
dat sijn u moeder ende u vader
ic hebse doot dan beide gader
sprac hi vort seide hi god here
hoe gesal ic dit emmermeere
ghebeteren mogen binnen minen live
doe seide hi te sinen wive
nu gaet thuus wel lieve vrouwe
ic ga vort in desen rouwe
icken keer thuus oec nemmermee
eer ic weet dat gode mijn wee
ende mine penitencie mach wesen
ghenoechlijc si sprac te desen
ic hebbe dijn geselle in vrouden
geweest ic wille mi oec houden
in den rouwe geselle met di
van den haren dus schieden si
ende es also met hen comen
dat si hare woenste hebben genomen
op ene riviere daer brugge engeene
over en ghinc daer wilde allene
juliaen met siere pine
die liede met enen seepelkine
over vueren wie so woude
ende hi engeenen loen en soude
van niemene dan van gode ontfaen
dit heeft hi lange stont gedaen
so dat in enen winter cout
tsnachts riep een lude met gewout
dat hi gherne daer over ware
julien woudt versten van vare
van den sonderlingen coude
maer sijn wijf deedt met gewoude
dat si voeren omme den man
ende doe sine sagen an
dochte hi hen naect ende sere beven
rechte als ofte hi soude versteven
si voerdenne over ende hebben gemaect
vier dat si mochten hi was so naect
dat hi verwermen niet en mochte
bi den viere alsoet hen dochte
doe leiden sine tusschen hen ii in haer bed
om so te verwermene met
over ene corte stont na dien
sprac die ghene julien
van gods halven segghic di
dat dine penitencie si
ghenoechlijc hem te hant daer naer
verloren sine si en wisten waer
dit horden si beide blidelike
ende saen daerna tsinen hemelrike
heefse onse here beide gehaelt
ende heeft hen haren loen betaelt
sente marc also ict las
maecte bisscop hermagoras
in ytale teere poert
diemen aquileje nomen hort
sente peter confirmeerde dien
vele miraculen dede god geschien
om den heilegen bisscop daer
so dat hem sere volgeden naer
alle die goede maer die quade
pijnden altoes omme sine scade
nu was van rome potestaet
agrippa die in sinen raet
vant dat hi taquilejen sant
senastum over baeliu te hant
maecten die heidene clage groet
over hermagoras doe gheboet daerna
die baeliu dat menne va
men deedt men brachtene vor hem
sprac de baeliu den bisscop ane
hoe hi so coene ware te bestanc
te leerne van den gecruusten gode
jegen drominus gebode
die bisscop sprac daer toe was ic
gheordineert dies es een goet stic
dat ic elken soude leeren
gode almechtech kinnen ende eeren
ende men die valsche afgode scuwe
bi den gebode van den baeliuwe
wert hi daer gheblouwen sere
dies hi dancte onsen here
dies balch hem die baeliu also
dat hine dede in euculio
hangen dat es een engien
heet also ende oec in wien
men liede pinen mach herde sere
hierin was die heilege here
ghepijnt uter maten sware
sijn lijf was gesneden daer nare
verbroyt met viere in alre pine
loefde hi gode vele der heidine
riepen doe al oppenbare
dat gheen meerre god en ware
dan der kerstene ende seiden mee
dat die baeliu tonrechte selc wee
den heilegen man daer heeft gedaen
hier na wert hi gekerkert saen
daer hem god heeft groet licht gesent
ponciaen die dit bekent
die kerkerhoudere hi viel te hant
te voeten den heilegen sant
ende dede so dat hine doepte daer
ende achter port riep hi daer naer
en es gheen god no noyt en was
dan dien leert hermagoras
tfolc liep ten kerkere ende sach dlecht
ende loefde gode alsoet was recht
die bisscop troeste met heilegher spraken
tfolc ende bat hen dat si maken
formate bisscop na home
sinen archsdyaken want hine vrome
kende hi haddene jonc geleert
nu heeft formaet bekeert
ene vrouwe hiet alexandria
die baeliu wist thant daer na
dede hi formate doen
met hermagorase in tprisoen
des dancte hi gode met herten fijn
dat hi sijn geselle soude sijn
daer lagen si dus ene stont
ende maecten menegen sieken gesont
so dat tfolc ongetelt daer quam
dies worden der gode papen gram
ende quamen ten baeliu gegaen
ende seiden hi soudt becopen saen
dat hi so lange leven liet
die bedriegers die dat diet
verkeren ende doen de goden laten
die baeliu wert utermaten
vervaert hi sach in ii partyen
tfolc die ene ane gode lyen
ende dandere an die afgode
dies sende hi tsnachts sinen bode
dien hi ter vaert onthoefden dede
hermagoras formate mede
ende ponciaen daer ic sprac ave
die kerkerhoudere brachte ten grave
dese ii heilege martelaren
so hi werdelijcs mochte te waren
lieve liede dat verstaet
dat van quaden levene quaet
endde dicwile wert ghesien
ghi hebt nu gehort van dien
die nero die keyser fel
dede tormenten also wel
daer men sijn gebot gehorde
als te sinen jegenwoerde
nu eest recht dat ghi bekent
hoe verscubdelike hi endt
die in sijn lijf dede menege ondaet
doe hi hadde in keysers staet
gheweest xiiii jaer met allen
ghinc hem af dat lant van gallen
armenien ende bertaengen mee
maer hi gewan weder die twee
verwaent wert hi meer dan te voren
hadde hi in dwater iet verloren
hi dorste seggen dat hem die dingen
die vissche weder souden bringen
van dat gallen reveleerde
in gelucke hi hem dat keerde
want die rijcheit van den lande
al vallen soude in sine hande
maer doe hi sach dat spaengen hem gebrac
hadde hi van torne selc ongemac
dat hi scheen verwoedt verdoeft
dat hi scoerde sijn cleedere ende sloech sijn hoeft
nochtan daeromme hi niet en laet
sijn fel gepeys sine seden quaet
sijn doen dat fel was ende onreene
jegen alle liede gemeene
hi micte te sendene quade lieden
die werelt dore bi mieden
die dooden souden verradelike
die hoeftmanne van elken rike
van elker port van elker stede
ende vrome liede te wapenen mede
die gallen hiet hi alle verslaen
die men mochte in ytale begaen
oec micte hi in therte sine
alle te doodene met venine
die senature van rome der stat
ende te verberrene rome na dat
ende dat volc dan doen ontliven
maer sijn wille moeste som bliven
achter niet dat hem ontfacht
bi berouwe maer an sine macht
hierna gereidde hi sine vaert
ten orloge te gallen waert
daer hi grotelike jegen heeft gereit
hierna sinen sin hi leit
ane sine amien ende deedse scheren
na de manne ende deedse leeren
riden vechten alse die wive
van amozonien stout van live
nu soude hi varen met menegen man
die hem negeens goets en an
ende hi heefse oec alle gehaet
hierenbinnen die dinc so gaet
dattene tgemeene over viant hout
want hi dooden dede sonder scout
enen menistreel hiet parides
omme dat men seide dat hi es
een menistreel bat geraect
dan hi hi altoes daeromme haect
dat men ewelijc van hem sprake
dies dede hi nemen meneger sake
hare oude namen ende deedse nomen
na siere namen na siere becomen
april die maent hiet hi nerone
na sinen name het dochte hem scone
dat men hiete rome na him
ende mense hiete neropolim
hem droemde eens dat hi varen soude
in enen schepe met gewoude
sonder roeder ende riemen
doe dochte hem dat hem sijn wijf sniemen
die doot was trac in dempsterhede
ende dattene vliegende mure mede
bedecten al uut enen grave
dat onttede daer hordemen ave
dat hi bi namen geroepen si
nu seit ons huge van flori
als nero menege ondaet onreene
hadde gedaen van den gemeene
wert hi gejugiert als een viant
goedertieren trouwen bant
liet hi varen ende alle doecht
al tquaet dat ghi gepeysen moecht
heeft hi gedaen lude ende stillekine
waer dat hi was ende alle tsine
heeft hi geleit aen quade cnechte
niemene en betroude hi te rechte
hi en hadde van niemene trouwe an hem gevest
ii wassere die hi betroude best
om hare quaetheit die hieten dus
menfidus ende gemellicus
nochtan ontsagen si sijn quaet
want si sien dat hi verslaet
die sine vriende getrouwe waren
dies sijn si van hem gevaren
ende hebbenne metten anderen begeven
als dit nero heeft beseven
vlo hi uter port doe saen
daer hi hem selven heeft verdaen
nu maect ons dus suetonius cont
van siere doot also hi verstont
dat hi was der gemeenten viant
hi hiet eten gaen te hant
saen hi die tafele ommestac
ii nappe hi jegen deerde brac
doe dede hi vullen met venine
ii bussen fijn guldine
te hostie sende hi doe ter stat
om schepe oec sende hi na dat
om die heren daer hi af waent
dat si doen selen dies hi hen vermaent
selke maecten hen ongereit
ende selke hebbent hem al ontseit
nu worden hierna dese woert
van enen man roepen gehoert
en sal die keyser niet sinen raet
vorderen maer sterven in sijn quaet
hi moet hem jegen galba
oetmoedegen ofte dat hi sta
jegen tgemeene in baten sere
nu was van den roemschen here
in spaengen galba leedsman
diene te keysere daer coren dan
nu peyst nero in sinen moet
dat hi doot es wat hi doet
dies en weet hi wat bestaen
tsnachts dede hi om sine vriende gaen
maer niemen en wilde sijns nemen cure
doe ginc hi selve tot elcs dure
maer niemene hi verroepen en conde
te sinen bedde keerde hi tier stonde
daer hi selve enen cnecht en vant niet
die dore hem wilde doen iet
doe begherde hi sere de doot
ende seide in ongedoude groot
ic en vende vrient no viant
ter tybren wert liep hi te hant
om hem te verdrinkene daerin
doe keerde hem anderssins die sin
in sinen roc ende baervoet
met enen cleede nebuer goet
sijn hoeft gedect ende op een pert
trect hi ter woestinen wert
daer hem quamen gesellen viere
als hi ten woesten quam viel hi sciere
van den perde ende also met toerne
dore die bramen ende die doerne
so dat hi enen wech geraect
die de beesten hadden gemaect
diene teenen armen husekine
leedde ende in anxte ende in carine
viel hi op een beddekijn daer
si die hem daer volchden naer
rieden hem dat hi quame ave
sijns anxt ende hi hem selven gave
die doot hoe dat hijs come af
doe bat hi hen te makene een graf
al weenende seide hi menech werven
hoedaen een wercman moet ic sterven
want hiere selve toe heeft gedaen
doe quam te hem een bode saen
die hem seide dat hi te diere uren
ghejugeert van den senaturen
ware ende dat menne tontlivene sochte
waer dat menne vinden mochte
ii swerde nam hi daer nare
ende pruefde welc tscarpste ware
doe claechde hi sere dat sine doot
te hem niet en quam met haesten groet
ende bat hen die hem waren bi
te siere doot hem gehelpech si
op sine traecheit scalt hi daer nare
wert hi der geenre geware
die om hem tontlivene waren gesant
ende doe doodde hi hem selven al te hant
doe in roeme quam die mare
dat die felle tyran doot ware
so en liet die joye tfolc niet geroen
het en wiste wat van feesten doen
over ene wile mochti horen
hoe galba keyser wert gecoren
in spaengen van den heere van roeme
als nero doot was alsoe ict goeme
ende vi dage van wien dus
ons bescrijft suetonius
hi was van goeder maten groet
thoeft hadde hi van hare bloet
groete ogen met crommer nesen
hande ende voete hadde hi te desen
al vol van artitike
groet etere ende dat tilike
te wintere at hi vore den dage
nu quam vore hem ene clage
als hi ierst was in spaengen comen
dat enen kinde dlijf was genomen
ende was gedoodt met venine
van enen den voecht sine
die dede galba hangen saen
daer hi lof af heeft ontfaen
met meerre weerdden also ict versta
ontfinc tkeyserike galba
dan hi dat berecken conde
hen iii onttecte hi te gronde
sinen raet nu waren die
so quaet en waren argher nie
dus wert galba te wonderne quaet
dat ridderscap heeft hi gehaet
beloefde hi hen te gevene oec yet
dies en dede hi altoes niet
huge van flori doet ons anschijn
dat galba coes teenen sone sijn
pisone enen jongelinc
nochtan was hi in alle dinc
vrec ende onduchtech sere
beide worden si thaerre onneere
verslegen binnen rome der stede
dat een otte doen dede
suetonius seit als si quamen
dese te slane ende si vernamen
galba so sijn si gestaen
ende en dorstent niet anevaen
onthier ende si waren getroest
doe wert galba onverloest
want si alle vloen die sine
niemen en dede hem te hulpene pine
daer bleef hi liggende doot onwerde
een riddere onthoefdene metten swerde
ende droech tote otten thoeft
diet daer vort gaf dies geloeft
lixis ende calonis hen tween
diet staken ane enen staf over een
ende droegent al dore die stede
te galbaes grooter onwerdechede
nu vant van enen man verstaen
marchus fabius quintilliaen
dese iii namen was een man
dien de keyser galba die tyran
ute spaengen brachte te rome
dese was dierste also ict gome
die retorike te rome las
hier moechdi horen hoe vroet hi was
bi sinen sproken bi sinen bloemen
die wi een deel hier willen noemen
wi en minnen onse kindere niet in baten
als wise in weelden risen laten
ontfermecheit maect dicwile dinne
die valsheide van den sinne
wel gedinken bringet teken ane
van goeden sinne wel te verstane
die niemene in negeenen en wille geliken
hine mach der scade niet ontwiken
als onderhorich die mensche si
sal menne leeren ende als hi
ane dat veisen niet ne tardt
die in quaetheit sijn verhardt
men salse some doden bet
dan sy ter doget werden geset
selc maect van beginne een ende
om dat hi tscoenste niet ne kende
sijn weten sal niet sijn gemict
die grammarie cleine scict
want daer tfundament es quaet
dat menre op maect saen tegaet
den kinde sal men doget andwingen
ende den ouden in bliden dingen
sal men soetelike leeren
met goeden daden comt men teeren
dat togen si sonder baraet
boven allen sciencien gaet
dat meester sprect cort ende clare
sonder teken ende dat ware
men weet seker geplogene saken
ende ongeplogene can vrese maken
en wanhope niet om dat mach gescien
en maec dijn becomen niet in dien
dat di niet en betaemt in negeenre wijs
dune sout oec niet vragen die vroet sijs
om die oude van den man
maer wat het es dat hi can
om die jegenwordecheit allene
en selstu niet scuwen dinc onreene
maer om dien name dier volget nare
die kinder diene pine niet te swaer
dat si van vresen dwinen niet
want die hem te sere ontsiet
hine dar niet anevaen
dat een ander hevet mesdaen
hevet elc liever dat men verstaet
clare dan sijns selfs mesdaet
wat men niet doen en mach wats gesciet
ne pine di te doene niet
dat een man can dat doet hi best
die meesters name ane hevet ghevest
betaemt leeren den jongere verstaen
salre doget iemen af ontfaen
alle dingen hebben hulpe in pleit
wel spreken gelt ende werdecheit
gracie prijs ende scone opsien
playdiers loen en es niet in dien
rechte consciencie maer verwinnen
dat een met redenen in allen sinnen
verteren mach dat hevet wel hi
die bi enen wege si
versteken men machene weder bringen
bi enen anderen in enegen dingen
om al dat leeren mach onsen sin
hebbewi oec naturlec beghin
hem behoeft goet vroet te desen
te sine die wel gehort wil wesen
al ghebreket cracht met sinne
blijft men ghestadech daer inne
so wien dat men gherne hort
men geloevet lichte sine wort
hets scande dat een prijswert wil maken
sijns selfs niet eens anders saken
men mach wel met rechte prisen
die weldade bedrivet in meniger wisen
dinge die men starc hort nomen
onlange geduert al erdsche becomen
quade manne plegen gherne steken
ende quade wive connen sijt gereken
venimeren ende toveren mede
men sal niet striden jegen warhede
noch sien jegen die sonne clare
prince die wille weten dware
van vele dingen moet vele vergeven
hem die an die gichten cleven
hen en mach genoegen twint
no wat si hebben no wat men vint
vroet man die ne sal niet sweren
dan daer mens niet en mach ontberen
al dattu does vorsiedi wel
dor dine bate dor dinc geene el
onder lieden ende in warscepen
si dijn gepeis te heelne begrepen
beroemen gevet dicke nijt diet hort
daer nidecheit es gescort
daer comt rechte menschelichede
die hem verheft hets sijn sede
dat hi alle andre veronwerdt gemeene
ende dat hi elken maket cleene
sonder gracie van dogeden name
hevet selc ende selc quaetheit bequame
alse wel nem an di selven raet
als an andren van dijnre daet
negeen sin en comt te stouten daden
hine si van quaetheiden ontladen
in enen sin en mach nemmermeere
te gadere sijn ere ende onneere
niemen en es te samen quaet ende goet
quade herten hebben in moet
gepeise harde menegerande
herte die es in sorgen bande
verget die sorge somege stont
metter pinen dat si u cont
quade herte en mach niet altoes
van haren loene sijn sorgeloes
die hem selven ierst wel beriede
te bat leerde hi ander liede
veisinge vorachte lange
bringt hare ten lesten vort bi bedwange
al bevende tegaen die wort
die therte niet ne bringet vort
goede dinc hoe si werden bekint
werden bi hen selven gemint
goet wille ne comt niet te spade
eest so dat hi blivet gestade
hi es qualike bedacht
die hem getroest boven cracht
maeltide en sijn niet van prise
na die vervulte van der spise
want mate dinge wel bereit
nut men dicke die wel gereit
blentheit maect den menegen vri
want vele armoeden bescuwet hier bi
ten weldoene ons die ogen keren
ende bringen in menech quaet begeren
lichter soudemen vele mogen
den sin vervullen dan die ogen
bliscap te gedogene es wel swaer
ende niet te makene openbaer
nijt es proper den armen lieden
ende der grotere al gebieden
die dinde van der salecheit can verstaen
diene waent sterven niet te saen
ute minne van lichtecheiden gaet
quade name ende menech quaet
groet vernoy ende grote pine
es altoes in ontsien te sine
doe enen anderen in welrade
als du wils dat hi di dade
dat een niet en can een ander weet
eens anders breke es mi leet
alsic hebbe hongher groet
want ic mach kinnen dan die noet
elken mensche dunct mi des
dat sine pine de meeste es
die ongedoechsam es vorwaer
cleene dinc brinctene in pinen swaer
het doet goet pinen om die saken
daer men ten ende goet mach maken
men vindt niet van ere gedane
daer nes yet ongelijc ane
altoes es vri darmoede
boven al alsict gevroede
ter werelt en mochte niet beters sijn
dan in tgemeene vrientscap fijn
jegen tgeval der avonture
waerre vrientscap goet dorenture
diefte roef die liede verslaen
ende al quaet soude tegaen
als vele wonders als hevet in
die lichame hevets in die sin
wanhope es die commer meest
daer mensche mede mach sijn gevreest
dorpers hoecheit mach sijn al
cleene huuskene lanc ende smal
van moede goede effenhede
maect recht des conincs sede
die wille bescudden den mensche quaet
hi orlovet sine ondaet
dat hi pine heeft dunct mi recht
wie dat verliest bi sire plecht
die redene van sire weldaet
nu willic dat ghi verstaet
van ondancs weldoen en comt geen loen
sonder pine oft sonder becroen
en mach men gewoenten niet afdoen
diemen in weelden hevet geploen
bi crachte sal die mensche minnen
ende dune moges di niet bekinnen
die dine vriende schenen in tvaren wel
die werelt en voere niet el
dan wel ginge trouwe rechte vort
die quade diene waent sijn wort
niet bat bestaden dan hi maect claer
dongeloeve over waer
daer toe somwile groet strijt behoeft
dat men vor war seget ongeproeft
men proeft vor waer met orconden
logene te menegen stonden
icken weet geene meerre doget
dan swigen want gi moget
so lichte in die talc mesdoen
eerlike dinc dunct mi geploen
te heelne dat te heelne si
gheene redene sone hevet hi
vor iemene te sprekene iet
dien men mach geloeven niet
hier latewi die tale staen
van marchus fabius quintilliaen
te voren seidic hoe galba
versleghen wert nu hort hier na
otte diene dede verslaen
wert keyser ende also wijt verstaen
heeft hi iii maende geregneert
te maten groet alsoe men ons leert
qualike gevoet op thoeft blaer
was hi tanschijn vorewaer
hadde hi wijflijc sonder baert
van beginne was sijn aert
dulheit hoverde bi nachte loepen
dien hi gemoette moest becoepen
hi blauwene ende werp te dale
ene quene van skeysers sale
toende hi groet ghelaet van minnen
die dedene neronc bekinnen
so dat hi wert sijn beste vrient
ende het met hem so wert ghesient
so dat hi micte ten keyserike
doe maecte hi al ongevoechlike
al dat ontrent den keyser was
want met ghichten verdiende hi das
an des keysers nerons meysenieden
dat si van hem alle schieden
dat hi des keyserscaeps wert geware
nu als hi horde dese mare
dat galba die na nerone
keyser worden was ende pisone
teenen sone hadde gecoren
dochte hem sijn die hope verloren
ende peist dat hi wille verwerven
trike ofte daervore sterven
die sine dede hi stille te samen
so dat si ter marct gequamen
selve es hi te galba gegaen
ende gruettenne van wien ontfaen
hi wel was ende oec gecust
ende geleidt vort ongerust
van hem van aldaer ter stede
daer hi sacrificie dede
doe nam otte an hem orlof
ende seide hem logelike waer of
hi hadde te doene besichede
doe ghinc hi te hant ter stede
daer hi de sine gewapent vant
doe sine sagen riepen si te hant
als enen keyser oppenbare
doe sende hi saen van siere scare
die galbane ontliven souden
hi troeste die ridders om verbouden
ende seide hi en wilde nemmeer van den rike
dan si wilden gemeenlike
doe droegen sine met love wale
in die keyserlike sale
ende daden hem roepen grooten lof
doe tgemeene volc wiste hier of
seiden si het ware nero
doe hijt wiste was hijs vro
so seker docht hem dat hijt was
dat hi hem niet en ontsculdechde das
hi en dede hem om nerons lieve
waer hi sende sine brieve
nero tsinen name scriven
nerons meyseniede dede hi cliven
weder in hare ierste wesen
nu seit ons huge van flori te desen
als vitellius dit vernam
quam hi met grooten heere al gram
te rome ende de keyser otte daer jegen
maer die sine worden verslegen
als otte dat sach als een catijf
heeft hi hem selven genomen dlijf
vitellius quam verwinnere in rome
viii maende also ict gome
regneerde hi daer wies leven
suetonius dus heeft bescreven
bordeele houden was sijn beghin
van allen quade was vol sijn sin
dit was in tyberius tiden
so dat vitellius siden
met gayusse wert bekint
diene om sijn spel heeft gemint
dus wert hi here in skeysers sale
daer na vermindene oec wale
claudius om werptafle spel
nero vermindene also wel
dat hi hem gaf van harpene lof
dus wert hi een groot here in thof
so dattene galba sendde dane
in dat nederste germane
hoeftman te sine van den here
dat rome daer hadde in dlant ter were
omme te dwingene die lande
die ontgaen wilden den roemschen bande
so armen man was vitellius
doe hi was gesent aldus
dat sijn moeder wijf ende kinder
ende sine vriende meerre ende minder
jammerlike moesten ontsparen
den cost daer hi met soude varen
want galba senddene wech also wijt kinnen
meer bi nide dan bi minnen
als hi daer quam ontfinckene there
met groter eeren want haer ghere
was altoes omme niewe dinghen
ende altemet dat sine ontfingen
cust hise ende dede al sonder sparen
al dat si an hem begharen
al hare mesdoen heeft hi vergheven
so dat sine keyser saen hebben verheven
doe hi dus keyser worden si
als ofte hijt al verre ende bi
verwonnen hadde wert hi verfiert
waer dat hi was was so verciert
met alte groetere ongematen
het wert altemale verlaten
al tquaet dat de sine daden
luxurioes vol ongenaden
was hi op donnosel diet
ongevoeghere en was doe niet
in eten so diewile ende so vele
dat ment keerde weder ter kele
ende die spise moeste sijn so diere
nieman en horde alselke maniere
hierna begherde hi elc mans doot
wassere toe redene cleine of groot
vele edeldere liede hi dooden dede
met groeter subtijlre valschede
een edel jongelinc van siere sale
lach in dorste van des corts quale
ende riep herde sere om drinken
dien mingde hi venijn int schinken
in dwater dat die jonghelinc dranc
ende starf daer af eer iet lanc
dede hiere enen omme ontliven
onsculdegen om dat soude bliven
sijn quaet bedect men vint bescreven
dat hi siere moeder dede nemen dleven
huge van flori doet ons verstaen
dat te desen tide vaspasiaen
te judea lach in dlant
die de keyser nero die tyrant
daer sendde om dat berechten
want die jueden wilden ontfechten
dien van rome altemale
nu verstont dat heere wale
dat met hem hadde vaspasiaen
hoe qualike dat ghinc te rome saen
daer trac dat heere te rade saen
ende wilde dat vaspasiaen
keyser worde met gewout
want hi vroet was ende stout
metten ouden vroet in rade
ende metten jongen goet in dade
maer hi wederseidt te dier stat
doch dat mens hem so sere bat
dat hi den last heeft ontfaen
doer capadocien trac hi saen
te rome wert als dit verstoet
vitellius hort wat hi doet
een grave hiet cecinam
hi te sinen doene nam
ende beval hem al sijn heere
dat hi vaspasiane ter were
ga selve bleef hi in luxure
ende dronken talre ure
ofte hem sijn viant om te loven
ende hem sijn leven wille roeven
dat hi gevoele die minder doot
buten rome wert die wijch groot
vitellius volc ginc onder voet
als vitellius dat verstoet
in een cleen huuskijn hi vlo
daer menne saen uut trac onvro
ter marct geleidt tsiere onwerde
ende doot geslegen metten swerde
suetonius seit ons vorwaer
dat hi wert getrocken daer naer
in die tybre met enen hake
nu latic hier af die sprake
ten inde van den iersten boeke
der ander partien ende soeke
helpe ane gode vort te bestane
dystorie diere volghet ane
die ander boec bescheedt te waren
den tijt van c ende xxiii jaren
van den keyser vaspasiane
die den joden swaer ginc ane
van den keyser tytus sinen sone
jherusalem velde die gone
ende sloech die joden ende vercochte
ende wrac ons heren doot onsochte
van tytus brueder domiciaen
die na hem trike heeft ontfaen
van den keyser nerva van trayane
ende van den keyser adriane
van anthonius pius mede
die keyser was daer in die stede
van anthonius verus daer naer
van aurelius commodus dats waer
ende van den iersten juliaen
die troemsche rike hadde ontfaen
wat desen x keyseren gesciede
ende onder hen menegen anderen diede
dese boec heeft gaende al omme
lx capitele teere summe
recht dunct mi wesen dat die quade
emmer vallen in die scade
also desen tyran es gesciet
vaspasiaen ende sijn diet
waren in rome eerlijc ontfaen
dus wert keyser vaspasiaen
als men die jare ons heren screef
lxxi ende daer na bleef
keyser ix jaer al sonder sage
xi maende ende xii dage
nu bescrivet ons aldus
van desen keyser suetonius
so wel was hi eerst met nerone
dat hine sonder keysercrone
rechte an hem hadde geselt
maer als hem nero qualike helt
so scudenne vaspasiaen
als dat nero heeft verstaen
balch hi hem so dat hine verstiet
van hem also nu es gesciet
dat die joden van judea
ontseiden al hoe soet ga
onder die van rome te sine
doe wert recht als bi hatine
vaspasiaen den joden gesant
om te dwingene ter roemscher hant
van nerone want hi woude
dat vaspasiaen doot bliven soude
want vorseit wert dat te dien wege
de joden souden hebben sege
dus gaf men vaspasiane
selc volc de vaert mede te bestane
alse hi selve wilde kiesen
hine voer niet met dullen riesen
maer met ridders die waren geproeft
also als ten orloge behoeft
selve was hi saechte ende goet
ende ten wapenen sere vroet
ende onder die sine wert
in negenen dingen verhovert
alse hi nu ute judea sciet
tytus sinen sone hi liet
metten heren in judea
alse hi te rome quam daer na
toegede hi dat hi niet begrepen
en was met hoverden met viantscepen
want die dochter van sinen viant
vitellus dede hi te hant
huwen eerlike ende wale
men mach geene mesprise tale
van hem spreken na dat ict vinde
dan dat hi tgelt te sere minde
josephus een jode vroet
was tesen tiden ende vechtere goet
want hi halp der joden orloge
houden als een prince hoge
also dat hi wert ghevaen
ende daert toehorde vaspasiaen
vorseide hi des keysers nerons doot
ende dat keyser ende here groot
soude wesen vaspasiaen
jeronimus doet ons verstaen
als vaspasiaen voer te rome
ende tytusse hiet dat hi begome
theer liet hi met hem dan
josephus den vroeden man
die al dorloge dore heeft bekent
daer als hi quam te rome sent
hi maectere viii boeke of
so dat men om sinen lof
hem te rome een beelde maecte
vele boeke wel geraecte
maecte hi daer men hier swiget ave
hi seget dat een prophete gave
was jan baptiste hi seit oec mede
dat jherusalem die stede
altemale was testoert
omme sente jacobs moert
die men den menderen jacob heet
vort hi dus te sprekene weet
van jhesus kerste ende seit aldus
een goet man was die hiet jhesus
oftmenne mach noemen man die dede
vele goets wonders mede
leerde hi leeringe herde goet
hem die ter doget wilt hebben moet
so datter joden ende der heidine
vele volgeden der leeren sine
dies hadden der joden princen toren
ende brachten pylatusse so te voren
dat hine cruuste daerna te waren
toende hi hem levende sinen scaren
ende dede vele dingen albloet
beide vore ende na sine doot
dat van cristum was beheten
van den heilegen propheten
noch de sine staende bleven
hier ende in dewege leven
eer dierste jaer geliden conde
dat vaspasiaen begonde
regneren in troemsche rike
wert al judea jammerlike
met orlogen al omme besat
ende meest jherusalem die stat
ende om hare quaetheit al
noyt en horde man selc ongeval
want si in jherusalem
meer pinen hadden onder hen
dan hen die viande buten daden
want binnen en hadden si gene genaden
elc sloech anderen te doot
nijt ende anxt ende honger groot
en hevet daer niemene gespaert
alsoet daer wel wert geoppenbaert
want die moeder hare kint at
van noethongere alse uter stat
vore tytusse quam die mare
hadde hijs ontfarmenesse sware
ende hadt benomen hadde hi gemocht
maer hare quaetheit hadse brocht
so dat hen en mochte geen goet gescien
elder dan hier so mogedi sien
van desen dingen meer bescreven
maer alle diegene die nu leven
diene horden noyt gewagen
van so anxteleker plagen
tytus maketse also kative
ende hare quaetheit dat diere te live
bleven worden si xxx gegeven
om enen want daer ne bleven
gheene diese lossen mochten
ende die romeine haers niet en rochten
dus endde hier der joden rike
lant ende porten gemeenlike
wert altemale gedestruweert
nu waren der jare also men ons leert
leden vc ende x werf viere
dat jherusalem die stat diere
ghemaect was onder darius
tote datse breken dede tytus
nu mogedi horen hier dat waer is
van den heilegen appollinaris
die sente peters discipel was
ende van hem gesent dore das
te ravene gods woert te leerne
daer hi doepte na den bekeerne
enen here groot wies wijf hi genesen
heeft die lange siec hevet gewesen
die hi oec doepte ende al tgesinde
als die hertoge dat bekinde
dede hine halen sinen cnapen
vort dede hine leiden tsinen papen
te jupiters temple dat hi ter stede
sine afgode anebede
daer hi altoes seide jegen
daer hebbenne dic papen sere geslegen
ende stakenne als halfdoot uter port
sine jongeren leiddenne vort
in eenre weduwen huuskijn
daer hi nam de ruste sijn
vi maent tote dat hi was genesen
te classen ginc hi na desen
daer hi sere was teblouwen
om dat hiere gods woert met trouwen
sprac wert hi barvoet op tfier gesat
gode lovede hi al omme dat
uter porte wert hi gesteken
te ravenne es hi weder gestreken
daer hi shertogen dochter vant
doot doe sprac die hertoge te hant
onse gode verbolgen waren
daeromme en wouden si niet sparen
mierre dochter doe sprac ten here
appollinaris nu doe mi swere
dattuse kersten laten wesen wout
si sal opstaen bi gods gewout
die hertoge dede gerne dat
appollinaris nam te dier stat
bi der hant die joffrouwe saen
es si gesont opgestaen
metter moeder heeft hise gedoept
ende met menegen diere toe loept
dus wert daer kerstijn menech man
appollinaris bleef lief vort an
metten hertoge dat moeste wesen
selke om skeysers wille na desen
quam vore den keyser saen die mare
doe sendde die keyser oppenbare
ten baeliu van ravene der steden
dat hi die gode dade anebeden
appollinare of dat hine sent
daer hi sware si verellent
als die baliu te desen dingen
appollinare niet en can gedringen
dede hine met stocken blouwen lange
daerna heet hi dat menne hange
bi den armen ende sine wonden
vol scoutheet waters giete ter stonden
hierna soe wilde hine versinden
als die kerstene dat bekinden
worden si so tornech dat si dan
versloegen wel cc man
die vorderen wilden dat onrecht
als gecesseert was dat gevecht
dede die baliu appollinare
binden in den karkere sware
iii dage heeft hi benomen
dat hem geen spise en mochte toecomen
doe wert hi uter port gesent
ende daermede alsoet es bekent
clerke iii ende ridders twee
daer hi doegede menech wee
na iii jaer es hi gekeert
te ravenne weder also men ons leert
dede men hem daer groote pine
ten tempele van apolline
wert hi om anebeden geleet
doe viel die tempel al gereet
hierna so hevet hi genesen
des balius sone die oyt gewesen
hadde bi naturen blint
dies hiltene die baliu sint
vriendelike der jare viere
doe wroechdenne die papen sciere
vore den keyser ende die hevet geboden
dat hi offerande doe den goden
of dat hi rume die port te hant
als dit gebot dus wert bekant
den patrijs demostenes
dede hi appollinare na des
woenen in der lazerse strate
om daer tontgane der papen bate
maer si volgeden hem saen daer naer
ende gaven hem slage also swaer
dat hi en leefde na die slage
maer omtrent lvii dage
ende ontfinc ons heren gave
sine jongers dadenne daer ten grave
doe gieriecheit vaspasiane
also was gewassen ane
began hi in die doget faelgen
alle tolle ende alle taelgen
die ander keysere hadden geset
nam hi meerre al waest onwet
hi nam wat hi gecrigen mochte
waest recht of onrecht hem en rochte
die gherne namen heeft hi gesat
in dienste om dat hise bat
reimeren mochte tsiere vromen
alse si vele hadden genomen
selc seide van hem dat dese onsede
hem bi naturen volgede mede
ende selc seide dat quam bi node
nu mochte ment anders keren ode
al scheen hi in tnemen fel
hi bestadet tsine gherne wel
den veraermden senaturen
besette hi rente daer si ter curen
eerlike op mochten leven
poeten meesters dede hi geven
daer si hen op onthouden mogen
porten gewoest met orlogen
dede hi vele weder maken
als hem die doot began naken
hadde hi lxx jaer
oec starf hi houden wi overwaer
staende ende van den lichten lichame
want hi seide het ware betame
dat keyser staende in siere oude
uut deser werelt varen soude
alse vaspasiaen was doot
wert keyser alst recht was groot
tytus alsmen screef vorwaer
tachtentech ons heren jaer
ii jaer so regneerde hi
van hem seghet huge van flori
dat hi volmaect was in de doget
alle dinc die manne verhoget
was altoes in sinen sede
hine ontseide ja geene bede
in ii tongen wel geraect
was hi recht ende wel volmaect
suetonius scrivet oec van desen
minne begherte al dat mach wesen
wensch van menschen was hem in
ende sijn dogedelec hoefsche sin
die meerrende altoes in die doget
niemen en sciet van hem onverhoget
hi vermaende dat men hem bade
dat hi belovede was gestade
hi seide dat het niet en behoeve
dat mensche ga van princen droeve
hadde hi enegen dach gheleden
sonder geven als in droefheden
hadde hi geclaget dien dach verloren
noyt man en sach no en conde verhoren
an hem dan algader goet
sinen brueder hi doen doet
al dat men hem selven dede
ende hietene sijn geselle mede
oec heeft hi hem gebeden stille
dat hi te hem drage goeden wille
hierna starf saen dese goede
dat scade was also ict bevroede
hem selven ende der werelt meer
binnen rome was groot seer
al doot spraken si hem lof an
als oft hi ware levende man
die senature seiden mede
dat hi hadde sine stede
onder de gode ende in haer rike
soude hi wesen ewelike
tytus doot die heeft bracht ane
troemsche rike domiciane
die sijn joncste brueder was
dese regneerde also ict las
xv jaer nu seget van desen
huge van flori sijn ierste wesen
was goedertieren ende gerecht
enen tempel maecte hi echt
in alre afgoden ere
dat pantheon hiet wilen eere
nu es die stede also gekeert
dat menre onser vrouwen in eert
ende alle heilegen te samen
in jhesus kerst ons heren namen
suetonius doet ons gewach
dat dese in siere joget plach
stille te vliegene met enen griffoen
ghetreyint in alsulc doen
mercte hi ende daerna
regneerde hi also ict versta
wonderlike want hi wilde mingen
te gadere quaet ende goede dingen
daerna hi al in tquade verhoeghet
ende liet altemale de doeghet
gherne hi liede ontliven dede
ende so nam hi tgoet al mede
vele bien hiere uten lande
ende maecter af sine viande
ende sloech emmer an tgoet de hant
den keyser was hi meest viant
eusebius seget oec van desen
dat hi emmer god wilde wesen
men vint bescreven overwaer
als domiciaen xii jaer
gheregneert hadde so was clement
over paeus te rome bekent
die scrivers sende die werelt dure
te scrivene der heilegere avonture
ende hare leven na dat sijt conden
verstaen ende in desen stonden
worden gewroecht domiciane
also egesippus doet te verstane
van davids geslechte lieden
die domiciaen dede ontbieden
altemale te slane doot
want hi was in sorgen groet
dat cristus van davids geslachte
noch comen soude ende met machte
hem sijn rike nemen soude
also herodes wanen woude
dien hi beval doen dese daet
was geheeten revocaet
die een deel armer liede vant
als mense hem hadde bracht te hant
so waren si eens judas neven
die in haerre beider leven
jhesus cristus brueder hiet
als revocaet dese liede siet
aerm ende sonder macht
heeft hise vore den keyser bracht
oft si waren vragede hi te voren
van davids geslechte geboren
daerna vraechde hi om hare goet
ende si antwerdden metter spoet
van davidte sijn wi geboren
hare goet brachten si al daer te voren
dat si met haerre alre hande
op xxxix gemete van lande
wonnen haerre alre tere met pinen
dat mochte men an hare hande wel sien scinen
want si waren al een swel
die keyser vraechde hen doe also wel
van cristum ende van sinen rike
ende si antwerdden wijssclike
cristus rike en es hier niet
maer in den hemel hi gebiet
ter werelt indde sal hi comen
elken na sinen daden domen
als domiciaen verstoet
an dese liede niet dan goet
liet hise vri ende quite gaen
sijn gebod wederriep hi saen
eer tertienste jaer volleet
also ment in tgescrefte weet
van domiciaens regneren
wert hi swaer der kerken ons heren
ende was dander die na nerone
ghemeenlike uutgaf onscone
ghebod tontlivene die kerstine
dat menegen kerstenen wert in scine
hierbi wert die heilege man
die ewangeliste sente jan
gheset in cen wallende vat
van olyen ende als hem dat
bi gods gewout en scaedde twint
wert hi in padmos gesint
om daer te sine in pinen swaer
maer onse here troestene daer
ende dede hem daer na scouwen al
dat was ende es ende wesen sal
in die heilege kerke ons heren
hier af bi sheilechs geests leren
screef hi den boec daer diemen weet
die nu apocalipsis heet
het es hier over waer bescreven
dat dese sente dyonijs dat leven
van sente eutropius bescreef
hoe hi in gods wet staende bleef
ende dat gescrifte heeft hi gesent
clemente den paeus dat hijt gehent
sinen magen te atthenen
die kersten waren nu was sijn menen
alse si dat salege leven sagen
dat si souden tallen dagen
daerbi gesterct in doegeden wesen
nu hort wat hi seit in desen
van grooten geslechte utevercoren
was eutropius geboren
sijn vader die was genant
serces ofte admarant
ende was coninc van babilone
guma die coningine scone
was sijnc moeder dese eutrop
was in der joget geleert geen scop
maer van caldeuscher ende griexer leere
hadde hi meester van groeter ere
ende daer hi hem in wel verstoet
maer en dochte hem al niet goet
also quam sijn sin in dien
dat hi wilde varen sien
des conincs herodes hof
die doe ter werelt hadde lof
ofte hi daer iet vinden can
daer hi doeget mach leeren an
alse hi quam in herodes lant
horde hi van cristum daer te hant
socht hine nu was onse here
van galilee geleden dmere
nochtan volgede eutrop naer
met vele lieden ende quam daer
des selfs daechs dat onse god
met v brooden na sijn gebod
ende met ii visschen voedde wale
vm volx bi getale
dit lihet hi selve dat hi sach dat
ende hi een was diere oec at
doe hadde hi den wille groet
jhesum te sprekene maer het verboet
sijn maech nychanor hem
doe voeren si te jherusalem
daer si daden hare gebede
also hen leerde haer lants sede
hier na sijn si thuus gevaren
doe ginc eutrop al oppenbaren
van jhesuse sinen vader
dwonder dat hi sach al gader
hoe hi die sieke hem sach genesen
ende doode doen opstaen te desen
ende hoe hi met broeden vive
ende met ii visschen gesont van live
vm liede heeft gevoet
here seit hi docht u goet
ic wilde dat ghi hem daedt ere
op dat hi herwart hem bekere
als die vader dit heeft gehort
wert hi jhesum te siene becort
niet lanc hier na set sine vaert
eutrop te jherusalem waert
ende meest om onsen here te siene
doe quaemt also in den gesciene
dat hi jhesum heeft vernomen
te jherusalem wert comen
van der port betania
daer hem tfolc ende kindere na
woerpen vore die voete bladen
van boemen telgere ende gewaden
ende riepen osanna over op
ende hi selve met eutrop
werp daer na hem bloemekine
maer dat was hem grote pine
dat van den volke die persse groet
hem te siene dat verboet
ende oec was hi een van dien
die jhesum souden gherne sien
ende dat tote philippe spraken
te dier tijt hem die dinc gebraken
maer techterst sach hine ende was blide
den sin leide hi met sueter lide
an hem hi ware met hem bleven
en hadden sine so niet bedreven
sine meiseniede altenegader
diene weder wilden bringen ten vader
oec hadde dat verstaen aldus
die vroeme eutropius
dat die joden om sine doot pinen
dus voer hi weder thuuswert ten sinen
want hi dat noede soude ansien
over niet wel lange nadien
sette hi hem weder daer ten kere
doe vant hi doot onsen here
dat hem herde sere mesquam
maer daerin hi bliscap nam
doemen hem seide oppenbare
dat hi te live verresen ware
ende gevaren te hemelrike
doe voer hi thuuswert blidelike
alle die joden die doe waren
in babilonien sonder sparen
dede hi ontliven cleene ende groot
in wraken van jhesus doot
hier na quamen te babilone
ii apostele om uter hoenne
te bringene van den viande
die liede daer van dien lande
dit waren judas ende symoen
die daer vonden in valsch doen
ii toeveraren die jammerlike
die liede bedrogen van dien rike
zaroes ende arfaxat
hieten si dien maecten dapostele mat
ende toegeden dien lieden die waerhede
eutropius ende sijn vader mede
daden hen doepen met menegen man
die apostele daden maken dan
menege kerke harentare
papen ende clercke wiheden si daer nare
wouden si daer teenen bisscop wyen
enen heilegen man abdyen
die was van jherusalem
ende doe si hadden wel met hem
den lieden geleert ons heren wet
ende al in goeden poente geset
ende eutropius was dyaken
die apostelen danen traken
in anderen lande daer si waren
ghemaect salege martelaren
hierna heeft eutrop verhort
dat te rome in die port
een peter was die meester ware
van ons heren jhesus scare
ende hi groete miraculen doet
an sinen bisscop bi oetmoet
nam hi orlof so met liste
dat sijn vader niet en wiste
ende quam te rome so hi ierst mochte
daer hi sente petere sochte
ende vant diene ontfinc met eren
ende settene tsiere salegher leren
dat die ander wel verstont
dus was hi daer ene stont
tote dat sente petere dochte
dat hi bederve doen mochte
doe sende hine te gallen waert
met anderen gesellen in die vaert
eutrop was te sans wert comen
daer dede hi herde vele vromen
daer hi predecte ons heren woert
dat daer was sere ongehort
daer sloech menne jammerlike ende sware
ende stakenne uter port daer nare
dat hi goedertierleke gedoechde
ende ginc ute ende poegede
dat hi niet verre van der stat
een huusken maecte ende in dat
was hi tsnachts sdaechs ginc hi vort
dicwile predeken in die port
dit hevet hi daer lange ghehert
om cleine bederve te rome wert
keerde hi ende vant doot dan
petre den heilegen man
ende vant clemente in sine stat
die eutropiusse hiet dat
dat hi keere danen hi quame
ende wiedenne bisscop in gods name
dus quam hi in deser wise
met anderen ende met sente dyonise
tote ausoene ende alte samen
dyonijs ende sine gesellen namen
haren wech te parijs waert
eutropius ginc onvervaert
te sans te sinen husekine
daer hi doechde menege pine
hoe hi gods wet daer geleert
ende heefter menegen oec bekeert
eustelse bekeerde hi na dat
des conincs dochter van der stat
so datse de vader van hem verstac
ende sine liet omme geen ongemac
sine quam woenen in groeter pine
bi sente eutrops husekine
so dat die vader lude ende stille
dicwile proefde ofte si wille
te hem keren maer neen si niet
si hevet liever dat verdriet
te doegene metten heilegen sant
dan sijn in der afgode bedwanc
so dat die vader hiet na dat
den vleeschouwers van der stat
dat si eutropiuse verslaen
ende siere dochter bringen saen
die sijn tote eutropiuse comen
ende hebben hem sijn lijf genomen
eustala ende andere kerstine
groevenne binnen sinen husekine
dese dede salegen ende
in meye op dandere kalende
eustalla es daer bleven
bi hem al dore haer leven
ende beval hare graven dan
na dlijf bi den heilegen man
alsoemen dede ende daer naer
maecte men ene kerke daer
over hen van werke diere
daer god in toechde menegertiere
wonder dore den heilegen man
men mach daer bescouwen an
ysers ende instrumente vele
dat daer bracht hebben die van nijtspele
sijn verloest in goeder hope
van den goeden sente eutrope
ene stont leerde ons heren wet
te sarters daer hi was geset
van sente dyonise sanctonijn
bisscop metten geselle sijn
antonine gesent vort
te meaus nu hevet gehort
sente dyonijs ende wel verstaen
dat die keyser domiciaen
om hem tontlivene hadde uutgesant
ende doe sendde hi alte hant
om sanctonine ende antonine
omdat si die passie sine
scriven souden ende vort bekent
doen te rome den paeus clement
ende aldus hebben si gedaen
als si te rome wert souden gaen
ende in ytalien comen sijn
wert siec sente antonijn
een stuc bleef sanctonijn hem bi
doe docht hem wesen goet dat hi
vore ga te doene ter vaert
dat sente dyonijs hadde begaert
ende liet den wert genoech
antonine te doene gevoech
antonijn sterf ende die waert
groeffene stillekine ter vaert
in sine messinne om dat hi woude
dat hem sijn goet bliven soude
dit hevet sanctonijn vereescht
bi rome bi den heilegen geest
ende hi keerde metter vaert
daer hi vant den valtschen waert
ende vragede hem waer sijn geselle ware
die waert in droeven gebare
sprac hi haddene doen graven
rikeleke metter haven
du liechs sprac sanctonijn
hi leget in die messinne dijn
doe ginc hi daer hi lach met spoede
ende riepene dat hi opstoede
alte hant ruumde hi den pit
van den messe al besmit
sanctonijn heeftenne gedwegen
ende suvere cleedere anegegeven
si seiden misse ende also ter vaert
haren wech te rome waert
daer si den heilegen paeus clement
al hare dingen daden bekent
te meaus sijn si gekeert
daer si menegen wel hebben geleert
sanctonijn die sterf daer voren
doe was anthonijn vercoren
bisscop daer in sine stede
die daerna salegen indde dede
men vint bescreven also ict vernam
dat met sente dyonise quam
van atthenen al te parijs
jovijn ende wert goet ende wijs
pape ende predicare becant
te tsaters van dyonise gesant
die vele bederven dede daer
die sant en at niet vorwaer
dan cruut al roe ende sekerleke
in de vasten mer tweewerf de weke
doe die baliu dat heeft verstaen
wat jovijn daer heeft gedaen
hevet hi hen drien gesent
tontlivene waer dat menne vent
bi parijs hebben sine vonden
daer hi vele lieden te dien stonden
van gods geloeve dede gewach
doe hi die viande sach
dancte hi gode dat hi so houde
martelare werden soude
tote enen berge ghinc hi van daer
ende die andere volgeden naer
ende hebben hem thoeft afgeslagen
sonderlinghe groot licht si sagen
ende horden dese woerde jovijn
die mijn knecht heefs gesijn
dijn indde es gebenedijt
ende hier na niet langen tijt
nam die lichame sonder ghile
sijn hoeft ende droecht ene mile
daer hi woude begraven sijn
soe doersuete roke fijn
dat wonder was wert daer ter stede
sint menech wonder god daer dede
taurinus wert te rome geboren
ende gesent also wijt horen
van den paeus clemente met sente dyonise
omme te leerne die onwise
ter see quam hi daer hi vant
een schip vol liede ende altehant
es hi in den schepe gegaen
een groot tempeest es comen saen
dat die andere waenden vervaren
taurinus maecte een cruce te waren
daer hi den tempeest stilde mede
ende brachte te kerstenhede
degene die dit sagen dan
hier na quam dese heilege man
in een eylant daer hi sach
houden feesteleken dach
in der eren venus der godinne
daer voer des papen dochter inne
de duvel ende hi riep hier es comen
taurinus tonser onvromen
riden wi hem jegen sonder sparen
so datter meer beseten waren
die alle riepen uut enen monde
waeromme comstu nu ter stonde
ons te nemene ons oude steden
men can hier cristum niet anebeden
des papen dochter hi genas
wie dat wert geware das
bekeerde hem ende daer na hi vande
alle die sieke van den lande
ende heefse altemale genesen
te marsaelgen quam hi na desen
daer hi dede vele vromen
te sharters es hi hier na comen
daer hi menegen heeft bekeert
hier na alsomen ons leert
ghinc hi predeken gods woert
omtrent vi milen buter poert
daerne mordenaren vernamen
diene saen bestoeden die na hem quamen
si waenden an hen vinden scat
doe taurijn versach al dat
riep hi ic ben die tgelt draget
si lieten die si hadden gejaget
ende vingen ane tauranne
die hen xii denar toegede danne
ende doe sijs an hem en vonden nemmeere
dochte hen dat si waren seere
bedrogen ende in dien toren moet
onthoefden sine metter spoet
een man van den salegen gesellen
sente dyonijs daer wi af tellen
die sente clement dede bestaen
in gallen te predekene was luciaen
die te beavais dwoert ons heren
vaste ghinc den lieden leren
ende daer lach doe troemsche here
omme dat niemen en destorbere
dat lant jegen die roemsche macht
nu wert bi ons heren cracht
menech bekeert bi luciane
die niet en nutte bi minen verstane
dan groene cruut ende water cout
ende die vastene hi dus hout
te nuttene niet dan ii werf die woeke
nu hordemen in menegen hoeke
hoe luciaen den lieden leerde
dat den baeliu seere deerde
doe hijt horde ende heeft gesant
boden dat sine alte hant
ontliven daer sine vinden
si diene te suekene hen geninden
en hebben van hem niet vernomen
vore dat si te beauvays comen
daer vonden sine ende doe hise sach
wiste hi watter ane lach
doe dancte hi gode menechfoude
dat hi hem sine pine woude
loenen doe beval hi vort
dengenen diene hadden gehort
dat si vort in doegeden volstaen
uter port es hi gegaen
op enen berch neven ene riviere
met ii kinderen doe quamen sciere
diene omme dooden sochten ginder
vore sloegen si doot die kinder
ende spraken hem doe felleke an
ende hen antwerdde die heilege man
vriendelike ende na menege pine
sloegen si hem af dat hoevet sine
wonderlec groot licht quam daer
ende ene stemme sprac daer naer
du sels eweleke luciaen
in hemelrike dinen loen ontfaen
doe nam die lichame thoeft sciere
ende droecht dore die riviere
van der port ere milen naer
kersten liede groevenne daer
die roke wert daer also goet
dat menegen wonderde in den moet
wel xxx dusentech oft daer omtrant
worden bekeert bi desen sant
sonder wive ende kindere met
daer geen getal af en es geset
regulus was geboren wel
van grieken in siere joget hi vel
an sente janne ewangeliste
daer hi der doget niet an en miste
ende volgede hem ene wile na
daer hi leerde in judea
maer doe versent wert sente jan
regulus die heilege man
quam tot sente dyonise tathenen
ende wrachte bi hem met menegen enen
ende es met hem te roeme gegaen
ende van clemente wel ontfaen
diese sider heeft gesent
te vrankerike dat si bekent
daer maken souden ons heren woert
te harleblanke quamen si vort
daer si die liede leerden wale
die wel geloeveden haerre tale
in mars ere daer een tempel stoet
dien si al braken metter spoet
ende hebben dien tempel gewihet
in gods name ende gebenedihet
in sente peters ende paulus ere
vrankerike vonden si sere
ende jammerlike in dole
maer met haerre saleger scole
hebben sijt sere an gode gesaect
bisscop wert regulus gemaect
te harleblanke in die stat
sente dyonijs die ghinc na dat
te parijs met sinen gesellen
daer ghi af horet te voren tellen
hier na gevel dat misse dede
te harleblanke in die stede
die goede regulus op dien dach
daer gedoegede menegen slach
dore gode sente dyonijs ende de sine
ende doegeden der martielien pine
ende als regulus heeft geseget
pater noster ende also men pleget
te nomene die martelaren
die doe in costumen waren
so noemde hi jegen costume dus
dyonisius rusticus eleucterius
dies hem sere verwondert hevet
mettien hi sijn ogen ghevet
op tcruce ons heren boven den outare
daer sach hi al oppenbare
drie witte duven sitten boven
daer men gode in wel mach loven
hare namen in hare borst gescreven
met bloede nu hevet beseven
die bisscop ende claer vereescht
dat hem seide de heilege geest
dat si martielie hadden ontfaen
als die misse was gedaen
seide hijt den genen die hi woude
weenende ende hoe gerne hi soude
sinen lichame geven ter pine
omme hare geselle te sine
nu was een bisscop tot hem comen
feliscissimus heeft hi vernomen
dien hi sijn bisscopdoem beval
soe over berch ende over dal
dat hi te parijs quam gehende
met menechten cleene alsone god sende
teere vrouwen hiet catula
hi bad herberge ende daer na
vraget si oft hi kerstijn ware
die waerheit seide hi hare clare
noch doe en was niet leden die jacht
der mertelaren ende in der nacht
heeft regulus die vrouwe geleet
daer si die mertelaren weet
begraven dus hielt si dan
met hare den heilegen man
onthier ende die jacht was leden
daer si in groeter salecheden
af wert geleert ende dede maken
ene kerke na dat die saken
doe waren over die martelaren
die regulus wihede te waren
ende doe hi sinen wech annam
te cenlys wert ende quam
in een doerp daer minste ende meeste
hilden haers gods mercurius feeste
dit wilde regulus wederstaen
toten afgod ghinc hi saen
ende sloechger met sinen palster an
ende hi voer alte niente dan
als die liede dit versagen
ende si gods woert horden gewagen
wordense gedoept daer al te male
ene kerke wert daer wale
ghemaect die regulus wilde wihen
in de ere der moeder gods marien
ene vrouwe van cenlijs
hiet galicia also men ons maect wijs
was regulus werdinnen catulia
deser vrouwen nichte na
si quam te regulus ende bad
dat hi te cenlijs quame ter stat
ende hi haerre dochter name
den duvel uten lichame
regulus es daer gegaen
ende verdreef den viant saen
die uutvoer als een vledermuus
ende wilde maken thant sijn huus
van regulus esel mer altehant
maecte die esel vore hem in tsant
een cruce met sinen voete
daer hem thant af quam die boete
dit heeft den menegen bekeert
ende die regulus heeft geleert
daden hen doepen daer ter stede
ende der vrouwen dochter mede
doe dit der gode papen sagen
began hen herde sere wanhagen
ende hebbent den baeliu geclaget
ende geboden dat hi verjaget
reguluse die den dienst brect
van haren goden ende verstect
die baeliu heeft hen geseget
margen als men te doene pleget
de sacrificie so willic comen
ten temple te regulus onvromen
ende te pinen oec oft hine anebede
onse gode daer ter stede
nu lach sente regulus vaert
te callicien huus waert
vore tgevangenesse daer hi verstaen
heeft datter kerstene sijn in gevaen
doe sprac hi dit es sere mesdaen
dat si hier liggen gevaen
die sijn ontgaen des duvels banden
ic wilse verloesten altehanden
met sinen stocke stac hi die dure
ende si worden alle verloest tier ure
die kerkerwachtere heeft dit geseit
den baeliu dient qualike greit
ende wilde reguluse doen vaen
maer sijn wijf ontsloech dat saen
snachts als lach in sijn gedochte
die baeliu hoe dat hi mochte
reguluse sdaechs gepinen sware
quam sente dyonijs vore hem al dare
met sinen gesellen oec seide hi
wie sijn hier gesent te di
omme dine salecheit van gode
morgen sent saen dinen bode
om reguluse onsen compaen
al dat hi wille dat doet saen
die baeliu hi wert ontwake
ende vertelde sinen wive die sake
doe seide die vrouwe wijs
lieve geselle het was sente dyonijs
ende mede die gesellen sine
die ons uter helscher pine
willen trecken ic rade wel
dat wi soe doen ende niet el
also die heilegen hebben geraden
des morgens ghinc wel bi staden
regulus daer die gode waren
die brac hi alle sonder sparen
doe liepen die papen echt
ten baeliu om hier af recht
een groet here een vorbaer man
sprac aldus den baeliu an
en doet geloeven niet goet gereet
desen vormen die waerheit weet
weder si doen si quaet oft goet
den baeliu lach in den moet
van sente dyonise dat bedieden
met wiven ende met siere meysenieden
dede hi te regulus sine gebede
om vergevenesse ende om doepsel mede
als regulus dit heeft gehort
sette hi hen te vastene vort
iii dage ende binnen desen
suverde hi dien tempel ende belesen
hevet hine ende teere kerken gewijt
in den name marien gebenedijt
den baeliu doepte hi ende dandere mede
ende leerde hen kersteliken sede
hierna geviel dat soude doen
buten cenlijs een sermoen
regulus op enen marasch
nu worden met critenne so rasch
so vele pude dat men niet wale
en mochte verstaen sine tale
doe hiet hi swigen alle den puden
tote enen men horder nie seder verluden
daer meer dan enen nacht no dach
ja hoe vele dat mer daer sach
nu alst onse here woude
starf dese sant in salegher oude
ende wert in die kerke geleit
daer men hier te voren af seit
die sente petere ende paulus mede
ghewiet was ter werdechede
doe keyser was domiciaen
was te rome hebbic verstaen
een fel man die terquinius hiet
die den kerstenen dede groot verdriet
sijn wijf hiet euticia
die haren man niet en volgede na
want si was kersten ende onsen here
bat si altoes dat hine bekere
ende vort bad si met herten reene
gode dat hi hare verleene
alselken kint als was samuel
op enen nacht hier na gevel
dat si enen ingel sach
die haren lichame daer si lach
heeft getast met eenre roede
die wert ene lilie roke goede
gaf si hierna als vrouwen plegen
es si van enen kinde gelegen
dat taurijn geheeten wort
ende alst comen was soe vort
dat het doepsel soude ontfaen
van sente clemente also saen
telde hem die vrouwe tfisioen
doe die paeus horde dat doen
ontfinc hi van der vonten tkint
ende gaeft sente dyonise sint
te leerne dat hi dede gherne
hier na alse bestont te verne
sinte dyonijs te gallen wert
taurus moeder die beghert
dat hi taurine wille met hem leiden
oec hadde hi noede van hem gesceiden
taurijn ende in deser wise
quam hi in gallen met sente dyonise
hier na doe sente dyonijs versach
dat hem bi was sijn sterfdach
beval hi bisscop te sine
van evraus sente taurine
ende doe taurijn ghinc derwaert
quam die duvel in sine vaert
in iii manieren quam hi hem ane
in liebarts wise in beren gedane
ende in buffels maer in gods namen
scofierdene taurijn alte samen
ende seide dits dijn doen wel
dattu gelijcs den beesten fel
alstu heefs alle doecht gelaten
al benic fel uter maten
datten es geen wonder sprac die viant
want du coms hier in dlant
te mijnre scaden di si bekent
den genen die di hier sent
sal ic doen dooden in corten tiden
ende dan comic op di striden
hiermede sciet die duvel van dan
sderds daechs quam die heilege man
in eens mans huus die lucius hiet
ende daer hi gods woert bediet
die viant te hant besat
des heren dochter ende na dat
werp hise in tvier daer si verbrant
so sere dat si starf te hant
maer taurijn bi gods gewoude
namse bi der hant alse die boude
ende hietse opstaen also si dede
gans ende gesont in alle die lede
si hondert ende xx worden daer
ghedoept ende haerre mesdaden claer
weder viii blende ende stomme viere
ende ander wonder meneghertiere
es daer gesciet al ongenoemt
hierna sente taurijn coemt
in den tempel der godinnen dyane
daer sprac hi den papen ane
nu bidt ende eert seer uwer godinnen
ende proeft wat giere an moget winnen
doe daden die papen hare oude seden
ende die viant sprac daer ter steden
laet staen cative wat ghi doet
en mach mi noch u niet wesen goet
sint dat in dese port quam taurijn
hebbic swaerlec gebonden gesijn
met gloyenden banden ende hine woude
en dorstic niet spreken alse houde
sprac taurijn den lieden ane
ic sal u toegen hoe gedane
dat si es uwe godinne
den duvel die den beelde was inne
hiet hi dat hi hem vertoege
soe dat menne oppenbaer scouwen moge
dien viant sagen si doe daer
soe eyselec dat sijs hadden vaer
ende baden taurine sere
dat hiere hen af teliverere
hi seide en ontsiet u niet
mettien men daer den ingel siet
die den duvel sine hande bant
achter ende leiddene wech te hant
ii dusentech volcs ofte mee
wert daer gedoept ende menech wee
wert den sieken daer benomen
dyanen tempel wert becomen
in een kerke onser vrouwen
vort dede sente taurijn trouwen
menege kerke in gods gebode
ende destruweerde dafgode
ende dede menege groote doget
dies hi in gode nu verhoget
over tollette ende in dlant omtrent
wert eugenius gesent
bisscop dat hi gods woert daer telle
dit was oec sente dyonijs geselle
doe daer geweest hadde dese here
een stuc quam hem in den ghere
dat hi sente dyonise woude sien
ende ginc derwert saen na dien
ende alse hi parijs quam gehende
in iiii milen na hi bekende
die sware jacht op die kerstine
daer bleef hi rustende ende de sine
daerne die quade hebben vonden
ende als si an hem verstonden
dat hi was kersten vingen si an
ende onthoefden den heilegen man
ende woerpenne in enen pit
daer hi lange lach na dit
tot dat die jacht al was vorleden
nu was woenende binnen der steden
een rijc man die quelende lach
op enen nacht hi versach
enen sconen man die hem heet
dat hi ten putte ga dien hi weet
hi sal daer vinden enen lichame
smorgens was van siere mesquame
die man al quite ende ginc gereit
ten putte ende also hem was geseit
heeft hi den lichame vonden
als oft hi onthoeft ware te dien stonden
suverlike heeft hine berect
op enen wagen geleit ende mect
dat menne sal graven daer sente dyonijs
begraven leit mer in geenre wijs
en wilden die ossen derwert gaen
doe liet ment an haren wille staen
si gingen rechte te dics goets mans woene
diene vonden hadde ende die goene
groeffenne daer so hi scoenst conde
daer hi noch rust te deser stonde
in december also ict bekende
op de xviid kalende
wert dese heilege man martelare
die met gode es sere mare
rechte doe in trike hadde gestaen
xiii jaer domiciaen
moeste om hem ute rome vlien
wie dat hiet astronomien
helynant ons gewaget
dat domiciaen eens heeft gevraget
enen die hiet ascletarioen
die vele wilde kinnen der sterren doen
hoe hi sal sterven die sprac tien stouden
hi soude werden gescoert van honden
die keyser dedene doot slaen daer nare
omme hem te makene logenare
ende dedene delven mer saen daer naer
quam daer een tempeest so swaer
datten dooden saen heeft ontaerd
doe quamen honde so vele ter vaert
diene aten altemale
gregorius seit dese tale
dat waer voreseggen astronomiene
comt wel bi des duvels pliene
diet hen verstaen doet sonder liegen
maer het es al omme bedriegen
augustijn scit dit also wel
dat ascletarioen gevel
dit voreseggen mochte aldus gescien
die duvel hadde gespaent te dien
den keyser domiciane te doene
tontlivene ascletarioene
dien hi dat vore mochte leren
dattene honde souden verteren
dat hi in sterren waende hebben gesien
ende na sine doot dat mochte gescien
hebben hen die duvele in honde verkeert
ende hebbenne altemale verteert
ofte si dadenre andere honde comen
maer seker en hebben wijt niet vernomen
weder het duvele waren so honden
maer vorwaer wi wel orconden
hads god den duvelen macht gegeven
si hadden liever in sijn leven
den man gescoert dan na sijn doot
dus es hare bedriegen groot
properlike na der hovaerde
lucifers so wert van aerde
domiciaen die quade sot
want hi wilde wesen god
suetonius scrijft dat hi teere ure
hem beroemde vore die senatuere
dat hi te voren sinen vader
ende sinen brueder beide gader
dat roemsche rike hadde gegeven
ende dat hijt weder nam na haer leven
sinen tytel dede hi aldus staen
here ende god domiciaen
doet dat hi wilt cleene ende groot
oec beval hi op die doot
dat menne niet anders en hiete dan god
ende mede was dit sijn gebod
dat men sijn beelde niet maken en soude
dan van selvere ende van goude
ende also hi woude van gewichte
dat niet en was te doene lichte
om dit ende om menech quaet
wert hi van menegen gehaet
also dat hijs wert geware
ende wert wantrouwel ende in vare
want hi en betrouwe wijf no vrient
dien hi so wel hadde gedient
een paloer dede hi doe maken
alomme gespiegelt dat hi die saken
al mach bescouwen diemer in doet
dus waent hi seker sijn behoet
gram so wert hi alte sniemen
ende dat moeste becoepen iemen
sinen oem flavius clement
heeft hi van den live gescent
sonder enege mesdaet
dus wert hi te meer gehaet
ten wapenen en dochte hi groot no smal
maer scieten conste hi boven al
hi scoet somwile met scichten tween
te gadere in thoeft des wils een
die staende bleven in dier gebaren
als oft het ii horne waren
een kint alst te sulec was gestaen
de hant ophoudende de vingere onttaen
tusschen die vingere scoet hi wale
sonder sneven sine strale
nu seget ons huge van flori
van desen quaden tyran dat hi
den lieden binnen rome sere deerde
ende trike van buten al verteerde
so dat alle die senature
met eenre gemeenre cure
op hem maken haren viant
verslegen wert hi te hant
in sijn palays boven der erde
wert hi gelaten te siere onwerde
alle die bi hem hadden den ban
worden weder ingeroepen dan
ende keerden weder in haer goet
alle sine beelden men wech doet
omme dat van den cative
gheene herdinkenesse en blive
een man van dagen in doechden groot
wert na domiciaens doot
keyser in tjaer ons heren
xcviii die in eren
regneerde iiii maent ende een jaer
die dat rike overwaer
dat sere begonnen was te scoren
sette in vele goeder coren
te desen tiden was te ephesen
thymotheus dien daer dede wesen
sente pauwels bisscop daer te voren
dese was van listris geboren
ende was een man van grooter doecht
desen heeft oec sente jan verhoecht
na dat hi te ephesum es comen
want sente jan heeft daer vernomen
ons heren miracule ende sijn leven
ongehort in erde gescreven
daer brachte hi wel die dinc te samen
ende sette elc te siere namen
van den ewangelisten drien
matheuse marke luuc indien
ende so en sach hi niet bescreven
dan jhesus cristus menschelijc leven
ende doe screef hi daer bat vort
van onsen here die hoege woert
die hi ontfinc in siere leren
op die heilege borst ons heren
doe keyser wert domiciaen
wert sente jan in pathmos gedaen
ende thymotheus die es bleven
te ephesum in heilech leven
ende bekeret tvolc al dat hi mach
nu geviel op enen dach
dat die heidene hilden ene feeste
thymotheus die dit vereeste
ghinc te hen ende ghereit
heeft hise begrepen ende geseit
die u maecte souddi bekinnen
ende dienen ende minnen
ende laten dese verdoemde sake
si die onwert hadden die sprake
gaven hem der slage menech enen
ende worpenne sere met steenen
dat hi daer doot scheen bi wesen
goede liede namenne bi desen
ende droegenne in sekerre stede
daer hi saen sinen indde dede
ende voer met gode na sinen gare
als een heilech martelare
opten xxiisten
 dach
van laumaent alsoe ict sach
bescreven so waest sekerlike
doe nerva besat troemsche rike
redene het scheen wesen wel
dat tgebod des keysers fel
keyser nerva wederroepen dede
hier bi keerden te haerre stede
skeysers domiciaens gebanne
hier bi gesciede oec sente janne
dat hi te ephesum es gekeert
daermenne grotelike heeft gheert
ende doe hi binnen der port es comen
heeft hi comende vernomen
comende die brachten doot
drusianen die minne groet
ane hem hadde ende hi an hare
want si was sine werdinne care
ende hadde sine comst sere begert
nu droechmense ten grave wert
ende als hise dus gemoet
al die liede hi letten doet
ende riep lude drusiane
god gebiedt di op te stane
ganc thuus ende mijn eten reedt
dat sise ontbinden hi hen heet
si dadent ende alte hant
stont si op in dat samblant
oft si van slape ware ontwake
des ander daechs geviel die sake
dat cratoen die philosofien
ii jongelinge hadde gebracht in dien
te gevene al hare goet gemeene
omme ii preciose steene
die si brachten in die marct
dart alt volc siet ende harct
so worden si dies in rade
dat men die werelt so versmade
ende braken die diere steene
om metter werelt niet hebben gemeene
dit hevet sente jan versien
te cratoene sprac hi mettien
het es quaet in alre wijs
dat men doet om der liede prijs
want god en prijsde niet die dinc
daer hi leerde den jongelinc
ofte hi goet te wesene rochte
dat hi al sijn goet vercochte
ende den armen gave dat
cratoen antwerdde ter stat
der werelt doen es al gierecheit
die dat leven aldus ontseit
maer es dijn meester warachtech god
ende geven den armen si sijn gebod
doe dat hi dese steene heele
ende hare wardde den armen deele
ende wilt dore dinen god bestaen
dat ic hebbe dore u lieden gedaen
sente jan gaderde die stucken daer
ende bad gode saen daer naer
worden die steene al geheel
dat mer nieuwers an en mochte een deel
broke of teeken scouwen an
cratoen ende die ii jonge man
vielen sente janne te voeten
ende worden daer na bi moeten
ghedoept ende wel geleert die steene
vercochten si ende dat gelt al reene
gaven si den armen ende sedermeer vort
bleven si leerende ons heren woert
noch waren daer ii rike heren
die bi sente jans leeren
den armen gaven al hare rijchede
ende volgeden sente janne mede
eens quamen si in de port na desen
daer si rike in hadden gewesen
in abite sere ondiere
daer sagen si in hoger maniere
die hare cnapen hadden gesijn
in abite diere ende fijn
ende vielen in onverdulden mettien
dit hevet wel sente jan versien
ende sprac hen an aldus tier tijt
ic weet wel dat ghi droeve sijt
omme tgoet dat ghi quite scijnt
maer daer af ben ic gepijnt
dat ghi gods loen hebt verloren
nu gaet ende bringt mi te voren
rechte roeden ende keselen mede
men brachtse hem ende hi dede sine gebede
die roeden worden gout al reene
ende die kesele preciose steene
nu willic seit hi dat ghi gaet
ane wien dat hem an gout verstaet
ende diere steene kint
ende eest dat ghise warachtech vint
vercoept beide steene ende gout
ende coept dan cierheit menechvout
maer ic segge u wel te voren
themelsche goet hebdi verloren
doe sente jan seide dese dinc
bracht men daer doot enen jongelinc
daer menich om was in serecheden
die sente janne hebben gebeden
dat hi den dooden verwecke ter stat
jan dede gheren dat men hem bat
hi viel in bedingen alte hant
doe seide hi stacteus opstant
also was die jongelinc genant
ende maect desen ii becant
dat si verloren hebben van goede
stacteus stont op met spoede
ende neech daer sente janne
vort sprac hi den tween daer anne
ic sach seit hi uwe ingele droeve
ende de duvele blide te desen wesen
ende u wesen metten ingelen wel scone
maer nu die stede van uwen loene
die es vol pinen ende vuelheden
doct ten apostel uwe gebeden
dat hi uwe sielen verwecke nu
also hi mi heeft verwect vor u
oft ghi sijt ewelijc verloren
als die andere dit verhoren
vielen si in gods bid
dat hi hem vergeve dit
ende alle kandere mesdaet
dapostel seide nu anevaet
penitencie te doene xxx dage
daer na willic dat men drage
reoeden ende kesele daer si waren
ghenomen ende alle te waren
hebben si penitencie gedaen
roeden ende kesele worden saen
weder tharen steden gedragen
die te hant daer sijt toe sagen
hare ierste nature hadden altemale
die ii daer nu af was die tale
sijn weder tot sente janne comen
ende hebben die gracie anegenomen
ofte meer dan si hadden eer
eusebius seget ons noch meer
dat ter stede daer sente jan
sine ewangelic screef vortan
no wint no regen en heeft gedert
no tempeest die jegewerd
doe van padmos quam sente jan
vant hi doot den heilegen man
thymotheuse die hadde gewesen
bisscop in de stat te ephesen
dus vant hi bisscoploes die stat
ende cume verbaden si hem dat
dat hi dbisscopdoem anevinc
daer hi berechte wel die dinc
tote in den tiden dat trayaen
dat roemsche rike hadde ontfaen
nu seget ons ove waerheit fijn
een clement alexandrijn
dat na dien dat sente jan
uut pathmos quam dat hi vort an
eenparlec ginc achter lande
om leeren so dat hi becande
enen jongelinc teere port
daer hi op merkende so wort
dat hine den bisscop van der stede
beval met grooter nerenstechede
ende ginc cortelike dane
die bisscop trac hem tkint ane
hi doepet ende instrueret wel
maer daer na het so gevel
dat die joecht den jogen man
der quatheit also brachte an
eens deels bi dbisscops roeckeloeshede
so dat hi liet alle goede sede
ende meester van roeveren waert
ende sente jan quam daer in den aert
om visenteren ende heeft verstaen
hoet metten jongelinc es vergaen
den bisscop eyscht hi sijn belof
diet niet wel en verstont waer of
ende doe seidt hem sente jan
dat hi hem iessche den jongen man
dien hi hem beval op trouwe
die bisscop versuchte in rouwe
ende seide hem hoe daer ware gevaren
sente jan al sonder sparen
es geseten op een paert
ende also ten woude waert
daer die jongelinc te sine plach
ende doe tgeselscap janne sach
vingen sine hi sprac mettien
uwen meester soudic gerne sien
ende mettien es hi daer comen
ende heeft sente janne vernomen
hi scaemde hem ende vloe achterwaert
sente jan reet hem na ter vaert
ende riep te hem bi wat scouden
vliestu enen crancken ouden
en ontsie di niet ic bidde vore di
dat god dijns genadech si
wiltu doen na dat raden mine
ic sette mijn siele vore de dine
doe stont hi ende sach nederwaert
ende werp sine wapene wech ter vaert
weenende viel hi te jans voeten
ende gaf hem gereet ter boeten
doe custe hine ende troestene soe
dat hine maecte in therte vroe
ende brachtene weder ter heilegerkerken
so dat hi bleef in goeden gewerken
om dit ende om menege doget
was al asien verhoget
te doene werdecheit sente janne
maer de papen die tyranne
der afgode si hebben gedaen
dat van den papen een bestaen
janne ende leiddene ten temple dyanen
omme dat sine wel dwingen wanen
dat hi anebede die godinne
nu sprac hi hen an also met sinne
dat hi die heidene dede gaen
bat van den tempele want het saen
vallen soude alsoet saen dede
cortelike na dese bede
worden die afgode al te stove
daer vielen doe an tsalege gelove
wel xii dusentech ofte mee
dit dede der heidene bisscoppe wee
die hiet aristodimus
diet wel na toebrachte aldus
dat deen volc dander hadde verslegen
maer sente janne dien dat was jegen
ende sprac aldus den bisscop an
nu sech oft ic iet gedoen can
daer du dijn dolen bi laten moges
ende du in dat ware verhoges
die ander sprac ic sal di geven
venijn drinken behoutstu dleven
so mogen dine woerde sijn waer
maer ic sal di toegen claer
des venijns cracht daer du bestaen
niet en souts dorren anevaen
twee verwijsde dede hi daer comen
die dat venijn hebben genomen
ende die storven alte hant
sente jan dat venijn geprant
ende maectere een cruce voren
hi dranct ende bleef sonder toren
ende sonder enege scade
doe riep tfolc met gemeenen rade
het en es maer een god geert
dien de apostel dient ende leert
aristodumus die here
sprac janne ane du moets meerre
doen salic geloeven wale
doe sprac al tfolc met eere tale
di es evel geschiet
doestu jegen den apostel yet
doe sprac sente jan ten lieden
ghi doeget al dat u mach dieden
te genesene die wonden sine
dies willic gerene bestaen pine
sinen roc gaf hi ter stede
den bisscop ende hiet hem mede
dat hine op die ii legge
ende dat si opstaen hen segge
in den name van onsen here
die dede also min no mere
si stonden op alst was aldus
so vel aristodumus
janne ten voeten ende bad genaden
doe ginc hi ten baeliu met staden
ende seide hem wat hi hadde gesien
beide quamen si na dien
ende baden om genade bede
sente jan diet gerne dede
heefse gedoept ende wel geleert
dus wert daer kerstenheit gemeert
in dien tide dat nerva
keyser wert was verre ende na
tkeyserrike verwerret sere
al en levede niet lange dese here
hi sette trike in goeden state
want hi coes om sriken bate
trayane sinen sone
omme dat vrome was die gone
nerva starf vore waer
doe hi out was lxxii jaer
doe men gods jare c screef
wert trayaen keyser ende bleef
xix jaer keyser machtech
te coelne in de stat crachtech
die agrippine doe was genant
wert hi keyser ierst bekant
dus seget huge van flori
almaengen so wan hi
over rijn over de donouwe
vort wilde hi dat men sine macht scouwe
over eufraten over de tyger mede
babylonien wan hi die stede
celeucien ende al indyen met
heeft hi onder sine macht geset
dese was hoefsch ende gerecht
ende oec groet in tgevecht
den ridders van goeder manieren
ende der gemeenten goedertieren
men wille seggen dat hi den rike
was gegeven namelike
van gode om sonderlinge bate
want het was in so quaden state
helynant die maect ons cont
daer hi algereet teere stont
was opgeseten ende te vaerne
te wige wert ende niet te spaerne
ene weduwe quam hem voren
die haren sone hadde verloren
ende heeft hem om berecht gebeden
ende hi berechtese tier steden
plutareus sijn meester hiet
die hem in screfturen dus heeft bediet
bestu goet hets de vrome dine
ende het es de eere mine
bestu anders du werds gehaet
ende ic metten tongen versmaedt
want tkeyserike en mach niet gedogen
keysers die om quaet al poegen
ende des jongers quade name
maect den meester grote blame
van di willic onsculdegen mi
want wel geleert so hebbic di
plutarcus hadde enen garsoen
dien dede hi blouwen om een mesdoen
ende al blouwende seide die enecht
dat men hem dede groot onrecht
daeromme en liet hine niet staen
al disputerende dede hine slaen
ende seide men soude den scalc so dwingen
dat hi swege in allen dingen
ende niet en scoude jegen sinen here
vele boeke van groter leere
sijn van plutarcus bescreven
die alle hier sijn achterbleven
ene stont na dat trayaen
tkeyserike hadde ontfaen
ende sente jan was out vorwaer
negene ende negentech jaer
quam tote hem onse here jhesus
ende sprac hem vriendelike an aldus
hets tijt dattu ter feesten ets
met dinen bruederen ic wille duut wets
over vijf dage comt die dach groot
dat ic verrees van der doot
ende dan seldi tot mi comen
als sente jan dit heeft vernomen
gheboet hi groot volc tsamen
die des daechs ter kerken quamen
ende doe hi gods dienst hadde gedaen
ghinc hi den volke doen verstaen
al dat was hare salecheit
vort heeft hi hen sine doot geseit
ende cortelike na dit
dede hi maken enen pit
bi den outare horic gewagen
ende de erde uter kerken dragen
ende doe hijt wel al hadde berect
heeft hi hem in den pit gestrect
die hande opwert vort seide hi
here ic come genoedt te di
van den viant mi behoet
ende bringt mi te dijnre werscap goet
mettien quam daer so groot lecht
dat hen allen tsien ontfecht
ende cortelike daer naer
ghinc dlicht wech doe vant men daer
niet dan manne  dats hemelsch broet
ende suete lucht dat uter noet
menegen sieken gebracht hevet
ende noch die stede manna gevet
men vint dat dese heilege sant
eens hadde een vogelken in de hant
als in ene spellijcheide
een begripere saecht ende seide
ghene vroede gene oude
vaert also een kint varen soude
sente jan heeft dit gehort
ende sprac dit op dese woert
nu was jagere die gene bekant
ende droech enen boge in die hant
sech twi en es dijn boge niet
ghespannen die ander hem bediet
dat hine ongespannen liete
omme dat hi te bat sciete
als ic wille spannen ende scieten dan
also eest sprac sente jan
met onsen sinne dien wi maken
somwile onledech met cleenen saken
dat hi te scarpere si te verstane
te groten dingen als wiere vaen ane
na quade costumen die quamen ane
bi nero bi domiciane
so was die derde keyser trayaen
die den kerstenen heeft pinen gedaen
in desen tide was symoen
cleophas sone in bisscops doen
die ander in jherusalem
die ter martielien gaf hem
dat hem anthiocus heeft gedaen
ende was gecruust hebbic verstaen
den baeliu dien sere verwondert
hoe een man die der jare hondert
ende xx hevet gedoegen mach
die pine die hi hem doegen sach
oec wonderets menegen anderen sere
die niet en wisten dat onse here
jegen hem sprac die alle pine
can saechte maken ende in sine
blisscap voeren in hemelrike
daer si selen in sijn ewelike
ponten hiet men dat eylant
daer domicille was gesant
bi domiciaens gebode
om dat si hare hilt ane gode
daer deedse uut comen aureliaen
doe keyser worden was trayaen
ende dede met hare ii joncvrouwen
die hi waende so betrouwen
dat sise bringen daer toe met rade
dat si sinen wille dade
theodora ende eufradise
hieten si maer die wise
domicille heeft dese twee
ons heren wet geleert ende mee
theodoren brueder si genas
van blentheiden daer hi in was
ende eufrodisen voester kint
wert sprekende dat stom was bekint
bi der macht van onsen here
bi desen miraclen bi deser leere
daden hen die joncvrouwen doepen
met velen diere mede toeloepen
die dese miracle hebben verstaen
hier na quam aureliaen
met ii anderen jongelingen
als die waende vorderen dese dingen
domicille ende die joncvrouwen
metten anderen ii joncvrouwen
hi brachte met hem menistrele
ende ginc maken feesten vele
met gesange dansen springen
ende met ongeordineerden dingen
hier af begrepenne ii heilege man
sulpicius ende servilian
maer hi was die niet en achte
domicillen dede hi met crachte
besluten daer hi snachts sinen wille
af micte te hebben lude of stille
weder het haer ware leet ofte lief
daer hi sterven ane belief
jammerlike in swaerre plagen
vele bekeerdere die dit sagen
ende daden hen doepen doe dit verstoet
aureliaens brueder metter spoet
es hi gevaren doen te verstane
dit wonder den keyser trayane
die hem macht gaf dat hi boude
elken mensche ontliven soude
die de gode niet en anbede
te teracine in die stede
es hi comen ende vinc ane
sulpicius ende serviliane
die dede hi dooden alse die dulle
vort ginc hi daer domicille
was metten anderen heilegen mageden
diene daer onlange verdageden
sine ontseiden alte hant
die gode tanbedene doe dede hi brant
steken in thuus daerse in waren
ende dus worden si martelaren
cesarius een kersten dyaken
quam sander daechs sien dese saken
ende vant der heilegen lichamen
onbesmet van alre scamen
ende groefse eerlike in scoenre steden
alsoet wel betaemde haerre heilecheden
recht kersten vol ontfermechede
was sente ignaes die in der stede
tanthiochen bisscop sat
eens gaf davonture dat
dat daer liden soude trayaen
die victorie hadde ontfaen
maertelare hebbic verstaen
wert ignaes doe keyser traiaen
hadde gesijn xi jaer
die doe hem plinius alwaer
kinlijc vindewijt bescreven
dat sente focas was verheven
also in die minne ons heren
dat hi wert na sijn begheren
meer mertelare bi der beden
dan andersens in siere joncheden
toende hi een outlijc gelaet
waer dat hi gaet ende staet
was sine maniere so bequame
dat hem anewies der vroetscap name
gherechtecheit heeft hi gemint
suverren en hebdi niet gekint
out in therte ende in den live
ontfarmech op die cative
oetmoet was al die leeringe sine
nu wert op die kerstine
die persecusie al te sware
ende van focasse quam die niemare
vore den baeliu affricane
diene saen geboet te vane
als hine sach sprac hi hem an
bestu focas die selve man
die niet en wils dat trayaen
si god die onder heeft gedaen
sine viande na sinen wille
met eren focas sweech stille
die baeliu in torne ontstect
ende vraget waeromme hi niet en sprect
ende ofte hi weet vore wien hi staet
focas sprac mi dunc een quaet
ries es dijn here trayen ontvoecht
dien troemsche rike niet en genoecht
hine wille mede wesen god
dijn dreigen es mi als een spot
om sijn leven gevic cleene
dat saen sal nemen een inde onreene
dreychstu mi met dijnre pinen sere
dat es al dat ic begere
dat ghi lettet es mi al verdriet
want sonder sterven en comic niet
te minen here daer ic wille wesen
affricaen die sprac te desen
doe dat wi dinen here sien
ic sal hem doen den minen dien
focas antwerdde deser gelike
mijn here es in hemelrike
ende wet dattu niet werdech en sijs
dattune souts sien in deser wijs
ende doe sprac dus affricaen
nu doe minen wille saen
ofte ic doe di pinen sware
hier sijn si dusentech teere scare
die al gader op di sien
ende willen hen an dijn leeren tien
daeromme doe sacrificie gerne
onsen goden omme te bewerne
van der dolingen die liede
nu hore wat ic die bediede
sprac focas in waerre tale
dine gode sijn duvele altemale
ende alle gadere sijn si verwaten
die dure hen so hen vallen laten
dat si laten onsen here
die god es ende blivet emmermeere
thant viel daer sulc tempeest
dat den menegen heeft vereest
affricaen ter erden vel
ende sine ridders also wel
maer affricaen bleef sonder sin
ende sonder spreken meer of min
omtrent focam quam groot lecht
drie ingele vierich quamen daer echt
die hem anespraken maer lettel lieden
sagense doe si danen scieden
doe quam affricaens wijf terenciane
dien alte groot mesbaer ghinc ane
si scoerde cleedere ende sloech hare
met vi kinderen quam si dare
ende met meisenieden altemale
ende bad focasse sonder hale
dat hi genese haren man
si wille kerstendoem vaen an
met al dengenen die hare anegaen
focas dede thant opverstaen
affricane ende al genesen
trayane ontboet hi dit na desen
die focasse vore hem comen dede
ende vragede wanen die dulhede
hem quame dat hi sinen wille
hem ontseide lude ofte stille
vort seide hi toene ons dinen here
focas sprac dats onse leere
datmen die preciose steene
vore die swine en werpe negeene
sijn wi dan swine sprac trayaen
focas die antwerdde saen
dat gi waert beesten quame u te vromen
soe en soude op u gods wrake niet comen
trayaen sprac wi moeten weten
waer af dattu di wils vermeten
ofte met pinen entstu dijn leven
focas sprac dat sal mi geven
deewelijc lijf in hemelrike
maer di wert pine eewelike
doe wert getormenteert focas
dat hem dlijf al open was
dan diedde niet maer hi lovede gode
die hem dede seggen sinen bode
focas dine stede es bereet
in hemelrike ende groet leet
sal trajaen cortelike ontfaen
uut dien tormente wert hi gedaen
in den karkere in dier maniere
dat hem wachten ridders viere
met enen centurioene
snachts na sinen orisoene
quam daer groet licht de doren onttaden
die ridders sagent ende baden
focasse om hare salechede
anderen lieden wert het cont mede
die om doepen hebben gebeden
ende hi doepese ter steden
ende om hen te sterckene ter doeget
heeft hem daer onse here vertoeget
smergens dede trajaen ontbieden
focasse ter marct vore al de lieden
dien hi onvervaert daer vant
in enen calcoven dede hine thant
werpen die iii dage was geheet
daer hem af en quam geen leet
no an live no an cleeden
in steenen stoven dede menne leeden
die onder ende boven waren
drie dage geheet sonder sparen
doe hiere in quam viel hi ter beden
ende bad god met nerenstecheden
dat hine tot hem halen woude
ende gaf doe die siele op also houde
men vant die stoven cout altsamen
ende sente focasse van lichamen
ongescaedt in alre wisen
ende roke die men niet en mach volprisen
doe die keyser sach dit wonder
te sinen ridders sprac hi besonder
en es geen god dat mach men kinnen
dan die de sine dus doet verwinnen
saen daer na quam vore trayane
focas ende sprac hem dus ane
trayaen ganc ter pinen saen
onlange wet wel sonder waen
selstu leven dan comtti an
die doot soe wert gewroken dan
dat bloet der heilegen op di
dat bi di gestort al si
dese heilege focas
leet van allen pinen den pas
in merte op die derde noene
in ponten ert menne in hoegen doene
een prince plinius genant
wert van den keyser trayane gesant
ware te nemene ten rike
omtrent ponten daer jammerlike
die jacht was op die kerstine
daer die plinius dede pine
ende heeft den keyser gescreven
waerbi nemt men dengenen dleven
daer men ane en vindt geen quaet
goede costumen ende goede daet
es hare leven altemale
enen god dienen si wale
daer si niemene onrecht en doen ane
hier bi so wert van trayane
gheboden dat men die kerstine
niet en sochte omme te doene pine
maer wie van selven hem toeget
hi wille dat hi pine doeget
hier bi cesseerde een deel die jacht
maer die quade hadden selke macht
dat sise den rechters brachten te voren
ende staken hen dan in doren
dat sijt selve hebben gedaen
een goet man hiet terculliaen
die seit dat dies keysers gebot
onrecht was ende sot
oft qualike leeft dat kerstijn diet
twi en salmense sueken niet
omme af te doene die onsede
ende oft es doechtachtechede
ende bi hen dat come vore oegen
twi saelt daeromme pine gedoegen
nu doe xvii jaer
trayaen hadde geregneert vorwaer
wert tanthiochen in die stat
eertbevinge so groet dat
dat meeste deel viel van der port
oec gesciede groete moert
in egypten in libia
want daer die joden also ict versta
hadden jegen die heidene onvrede
talexandrien in die stede
worden doe die joden mat
trayaen geboet lysinien dat
dat hi de joden verre ende na
verdreve uut mesopotamia
daer hi voer met heere jegen
ende heefter menegen verslegen
hieromme sette trayaen lysien
van judea in der baelgien
doe trayan lxx ende drie
out was der jare so wert hie
siec van den lichame licht
ende starf also men mi bericht
te leutrien in dlant
xix jaer was hi becant
keyser in den roemschen rike
sijn gebeente wert eerlike
te rome in een gouden vat
ghevoert ende begraven dat
in die marct onder die colomme
ende alst jaergetide quam omme
gaven die senature een gebot
dat menne hielde over god
want hi dat ridderscap hadde wert
ende jegen niemene verhovert
en heeft hi ende niemene versmaet
ende oec niemene gehaet
sine talie of tolle scout hi quite al reene
oft hi nammer af herde cleene
so goet was hi dat hine minde
wie hi was diene kinde
so dat dit proverbium quam van desen
gheluckeger moetstu wesen
dan augustus beter dan trayaen
sijn beelde dede men maken saen
in de marct te rome alsoe
als hi die weduwe maecte vroe
die hi berechte van haren sone
daer sente gregorius sint om tgone
gode omme bat dat de siele sine
worde verloest van alre pine
een woert seide dese keyser mare
dat quaet achtergelaten ware
selc soude den sinen elc keyser wesen
als hi hadde geweest vor desen
eer hi wert keyser dat hadde gesijn
te hem die keyser in minnen fijn
seder dat trayaen was doot
wert adriaen keyser ende here groot
c ende negentien jaer
screef men doe elius vorwaer
hiet men oec desen adriaen
so wel hadde hi hem verstaen
in musike ende in fisike
dat men cume vant doe sine gelike
daertoe was hi in alre sake
so sedebaer dat van hem ghinc sprake
dat hi van hem selven al vroet scheen wesen
helinant scrijft aldus van desen
dat hi was te rome baeliu
daer na keyser ende nu
wilden alle die senature
dat sijn sone sonder cure
na hem keyser wesen soude
maer de keyser adriaen en woude
ende dese woerde antwerdde hi
nu genueget di dat ic si
keyser al en benics werdech niet
mi en dunct niet goet wats gesciet
dat men bi geslechte neme
keyser maer dat men kiese die heme
in goeder vroetheit recken can
het es een onnutte man
die coninc es ende trike vertaert
ende trike niet wel en bewaert
kinderen oec mede sere scaet
als mense te sere slaet
men salse eerst voeden ende leeren
ende trecken si hen dan ter eeren
so machger af comen bate
dat mense trecke te hoegen state
dese adriaen horic lyen
maecte weder alexandrien
dat die romeine hadden tebroken
in allen daden in allen sproken
was hi volmaect maer in onseden
was hi van onsuverheden
hi scout quite tribute sware
alle dinc beterde hi harentare
die joden die nu anderwerf
ribel worden hi bederf
doe adriaen berechte trike
van rome so sere vroedelike
was secundus te athenen
een philosophe die bi negenen
saken ant spreken hem en wilde gesellen
ende hoe dat toequam hort hier tellen
jonc was hi ter scolen gedaen
daer heeft hi also verstaen
dat alle wive hoeren waren
doet hem tijt dochte es hi gevaren
tsiere moeder huus onbekint
ende wille prueven oft hijt so vint
an siere moeder ane den joncwive
doet hi soe dat sijt bedrive
dat hi die vrouwe beslape enen nacht
ende si hevet daer toe bracht
hi quam te bedde na sinen wille
maer hi lach dien nacht al stille
al tote des morgens vroe
doe wilde hi danen gaen alsoe
die vrouwe hiltene ende vragede twi
quaemstu hier om proeven mi
neen moeder seit hi onbetame
waert mi te sine metten lichame
die mi droech si heeft gevraget
wie hi si hi hevet gesaget
ic ben secundus u lieve sone
so sere scamesi hare omme tgone
dat si daer starf altehant
doet secundusse wert bekant
dat si doot was bi siere tale
belovede hi ende hielt dat wale
dat hi en sprake nemmermee
op dat hi mochte in alselc wee
swigende die mesdaet afdwaen
die hi met sprekene hadde gedaen
te dien tiden es thathenen comen
adriaen ende heeft vernomen
van desen vroeden swigenden man
hi dedene vore hem comen dan
ende bad hem dat hi spreken wille
maer secundus sweech al stille
doe hiet die keyser enen seriant
dat hine ontlive altehant
ende hine leide buten der stat
doe seide hi hem heimelike dat
eest dat ghine in talen moget gesetten
so slaet hem thoeft af sonder letten
ende eest dat ghijt niet gedoen en cont
so bringten mi weder al gesont
die cnapen daden haers heren woert
maer secundus sweech al rechte voert
wat men hem dede op ende neder
men brachtene vor den keyser weder
dien wonderde siere gestadecheit
ende gaf hem ene tafele ende seit
antwerdt met scrivene op onse vragen
dat wi mogen van di gewagen
dattu ons leeringe heefs gegeven
hi nam die tafele ende heeft gescreven
adriaen al bestu here
te dijnre macht en hort min no meere
dat ic te sprekene worde gedreven
al moechstu mi doen nemen dleven
dit heeft bekint wel adriaen
nu latic u hier af staen
van dat hi vort ten keyser screef
daer hi de vroetste vele af bleef
lange martelie ende swaer
gedoegede epublius vorwaer
na sine doot so wert quadraet
die thathenen hilt bisscops staet
bisscop thatenen in die stede
die daer vele doechden dede
aristides was daer een vroede
die kerstijn was dese ii goede
aristides ende de bisscop quadraet
screven scone der kerstene staet
ane den keyser adriaen
soe dat hi die jacht liet staen
ende gaf ute bi gebode
dat men der kerstine negeenen en dode
ende dat men hen houde vrede
clagede iemen over hen teeneger stede
dat worde vore den baeliu gebrocht
ende als hi hadde trecht besocht
dat dan tfonnesse na rechte lide
hine wilde niet dat men bi nide
den kerstenen doe enech quaet
ene lettere daer dit in staet
heeft hi sonderlinge gesant
ane den baeliu van asienlant
hier bi waren die kerstine
een stic sonder grote pine
alexander de paeus sat
die seste in sente peters stat
doe hijt viii jaer hadde gewesen
wert hi corteliken na desen
van den grave aureliane gevaen
ende in den kerkere thant gedaen
hier voren es u gewagen
een deel van sente taurijns dagen
hoe hi te evreaus bisscop wort
nu hort van sinen dagen vort
hoe hise brachte ten salegen endde
sijn bisscopdoem dore met genende
heeft hi gesticht wel menege kerke
daer men in dede vele goedere werke
dit heeft den duvel sere geant
ende heeft op hem gemaect viant
lonius dies lants baeliu
oec hilden sere jegen hem bu
van dien lande twee toeveraren
die dyanen papen waren
zasaraas ende cambises
die hen willen bewinden des
dat si hare jongers ii werf tiene
om taurine te bespiene
sendden ende doot te slane
alse de xx hem quamen ane
dat hise sach ende heeft bekent
hoe dat si daer waren gesent
maecte hi een cruce jegen hen saen
doe moesten si al stille staen
doe seide hi tote hen twi stadi
doet dat u bevolen si
en wildi gaet wech in gods namen
doe si ontbonden hen vernamen
vielen si ter erden ende baden
omme doepsel ende om genaden
ende hi doepese alle te waren
doe dit wisten die toeveraren
heeft hem elc in verwoedtheit groot
met sijns selves messe doot
doe dit lontius verstoet
sende hi om hem metter spoet
ende hi ginc derwert gereet
ende in den wege daer hi leet
heeft hi enen gichtegen bekent
met siere suster doef ende blent
met sparswatere hise benet
ende si genasen beide ongelet
si bekeerden alle die dit sien
vore den baeliu quam hi mettien
die hem vragede wanen hi ware
taurijn seidt hem openbare
van rome mijn vader hiet tarquijn
euticia die moeder mijn
licinius sprac mijn oudervader
was dijn vader nu sech al gader
die waerheit hoe lange es dat
dattu vloes van rome der stat
ic en vloe niet sprac taurijn
onse here bi den wille sijn
brachte mi hier ende mijn name
es taurijn ende sonder scame
seggic di dat ic kerstijn si
wat wiltu weten meer van mi
licinius seide hort wes dies vroeder
en es niet lanc dat ic dijnre moeder
euticien ontliven dede
om die gelike van dijnre sothede
doe dancte hijs gode al oppenbare
dat sijn moeder ware martelare
daer die baeliu mede hilt sijn sceren
doe dede hine blouwen dat hem deren
niet en scheen maer hi vinc ter bede
hare hande diemenne blouwen dede
verdroechden ende worden stijf
leonime licinius wijf
seide here ja en seide hi di niet openbare
dat u oudervader ware
sijn vader twi sidi hem so fel
licinius en seide niet el
dan dat si moeste dat selve gedoegen
doe dede hise ter pinen toegen
ende si riep hulpe op taurine
dat si kersten sterve in die pine
taurijn sprac en vervare di niet
di en gesciet negeen verdriet
mettien quam een bode te hant
die liciniusse dede becant
dat sijn sone ende sijn cnape beide doot waren
daer si jagen souden varen
ende in den rouwe van den kinde
hiet hi dat men dwijf ontbinde
die hem te hant te voeten vel
ende seide wet dat ic geloeve wel
in taurijns god dijns heilechs neven
hi doet dijn kint thanden leven
doe vragede hi taurine saen
ofte hine mochte doen opverstaen
want hi hadde dede men hem horen
die gelike gedaen te voren
sente taurijn sprac mettien
alle dingen mogen gescien
hen die geloeven willen wale
wiltu geloeven mine tale
hi sal leven saen dijn sone
licinius gelovede hem tgone
taurijn ghinc metten lieden thant
daer hi den jongelinc doot vant
dien hi thant opstaen dede
ende thant dede hi sine gebede
om doepen dat saen was gedaen
doe sprac tkint an den vader saen
het sijn alle cative verdoevet
die so geloeven also ghi geloevet
hebt ghine wet oec twint
hoe swaer dat si sijn gheschint
na dit leven die alsoe bliven
ende wat joien si oec driven
die sterven in den dienst ons heren
dat u onse neve wille leren
taurijn want claer sagic dat
hi onder dingele gods vore ons bat
doe hi dit seide moeder ende vader
ende die dat horden allegader
baden om doepsel dat wert gedaen
daer hebben kerstendoem ontfaen
dusent cc bi getale
die sente taurijn leerde wale
doe bat dat kint dat hiet marijn
taurine dat hi den cnape sijn
verwecte die paschasius hiet
dat sente taurijn niet en liet
pascasius stont op ende seide
dat hi was in swaren leide
eer dat bat over hem taurijn
doe dedemenne keeren ten vleessche sijn
vort dede hi taurine verstaen
dat hi die hem dat daer hadde gedaen
wille dat taurijn te hem vare
binnen dien naesten viii dagen daer nare
hier na saen quam hem te voren
dat die port saen selen storen
de heidene ende die lieden baden
taurine dat hi hen sta in staden
drie vastendage heeft hi geset
ende hi viel in die bede met
doe quam dingel hem oppenbaren
dat al siere liede sielen waren
verbeden maer die port die soude
testoert wesen met gewoude
ende lange woeste soude wesen
maer weder sijn gesticht na desen
ende dit en mach bliven min no mere
want het wille dus onse here
dit heeft hi den lieden geoppenbaert
ende vinc ane gods dienst ter vaert
ende na den dienst ginc hi te waren bedieden
troestelike woerde den lieden
ende heeft hen voreseit al dware
in sinen setel ginc hi daer nare
sitten ende hiet den volke bat utegaen
si dadent ende doe sagen si saen
omtrent hem vele liede wit
ende horden dese woerde na dit
com in vrouden taurijn gods vrient
want du heves wel verdient
als een swerc sagen si mettien
omtrent hem dat sine niet gesien
en mochten een corte ure
ende dat swerc gaf daer sueten guere
doe tswerc wech ginc dochte hen ter stede
dat hi geseten hadde in gebede
doe baden si dat hen vertoegede god
waer sine graven souden na sijn gebod
ende na die bede quam daer gereet
een scoen man met witten gecleet
nemt den lichame ende volcht mi
seit hi ende also daden si
ende hi leidetse tier wilen
terdendeel van eenre milen
buten der port daer hi hen seit
dat si daer maken een graf gereit
daer sine in leiden met grooten weene
taurijn rechte hem op alleene
ende seide hen hort desen man
ende lach saen weder neder dan
op den man hebben si gesien
ende hi sprac hen an na dien
kindere seit hi ic en sal uwen vader
niemene laten nemen algader
ic was sijn wachtere in den live
dat ict in sine doot oec blive
men sal al uwe port distorberen
maer u en sal niemen deren
vliet dat u niet en sien die vianden
ende si daden dit te handen
een die deodacius hiet
ons dus dit bescreven liet
die taurijns jongere hadde gesijn
ende taurijn was sijn petrijn
op de derde yde die leget
in oechste men sine feeste pleget
eene maget alsoe ict versta
van anthiochen hiet serapia
woende met eenre edelre vrouwe
sabina in gode getrouwe
dese maget daer mi af es geseit
wert vore den rechtere geleit
die tote hare seide als bi gebode
anebede seit hi des keysers gode
en doestuus niet di naect torment
ende du werts van den live gescent
ic en does niet sprac die maget fijn
want het alle duvele sijn
tween jongelingen gaf mense ter stede
dat sise tsnachts ter onsuverhede
bringen souden ocht si conden
ende doe sijt bestaen begonden
wert daer ertbevinge groet
ende si vielen beide doot
smergens als men daer toe quam
ende men die jongelinge doot vernam
ende die maget in hare gebede
die maget men saen comen dede
vore den juge in tgedinge
bracht men die dode jongelinge
die serapie dede opstaen
doe vragede hen die juge saen
wat hen overgegangen ware
si seiden tusschen ons ende hare
quam een jongelinc so claer
wies claerheit ons gaf sulken vaer
dat wi onse lijf verloren
doe en wouds die juge nemmere horen
ende heeft serapien geboden
dat si offerande doe den goden
dat si ontseide als die boude
doe wert si gepijnt menechfoude
met stocken wert si geslegen daer
doe wert het ertbevinge swaer
ende een splentere quam gevlogen
in een van des jugen ogen
daer hi blent es bleven mede
ende in sine verwoethede
hiet hi hare thoeft afslaen
dat men thant heeft gedaen
hare feeste pleget men nu te doene
van spelmaent ter derder noene
sabine die vrouwe bequame
nam serapien lichame
ende hevetene eerlike begraven
ende bleef een stic van haerre haven
den armen gevende ende in beden
ende in kersteliken seden
doe die baeliu dit heeft vernomen
dede hise thant vore hem comen
ende sprac aldus hare an sabine
ic kinde den edelen valentine
dies wijf du waers oec lie ic das
dat herodes dijn vader was
twi wiltu onse gode laten
ende ane die kerstene di gesaten
des dankic sprac si onsen here
dat hi mi bracht heeft tsiere lere
ende ic den duvel ben ontgangen
daer ic u af sie gevangen
ja segstu dat onse gode
duvele sijn nu doe onse gebode
oftemen sal di thoeft afslaen
sprac die baeliu dit wert gedaen
den lichame namen die kerstine
bi serapien der maget fine
groeven sise eerlijc ende scoene
dese heilege vrouwe ontfinc de croene
der martelaren also ict bekende
van pietmaent op die vierde kalende
omme tgeloeve van onsen here
worden getorment wel sere
si twee jobita ende faustijn
teere port heet men in latijn
brixians in ytale
omme te verslindene altemale
worden si geworpen vore felle diere
die hen niet en daden in geenre maniere
daer hen si drie dusentech bi bekeerden
daer na mense te bi smeekene ane bereeden
maerdat en mochte men niet gedoen
vort wilde men hebben geploen
ane hen menegen torment onsochte
dat hen twint gescaden en mochte
doe dit sach galoterius
riep hi oppenbare aldus
en es negeen god dan der kerstine
doe lieten die quade alle ander pine
ende sloegen hen allen drien
af hare hoefde saen na dien
nu hort hier wonder van eere vrouwe
die in gode was getrouwe
met iii dochteren also ict gome
quam si uut ytalien te rome
daer si vele edelre vrouwen bekeerde
dat haren mannen sere deerde
ende clagedent den keyser met erren moede
sophie hiet dese vrouwe goede
die de keyser saen na dien
ontboet met haren dochteren drien
die scone waren uutvercoren
de keyser vragede der moeder voren
wanen si ware wat si daer sochte
si antwerdde met coenen gedochte
van den lande van ytale
ben ic ende geboren wale
kersten ben ic dies ic lye
dat best es ende ic heet sophie
mine dochtere hebbic hier bracht
omdat icse hebbe gedacht
te leverne te gods offerande
daeromme bevalse de keyser in hande
paladiuse den senature
drie dage waren si in sine cure
doe waren si bracht vore adriane
die den dochteren dus sprac ane
wel lieve kindere waeromme gi laet
van onsen geloeve den salegen staet
wildi laten uwe dulheit fine
ic make van u de dochtere mine
si spraken alle uut enen monde
dat sijs niet en daden in geenre stonde
sijn smeeken sijn dreigen ware al spot
si hilden hen an enen god
negeene pine ons verwerret
doe vragede die keyser sere vererret
der moeder hoe dat waren genant
hare dochtere si sprac te hant
de outste hevet fides te namen
ende en hevet mer x jaer te samen
spes heetet dandere daer nare
ende die en hevet mer xi der jare
die derde heet caritas
ix jaer es si out sijt seker das
fides wildemen ierst vermanen
dat si anebede dyanen
dat si albedalle niet doen en woude
teblouwen wert si menechfoude
dat si scheen sonder pine liden
doe dedemen hare die borste afsniden
daer melc uut ran over bloet
op een vier mense rusten doet
daer si op ruste ende also danne
dedemense fruten in ene panne
in smout daer hare af negeen leet
en quam als dat die keyser weet
hiet hise onthoefden dat gedaen es
doe riep hi dandere die hiet spes
ende ghinc hare ierst met smeeken ane
maer si doet hem wel te verstane
dat sijn smeeken niet en diet
ende dat si sijn dreigen niet en ontsiet
doe werpmense in enen oven heet
daer si uutquam sonder leet
ghehangen was si ane een hout
ende geslegen met gewout
doe wert si in een panne gefrijt
die panne brac ter selver tijt
scoet tsmout in tfier ende heeft verbrant
wie dat hem der pinen bewant
doe dede men hare thoeft afslaen
doe moeste caritas vort comen staen
ende vele tormente al niewe maniere
ghedoegede wel die goedertiere
al sonder enegerande leet
ten lesten in enen oven heet
was si gedaen daer vant si saen
die drie die wilen waren gedaen
in tfornays te babylone
nu geviel hier miracule scone
want doemense in den oven warp
so scoet uut die vlamme scarp
ende verbrande der liede vele
dier bi stonden ende alse in spele
was in den oven caritas
hier na verbad men hare das
dat si vore den keyser quam
diese met enen wille gram
onthoefden dede men deedt alsoe
de moeder die was sere onvroe
dede die lichamen vueren na dat
xviii milen buten der stat
daer sise eerlike brachte ten grave
daer si niet en wilde scheeden ave
sine bleef daer in hare gebede
daer si saen haren endde dede
bi den dochteren dede mense ter erden
eerlike met grooter werden
de passie deser martelaren
vierdmen versta ic te waren
van den oechste op dierste kalende
hare brudegoem moet ons hulpen uut alre scende
teenen sone coes adriaen
anthonine na mijn verstaen
doe dese twee waren in die heerscapie
was ene maget die hiet marie
kersten ende diende enen man
die heerscapien vele ghinc an
tertullius die prince hiet
maria achter niet en liet
van dat behorde ten kerstenhede
beide in vastene ende in gebede
so datse eens die here geboet
sinen gode eere ende feeste groet
te doene ende al omme tgone
want hem geboren was een sone
nu als altemale tgesinde
at ende dranc maria bekinde
dat het was hare vastendach
ende dat si kerstelike plach
dit wert haerre vrouwen becant
die hare vragede alte hant
waeromme dat si en ate niet
ende ofte hare torende iet
dat hare een niewe here comen ware
si antwerdde oppenbare
ic en doe geene niewe dinc
sint dat ic kerstendoem ontfinc
hebbic emmer dus gedaen
daer ic mijn leven in wille volstaen
hieromme balch hare die vrouwe sere
ende deedt verstaen haren here
diese dede pinen herde sware
ende in gevangenessen doen daer nare
ende deedse voeden met armer spise
dat si verdroech in goeder wise
ende es onverkeert al bleven
xix dage eest dus bedreven
so dat ment vort seide dus
den baeliu dat tertullius
met hem een kersten joncwijf hout
men moetse bringen met gewout
vore den baeliu ende tfolc gemeene
riep dat mense verberrende al reene
doe seide die baeliu tote hare
hoe dat hise soude doen pinen sware
si antwerdde mijn torment
en mickic niet want hi saen endt
doet algader dattu wout
doe dede hise pinen menechfout
dat si heeft sonder rouwe verdragen
alle de ghene die dit sagen
ontfermes ende en riepen niet el
dan dat die baeliu ware te fel
daeromme en liet hijs niet
hine dede hare doen noch meerre verdriet
dat den volke sere mesquam
ende dat roepen so sere annam
dat de baeliu wert in vare
ende liet dat pinen ende daer nare
dede hise sijn in hoevesscher hoede
doe viel in gebede die maget goede
gode ende dingele heeft si gesien
ende waent wesen wel mettien waert
int paradijs ende also ter vaert
derwert henen ende als mens geware
volgede men hare als si versach
dat si niet wel ontgaen en mach
bat si nerenstelike gode
dat hise bescudde in alle node
ende alte hant daer naer
lach vore hare een steen aldaer
onttede hi ende toegede in dien
als dat si daer in mochte vlien
si ghinc daer in die steen loec toe
dat die hare navolgeden sagen doe
nochtan sijn si al omme gegaen
ende en connen niet verstaen
waer si ontloepen si so gereede
si vonden sticken van haren cleede
an den steen ende dit besonder
seiden si den baeliu die wonder
hier af heeft doe nam hi vort
enen steenhouwere van der port
met vele cnapen dede hi gaen
ten steene ende als si bestaen
dat houwen soe quam groet
die blixeme ende dondere sonder genoet
ende die erde began beven
daer waender vele laten dleven
twee ridende liede quamender vierijn
daer menech af liet dleven sijn
als si die vierege liede sagen
ende selke die daer dlijf onttragen
liepen in den tempel der afgoede
daer toe quam bi gods gebode
een vier dat den tempel heeft verbrant
ende al datmer binnen vant
sie die dit sagen ende levende bleven
hebben hare ongeloeve begeven
ende daden hen doepen verstaen wi wale
wel iiii dusentech bi getale
fierlike met groter gemeyne
die gaderine ende die eufrateyne
hebben hen jegen rome verheven
als die keyseren dit hebben beseven
adriaen ende anthonijn
wilden si in de were sijn
ende daden tsamen metter spoet
xvi dusentech ridderen goet
in enen tide dede adriaen
sijn beelde in die stede staen
daer darke stont in jherusalem
daer de joden omme verboudden hen
ende daden wech dbeelde watter af quame
de keyser wert in selker grame
dat hi brac altemale die stat
ende alle die joden dede hi na dat
uten lande daer verdriven
daer ons lucas af schijnt scriven
dat si moesten sijn verdreven
uut allen landen nu heeft bescreven
aldus huge van flori
dat adriaen na dien dat hi
jherusalem al hadde testoert
dat hi weder maecte die poert
ende dat op ene ander stede
soe dat hiere binnen wesen dede
die stede daer om onse noot
onse here ontfinc de doot
ende hi hare gaf dien name na
sinen name helya
want hi helyus hiet mede
den joden verboet hi die stede
de kerstene liet hire wel in vorwaer
marchus was dierste bisscop daer
van allen bisscoppen onbesneden
hort meer van adriaens seden
na des vroets eusebius sedebrieven
adriaen hadde te groete lieven
ane sine kindere geleit
van den watere also men ons seit
starf hi te baren in tiden des
was die buggere basilides
ende een tyran hiet catebas
die der joden hertoge was
die vele dines dede met berate
de kerstene hadde hi in groten hate
ende dede hen menege pine
omme dat si ontseiden te sine
met hem jegen der roemscher steden
want hire gerne jegen hadde gestreden
tien tide leefde aquila
wies gelike en was verre no na
te dien tide in retorike
na den paeus sixtus wert heilechlike
paeus thelesforus die sat
xi jaer paeus in rome der stat
dese heeft die vastene gesticht
vore paschen vort heeft hijt bericht
in kersnachte die misse hi wilt aldus
ende vore tsecreet dede hi sanetus
ter missen singen also men noch pleget
martelare es hi also men seget
hondert ende xl jaer
screef men vinden wi vorwaer
dat anthonijn die goedertiere
ontfinc troemsche rike diere
met sinen ii kinderen die hieten dus
aurelius ende lucius
doe de paeus thelesforus was doot
die sterf in heilecheiden groot
wert iginius paeus der jare viere
huge van flori scrijft dese maniere
van desen keyser anthonine
adriaen nammene teenen sone sine
ende gaf hem sijnre dochter mede
te bat quam hi ter hoechede
vroet goedertieren was dese here
dat hem deden menege eere
alle andere heren ende sendden hem boden
die hem alle vrientscap noden
ydel glorie hoverdechede
en was niet in sinen sede
na iginius moeste paeus sijn
pius sijn vader hiet rufijn
ende was geboren van ytale
dese sat paeus weet men wale
te rome der jare ellevene
te dien tide was hermes in levene
die vele screef ic vant aldus
basilides ende appollonius
waren meesters doe gheeert
ende hadden anthonine geleert
oec was doe men ons weten doet
thaurus een philosophe goet
ende in dien tijt was galyien
die groote meester de fisisien
die so vroet was een fisike
dat men niet en vant doe sine gelike
hi heeft in enen boec bescreven
die liede en mogen niet lange leven
ghesont omdat si alse vrate
eten ende drinken sonder mate
daer beide lijf ende sin
altemale verderven in
ende die hen wachten conden van dien
hine dorste negeene fisiken plien
in desen tide hadde oec dwoert
justijn van napels in die poert
van philosophien tgescrifte sine
sendde hi den keyser anthonine
daer hi den keyser maecte mede
ten kerstenen waert van saechten sede
dese goedertieren anthonijn
doe hi keyser hadde gesijn
omtrent xxii jaer
starf hi men dede hem daer naer
al de eere die men doen mach
manne na sinen sterfdach
hierna ontfinc dat keyserike
marchus aurelius mogendelike
in djaer gods clx ende twee
anthonijn verus hiet hi mee
dese was al van siere kintscheit fel
so dat men van hem vint wel
dat hem danscijn noyt en verkeerde
wat genuechtem of wat hem deerde
dese marchus daer ic af telle
nam sinen brueder tsinen geselle
die lucius aurelius hiet
van desen eest so gesciet
dat ierst trike stont onder hen tween
te voren hadt berecht al een
om dat die keysere begonden
dese ii keysere bestonden
de vierde jacht op cristus scare
ende maecten menegen martelare
want die vierde jacht gevel
bi desen tween tyrannen fel
te smirine in de port so sat
policarpus in sbisscops stat
die te rome ten paeus quam
daer hi selken raet an nam
als hem dochte te siere orbaren
dit was in anthonius jaren
eens hevet dese bisscop goet
enen buggere gemoet
die hem vragede ofte hine becant
ja ic sprac die bisscop altehant
hi ware des duvels ierste sone
policarpus quam na tgone
te smirinen te siere stat
in marchus verus tijt was dat
dat men pine dede der kerken
ende als die heidene dat merken
dat policarpus comen si
wert daer op hem groot gecri
dat men den meester bringe voert
die alle hare gode testoert
also dat men omme hem sande
die boden hi so wale vande
dat hen wonderde dat men so goeden
man doden wilde ende so vroeden
met dat hi dus ghinc metten boden
ghemoette hi den baeliu heroden
op enen wagen met sinen vader
den bisscop daden si beidegader
op den wagen hen setten bi
te smeekene begonden si
ende seiden hem en mochte deren niet
dat men doe dat de keyser gebiet
ende dat men eere den goeden doet
so mach men leiden een leven goet
dat policarpus al heeft ontseit
van den wagene warpmenne gereit
so dat hi quetste sinen voet
doe riep dat volc al verwoet
dat menne dade thant ten viere
doe dat sagen die ongehiere
daden sine doersteken met enen swerde
ende hi voer daer hi begherde
ende ontfinc die hoege croene
der martelaren van gode te loene
sijn bloet dat blusschede algader tfier
menech die ierst was herde fier
die ghinc danen in grooten vare
bi desen heilegen martelare
ghesciede seder menech goet
dies men hier geen gewach en doet
onder vele andere martelaren
die te dien tiden gepassijt waren
so was een man van dogeden groet
plonius die ter saleger doot
menegen martelare brochte
met sinen troeste die ierst onsochte
die pine ontsagen maer in dende
worden martelaren met genende
ende selve endde hi dleven sine
salechleke met meneger pine
carpus papillius dies gelike
ende ene vrouwe agathonike
ende die heilege justijn
van wien hier te voren woerde af sijn
worden martelare te dien tiden
daer wijt dus cort hier overliden
sente fotijn seget men ons
was doe bisscop te lyons
op die rone ende te viane
was justus bisscop in den verstane
dat dese twee met vele anderen waren
te dien tide gemaect martelaren
daerre iii af hieten dus
sanctus maturius actalus
desen dedemen die meeste pine
ende ene vrouwe die hiet blandine
die men ierst heeft getormenteert
omme dat men waent dat si verkeert
met cleenre pinen wesen mach
aldorentore enen dach
ghinc men hare ane met nieuwer pine
maer als si seide dese woerdekine
ic ben kersten so quam hare an
al hare cracht men deedse dan
in een gevangenesse swaer
omme grote armoede te doegene daer
doe was sanctus bracht ter pine
ende dit waren alle de woerde sine
ic ben kersten hoe dat si slaen
si en connen van hem el niet verstaen
met yserinen platen geloeyt
hebben si hem dlijf verbroeyt
altemale toten beenen
als doot laten sine in hare meenen
es ofte hi noch mach becomen
dat sine met pinen noch mere verdomen
hi bequam heeft hen gedocht
hort wonder wat god heeft gewrocht
dat vleesch wies weder in der pinen
dat si te voren daden dwinen
nochtan verkeerde ment te quade
ende bleven in haer quaet gestade
doe was vort ter pinen bracht
die van oudden hadde clcene macht
die heilege bisscop fotijn
maer al dat begheren sijn
dat was te sine martelare
die juge vragede hem aldare
wie god ware der kerstine
anders niet en weet hijt van fotine
ghi selet weten bestuus waert
doe wert hi onlange gespaert
men gincken jammerlike slaen
in gevangenessen was hi gedaen
hi gaf den geest saen onsen here
doe was vortbracht omme pinen meere
dat waren maturus ende blandine
ende actalus dede men ter pine
sanctus ende maturus mede voren
omme hare doegede ierst te storen
maer sine conden negeen verdriet
ghedoen dat an hen iet diet
doe dede men hen die hoefde afslaen
daer na werpmen blandinen saen
vore felle beesten dat sise souden verteren
die hare niet en wilden deren
actalus was een edel man
daer die liede meest wilden van
dat hi quite gelaten ware
maer doe si dat wisten clare
dat hi was een recht kerstijn
doe riepen si alle om tsterven sijn
om dat hi was so edelen man
gaf menne den romeinen dan
ende si dadenre haren wille mede
andere waren daer ter stede
ontlijft metten beesten wreet
een die alexander heet
fisisien dien hadde men gherne gespaert
maer als men geware waert
dat hi van cristum niet en went
doe dede men hem menegerande torment
een woert en mochte men noyt an gevesten
van cristum doe wert hi verwoercht ten lesten
attalus wert daer onthoeft
maer eer dat was dies geloeft
was hi op een stalen yser gesat
ende vier daeronder si vrageden hem dat
hoe dat ware sijns gods name
hi seide en es niet bequame
dat men diverse namen geeft
gode daer men maer enen en heeft
in desen tide te rome was
ene weduwe hiet felicitas
die der sonen hadde sevene
ende alle in kersteliken levene
dat hebben der gode papen verstaen
ende hebbent den keyser cont gedaen
dat hise doode ofte die gode
mogens hen belgen ode
doe wert den baeliu daer na
bevolen dat hiere toe versta
felicitasse ontboet hi dan
met scoenen woerden ghinc hi hare an
maer sijn dreigen no sijn smeeken
dat en mochtse niet geweeken
sine seide si soude kersten bliven
ende doet men mi seit si ontliven
so es mi bleven bat die sege
dan levende in enegen wege
laet doch dine kindere leven
sprac die baeliu si heeft gegeven
antwerde dus neen hare doot
salse bringen ter bliscap groet
dijn troest ende dine ontfermechede
es ontroest ende verranesse mede
sere slaen dede hise daer nare
ende vragede hoe si soe coene ware
tote hem te seggene selke tale
die kindere ontboet hi altemale
die oppenbare seiden wel
dat si kersten waren ende niet el
in gevangenesse heeft hise gedaen
ende ontboet den keyser saen
dat hi jugen daer heeft gesent
die elken sonderlinge torment
den iersten die januarijs hiet
dedemen smaken der doot verdriet
met scorpioenen swaer geloot
felixe ende philippe sloech men doot
met stocken den vierden silvane
werdt gebracht dat sterven ane
met dat menne nederwerp van hoegen
dandere drie moesten gedoegen
de doot met hare diese droech
dat men hen de hoefde afsloech
alexander ende vitael
hieten die drie ende marciael
in desen tide wert te spolet
vore fabiane ter pinen geset
pontiaen die heilege man
die hem met groten tormenten ginc an
ierst dede hine met stocken slaen
daer na op heete colen staen
al baervoet dat die sant
bi gods hulpen dede ongescant
te fabiane hi dus seget
ofte ane sine gode iet machts leget
men steke sine hant in haren name
in heet water comt sonder blame
sijn hant uut so es geproeft
siere gode macht alsoet behoeft
dat en dorste die ander niet anevangen
aen een hout dede hine hangen
ende beval dien cnapen sinen
dat sine al dat si mogen pinen
maer die cnapen worden mere gepijnt
dan het an pontiane schijnt
daer af was hi gedaen sciere
ende was gewoerpen vore wreede diere
daer hem niet af en messchiede
doe riepen altemale die liede
der kerstene god es god allene
fabiaen ontsach tgene
ende dedene weder carcereren
noch peisde hi omme tormenteren
men goot op hem gesmolten loet
dat hem en dede geenen noet
doe dede hi hem thoeft afslaen
dese heilege pontiaen
wert der merteleren geselle
ter vierder kalenden van sporkelle
te dien tide wert menech martelare
daer te vele te tellenne af ware
daer oec niet af en es gesciet
enech also scoene bediet
niet onse here en vermach meer dan
men gepensen oft gespreken can
maer cortelike salic verclaren
een deel namen der martelaren
die onder marchus anthonine
om gode gedoegeden der doot pine
na dat ict bescreven vinde
flocelluse den heilegen kinde
was menech torment gedaen
daert den loen af heeft ontfaen
ter xvidsupr kalenden also men weet
der maent die october heet
praxedis die heilege maget
heeft in desen tijt bejaget
die hemelsche bliscap sonder ende
van oechst ter xiister
 kalende
victor die oec riddere was
leet der merteleren pas
met eenre vrouwe hiet corone
die van hem sach miraculen scone
waerbi god toeget noch selke doget
daer menech bi wert verhoget
concordius die heilege man
der merteleren croene gewan
in desen tide ongewaent
ter kalenden van laumaent
marcelijs wert doe mertelare
met menegen tormente sware
dat priscus dede die baeliu fel
hi maecte mertelere also wel
valerium den heilegen man
dien der martielien loen quam an
ter xviidsupr kalende
van october also ict kende
op die vist yde van merte
quamen te haerre heilegher begherte
sente gagie ende alexander
martelere menech ander
wert te dien tide harentare
diere af weten wille dware
hi maecht ter martyrilogen soeken
icken caens hier al niet geroeken
te dien tiden gescieden oec vele plagen
oec waren in dien dagen
groete meesters van saleger leeren
egesippus weert groeter eeren
was in dien tide die screef ende dede
der kerken menege nuttelijchede
ende doe was oec die here wijs
van corincten de bisscop dionijs
theofilus die was doe mede
die thantiocien hielt sbisscops stede
wies leeringe heeft gedaen
menege doget hebbic verstaen
appollinarijs die bisscop vroet
was te dien tide die menech goet
met sijnre heilegher leeren dede
ierapolim was sine stede
philip was bisscop doe te creten
wies leeren men mach nuttelijc heten
nu alsoe ict vant bescreven
so liet marchus geselle dleven
die lucius ende aurelius hiet
van pomplexien hi sciet
van desen live doe moeste sijn
allene here marchus anthonijn
die niet lange en leefde daer na
in hongerien also ict versta
starf hi van der gadoot
dat den romeinen sere verdroet
seleucien die groote stat
wert doe gewonnen ic versta dat
datter iiisupc dusent wale
manne in waren bi getale
een philosoph was doe te pyse
hiet peregrijm die als donwise
hem verberrende in sijn vier
van ertbevingen ongehier
viel sytumia in asyen die stede
ende vele swaerre tempeeste mede
ghescieden ter werelt hier ende dare
ende die romeine namen scade sware
wat wondere waest dat tempeest swaer
doe gesciede hier ende daer
want dat volc daer al gemeene
heeft hem geset daer toe alleene
te tormenteerne gods vriendekine
na marchus verus anthonine
so wert keyser te rome sijn sone
aurelius commodus hiet die gone
ende waest xiii jaer
ons heren jaer screef men vorwaer
hondert ende enentachtentech
doe hi keyser ierst was mechtech
huge van flori seit van desen
dat luxurioes was meest sijn wesen
gherne dede hi liede ontliven
een stuc mochten die kerstene bliven
in payse maer niet lange en waest
de duvel hevet tfolc so verdwaest
in ene stede so dat het begert
dat men enen kerstenen tormentert
die apollinarijs was genant
bi wette die daer was in dlant
so waren hem die cnien aftebroken
so vele gescreven ende gesproken
heeft hi over die kerstine
met scoenre redenen ende fine
dat den heidenen was te swaer
onthoeft wert hi daer naer
omme te berechtene egypten al
aurelius commodus beval
philippe enen groten here
dat hi der baelgie ere
talexandrien besetten vare
dese philips hadde ene care
dochter die eugenie hiet
cume vant men vroedere iet
van letteren dore wel geleert
ende ten kerstenheide bekeert
maer dat moeste verholen sijn
want hare vader was noch heidijn
ende hadde de kerstene wijf ende man
uut alexandrien al geban
eens eugenie met beden doet
an den vader dat si moet
sijn goet besien te rome varen
twee gewide cameraren
voeren met hare die hieten dus
prothus ende jacinctus
vroet ende in doechtachtechede
wel geleert het was de sede
dat hoge vrouwen ende joncvrouwen
wilen hebben moesten bi trouwen
wel gevoerde manne te cameraren
teere steden quamen si gevaren
daer eugenie singen hoerde
kerstene ende si verstont die woerde
der heidene gode sijn duvele al
si versuchte ende beval
dat si wel verstaen souden dat singen
haren ii goeden camerlingen
prothum ende jacinctum ende seide vort
na dien dat wi hebben gehort
so moeten wijt al vore ydelheit weten
wat philosophen ende poeten
leeren ende houden dit vore waerheit
so vele heeft si hen geseit
dat si volgen al haren wille
si heet den wagen houden stille
ende es met haren ii cameraren
met behendecheiden ontvaren
haerre anderre meyseniede altemale
nu hort hier eugenien tale
tote prothus ende jacinctus
ic hebbe verstaen seit si aldus
dat hier bi woent een heilech man
de bisscop helenus daer wi van
onse doepsel moeten ontfaen
maer van eere dinc ben ic onttaen
dat geen wive en mogen vore hem comen
dies hebbic raet in mi genomen
dat ic mi sceren doe alse een man
ende alle drie ontfangen dan
van den heilegen man kerstenhede
si daden also ende quamen ter stede
daer die bisscop quam gereden
met vele lieden si hebben gebeden
enen te seggene wie hi ware
die den esel reet aldare
si seiden het es elenus
die heilege man daer wi dus
af vinden dat in siere kintschede
daer menne eens om vier gaen dede
brachte hi weder in sijn cleet
ongebroyt die colen heet
oec quam hier niet lanc en es das
een toeverare hiet zereas
hi ware verberrent altehant
en haddene niet utegeprant
helenus die heilege man
ende hi wert gejaecht van dan
ende helenusse volget daer hi vaert
al tfolc ende heeftene lief ende waert
doe eugenie dit heeft verstaen
hevet si gebeden den genen saen
die hare al tgone dede horen
dat hi helenusse bringe te voren
dat hi wete daer buten hen drien
die der afgode willen aftien
ende geloeven in jhesum criste
hi die tgoets mans seden wiste
seide tote na sijn slapen beit
dine boetscap wert dan wel geseit
in enen cloester es hi gebeet
die bisscop ende algereet
viel hi in slape ende also houde
dochte hem dat in enen woude
als dat een wijf hem wilde anebeden
hi sprac dit en sijn gheen goede seden
den wive en laet hi anebeden niet ja
maer al verboet hijt si volgede hem na
ende bat hem dat hi bade vore hare
hi ontwiec ende saen daer nare
quam vore heme eugenien bode
ende seide hier staen si drie die gode
dienen willen ende laten
de afgode ende sonden haten
die bisscop deedse vore hem comen
over een side heeft hise genomen
ende vragede hen wanen ende wie si waren
eugenien die sprac vore te waren
wi sijn porters van rome der stede
dit sijn mine ii brueders mede
gheheeten prothus ende jacinctus
ende ic heete eugenius
die bisscop antwerdde saen
nu heete eugenius hets wel gedaen
want du trects wel ter manlijcheden
als du dinen sceppere wils anebeden
maer wi hebben di verheest
eugenia bi den heilegen geest
omme suverheit selstu vele gedogen
in wille niet dattu sijs bedrogen
in weet wat di dese ii bestaen
ghi hebt groot edelheit anevaen
dat sal u onse here wel loenen
nu blive eugenia sonder hoenen
hi doepese aldaer ter stede
ende si worden daer monecke mede
nu quam hare wagen ydel thuus
daer die vriende af waren confuus
si vrageden waersagers waer si waren
metten goden seiden si te waren
doe maecte men hare een beelde van goude
dat mense over godinne houde
in den cloester leeresi ter cure
binnen twee jaren die screfture
so heilech was si al in een
dat si rechte een ingel scheen
den sieken dien si visenteerde
hen dochte dat hen niet en deerde
prothus ende jacinctus waren hare
onderdaen ten derden jare
starf dabt daer van der steden
ende al tcovent dat heeft gebeden
dat hi abt worde eugenius
als men so sere hem of hare bad aldus
so dat sijs niet en conde ontgaen
laet ons seit si wel verstaen
god seit die meest wille wesen
sal sijn minst ende bi desen
sal ic ontfaen uwe bede
dat ic de minste ben hier ter stede
des abts ambacht deedse wale
ende dede mede altemale
dat die minste te doene plagen
so goet wert si in corten dagen
dat si de duvele henen verjaget
ende den blenden haer sien bejaget
een wijf was doe talexandrien
rike die niemen en conde gevrien
van den cortse so dat vore hare
quam der heilecheiden mare
van den abt eugeniusse
so dat si quam ten godshuse
ende bad den abt om bate
eugenius vol der caritate
besalvede met olyen dwijf
dat si genas over al hare lijf
dit woudse verdienen met gaven
drie coppe weert selc grooter haven
boet si dabt wederseidt ende bad
dat si den armen gave dat
doe quam melancie daer nare
ende boet dat noch beter ware
si sach eugenien lieflijc ende scoene
ende viel in groeter hoene
want si waende dat hi ware een man
ende viel in de luxurie dan
ende ghinc hare an met treken
als van vleeschlijcheden spreken
eugenie verstont wel haer meenen
ende castietse met woerden reenen
dat dat wijf niet wel en verstaet
ende blijft emmer in hare quaet
nochtan moeste hare wille bliven
si peist si saelt anders bedriven
te bedde gaet si al ongesont
ende sendde in corter stont
tote eugenien haren bode
dat hi tote hare come omme gode
eer dat si hare leven late
eugenie vol der caritate
ghinc te hare in goeder maniere
melancie begonde sciere
doe sijs tijt sach ende stede
te sprekene van onsuverhede
omme haren wille daer bi te genaken
maer si en conde bi geenen saken
ghedoen verkeren also hare dochte
dat si verdroech so onsochte
dat si scheen wel na verwoet
si scieden ende so metter spoet
melancie toten baeliu
philips here hort mi nu
seit si hier es in dit lant
een abt eugenius genant
die mi siec quam visiteren
ende doe wilde hi mi onteren
met siere luxurien onreene
doe hi mi daer hadde alleene
ic ware onteert bi den keytijf
en hadde gedaen here mijn joncwijf
die te mi met haesten scoet
doe ic riep van anxenen groet
als die baeliu dit vernam
sendde hi ten cloestere sere gram
den abt vaen metten covente
ende sette hen dach van parlemente
recht te doene van selker moert
die dach quam doe sprac die woert
philips selve die baeliu
toten abt selve twi ende hu
hi lost hadde te selken quade
sine onscout en quam niet te stade
want melancie hevet geproevet
met haren joncwive als hare behoevet
doe wert die baeliu sere verwoet
ende woudt wreken metter spoet
doe woude spreken eugenius
ende sprac ic siet gescepen dus
die tijt es van swigene leden
hets kennens tijt ic wille ghi heden
wet hoe god onse here can
wijf stere maken alse man
siet mi hier ic ben een wijf
soe verre onttecse hare lijf
dat si een wijf bleec oppenbare
ten baeliu sprac si daer nare
du best mijn vader ende claudia
mijn moeder ic ben eugenia
avithus mijn brueder ende sergius
siet hier prothus ende jacinctus
die mi hebben behoedt goelike
bi der gods hulpen van hemelrike
dat ic de quaetheit hebbe verwonnen
ende mi de duvele niet gequetsen en connen
wie daer blide was en es geen vragen
wijfs cleedere waren hare toegedragen
sere diere jegen haren wille
lettel iemen sweech daer stille
hine riep lude en es maer een god
die overal heeft sijn gebod
dien loven ende danken die persone kerstine
in allen rouwe in alle pine
van boven heeft god vier gesant
ende melancien huus verbrant
menech wonder es daer gesciet
daer menech dongeloeve bi liet
philips ende sijn wijf daden hen doepen
ten apostel quam tfolc geloepen
soe dat alexandrien die poert
bina altemale kersten woert
ende gesticht die heilege kerke
daer in geset papen ende clerke
selve philips de baeliu vorwaer
was bisscop gemaect aldaer
ende bleef baeliu een stic nochtan
want daer en was so saen geen man
te baeliuwe van rome gesent
want daer so saen niet en wert bekent
wat meer gesciede desen lieden
salic u hier na bedieden
maer wat daer voren es gesciet
dat wert vore eer bediet
recht gaeft na die heidene sede
dat men groote feeste dede
om skeysers geboernesse so was
ene feeste hogelike omme das
te rome in die stat gehouden
daer waren jonge metten ouden
daer die keyser stont gecleet
rieselike na recht besceet
metten velle van enen liebarde
dat doe beteekende de groote warde
ja dat hi ware boven al here
in sijns afgods jupiters ere
gaf hi wieroec sinen gebeelde
doe riepen die liede in dulre weelde
dat hi es hercules gelike
want hi bescermt al troemsche rike
doe woenden daer in der steden
kerstene liede van heilegen seden
hare namen makic u bekent
eusebius ende vincent
peregrijm ende pontiaen
als dese heilegen hebben verstaen
des keysers dulheit ende dier lieden
ghingen si alomme gods wet bedieden
een senator hiet julius
die verhorde hare leeren dus
ende heefse met hem thuus geleet
ende wert geloevende gereet
ende gedoept met siere maysenieden
sijn goet gaf hi den armen lieden
ende dat predeken hi annam
als dit vore den keyser quam
heeft hi juliusse vore hem ontboden
hi vragede hem hoe hi van den goden
ghesceden ware ende kerstenen sotten
volgede ende liete met hem spotten
hi sprac keyser du sels vervaren
met dinen valschen goden te waren
doe balch hem de keyser ende riep thant
een die vitellius was genant
siet seide hi dat julius de gode anebede
ofte nemt hem dleven ende goet mede
vitellius nam den heilegen man
ende ginc hem tierst met smeekene an
dat niet en diedde daer na saen
dede hine so met stocken slaen
dat hi gode de siele sent
dit wiste eusebius ende vincent
ende peregrijm met pontiaene
ende droegen den lichame dane
ende groevenne aldaer gereet
dat calopodius kerchof heet
op die xiiiist kalende
van pietmaent also ict kende
als dit vitellius hort tellen
dede hi vangen al sine gesellen
ende hiet hen dat si wedergaven
al dat si hadden van julius haven
ofte men soudse tormenteren
eusebius seide dats dat wi begeren
doe en vierde men niet lange die dinc
want mense bi den armen hinc
deen jegen den anderen in dien
dat si hen mochten ondersien
ende deedse met pesericke slaen onsochten
al dat die pijnders gedoen mochten
dies die heilegen dancten gode
ende schenen sijnde uut alre node
ende hebben dandere gecastiet
eusebius sprac ic weet ghi liet
noch dat ghi selt falgieren eer
dan wie die schinen gedoegen tseer
doe sprac vitellius dese sijn stout
op hare toeverie menechfout
vincent sprac dies en es niet
wi sijn seker in al verdriet
op jhesum cristum onsen here
die ons verloest van allen sere
een van den pijnders hiet antonijn
dien liet onse here anschijn
dat hi enen jongelinc sach
die met eenre spongen plach
van der heilegen lichamen
tsweet af te doene in alle mesquamen
doe riep die ander lude sere
hi es alre gode here
die es deser saleger vrient
ic sie den ingel die hen dient
vitellius gremde als een leoen
ende riep siet hier wonderlec doen
wat hare toeverie al doet
hoe si verkeert der liede moet
den nutsten van den cnapen mijn
doet si mi laten ende anthonijn
soe daer henen in ghinc
toten pape rufine ende ontfinc
doepsel ende es weder comen
hierenbinnen als te haerre vromen
heeft gesproken vitellius
ende heeft hen geraden dus
doet u verlaten deser pine
ende doet bi den rade mine
vincencius heeft hem geseit
dine pine sal sijn in ewecheit
maer onse pine lidende si
ende comenre in deweleke raste bi
vitellius dede sniden ter stonde
eusebius tonge uut sinen monde
als dat anthonijn vernam
moeste hi spreken watter af quam
fel man du best alte quaet
dat schijnt an dine felle daet
doe sloech men thoeft af anthonine
ende hi voer in die glorie fine
op die xist kalende
van pietmaent om meerre scende
dede men die gesellen viere
in den kerkere daer quamen sciere
liede die ane hen begheren
te comene ter saleger leren
sderds daechs es julius vore hen comen
ende hebben van hem dese woerde vernomen
den kerkerwachtere die behout
hi voer wech ende menechfout
sijn miraculen daer geschiet
dat lupuluse wert bediet
die blent was van den capitole
was hi pape niet in dole
es hi toten heilegen comen
ende heeft doepsel daer genomen
van den heilegen pape rufine
doe worden gesont die ogen sine
die kerkerwachtere sach dat
om doepsel te hant hi bat
ende rufijn doepten mede
hier na vitellius weten dede
van den vieren al die sake
ende dat sonder tonge sprake
eusebius die keyser ontboet
dat mense alle viere sloege doot
dat vitellius gherne dede
vore al tgemeene in die stede
dede hise bringen alle viere
ende slaen in felre maniere
met scorpioenen sware geloed
alsoe dat god geboed
dat si gaven den geest
de pape rufijn die dit verheest
nam der heilegen lichamen
buten muere groef hise tsamen
op die achtende kalende also men weet
der maent die men pietmaent heet
te desen tide also ict gome
so wert victor paeus te rome
na eleuterius den paeus
van paschen te houdene waest in aves
want men heefter af gehort
te desen tide groet discort
omme vroet hier af te sine
was te cesarien in palestine
een concilien ghehouden
daer si uutgaven dat si wouden
dat men paschen houden sal
op den iersten sondach al
van april op dat die mane
out si xiiii dage so vort ane
dat si out si xxiii dage
maer dat paschen emmer lage
op den sondach waest daer geseit
so dat men alle kenlecheit verleit
van der joden doen algader
dus woudt victor onse roemsche vader
dat capitoel van rome der stat
verbrande alse keyser sat
aurelius commodus
van der blixemen ic laest aldus
ende die keyser wert saen verslagen
in enen tempel horic gewagen
doe wert evil pertinax here
oec wilden die liede meere
dat sijn geselle ware sijn sone
die vader wederseide tgone
ghenuech u seit hi dat ic regnere
van den anderen mochte comen dere
saen wert dese keyser oec verslegen
van hem die hem sette daer jegen
die geheeten was juliaen
moeste hi sterven doe dat saen
maer vii maende en was hi here
hi ende die ander en waren nemmeere
keysere dan omtrent een jaer
in dien tide worden vorwaer
meesters van groeter clercgien
clement van alexandrien
panthenius die groot meester hiet
ende affricaen die vele liet
van hystorien bescreven
maer doe jachenus liet sijn leven
was clement die beste clerc
hi maecte menech scone werc
origenes meester was dese
in sijn begen also ict lese
den anderen boec der ander partien
endic hier ende ane marien
der moeder gods ic hulpe soeke
te vane ane den derden boeke
die derde boec beghint hier naer
ende heeft in xciiii jaer
ende begent van den keyser severe
die stout ende goet was in die were
van den keyser anthonijs daer na
die getoenaemt was caracalla
van keyser macrinus ende gabalus
van alexandre den keyser aldus
van maximuse van gordiane
van ii philippen daer ane
die dierste kerstene keysere waren
van der keyserliker scaren
van decius gallus voluciaen
galienus valeriaen
die alle vive keyseren waren
ende daer toe oec te waren
van claudius van aureliane
van tacituse van floriane
van den keyser probus van carine
dese xi daden pine
den kerstenheide ende wee
sonder die philippe twee
also u die boec vertellen sal
van beghinne ten inde al
dese boec heeft te sinen deele
vive ende viertech capiteele
omme dat severus hadde gewroken
partinaxe ende dorste stoken
juliane dien hi versloech
te milium na sijn gevoech
so wilde hi partinax sijn genant
dese was ute affrike lant
van sinen vorderen geboren
ende wert te keysere gecoren
in thonderste ende xciiiist jaer
ons heren ende hine was maer
xviii jaer keyser dese was fel
groete wige dorste hi wel
bestaen ende dier verwan hi vele
hi dede tonder in nijtspele
pestemius die hem trac na
dat herscap van asya
ende die van egypten oec vacht hi ane
den joden ende den samaritane
die heeft hi met wige verwonnen
die persiene hen niet en connen
verweren hine brachte hare mogenthede
ende den arabienen mede
claudius albine hi verwan
die hem tkeyserike trac an
in gallen vort trac hi als die boude
in bertaengen dat hem woude
doen uter roemscher mogentheden
dat dwanc hi beide lant ende steden
van den enen zeuwe toten anderen
maecte hi vesten daer men op wanderen
mochte viande te wederstane
sint quam den lande ander name ane
want ment nu heet ingelant
dese keyser dese tyrant
die vijfste persecucie began
daer menech wijf ende menech man
in gemaect was martelare
daer een af was van der scare
leonides origenes vader
men nam hem dlijf ende goet algader
so dat sijn wijf ende sine kinder
behilden noch meerre noch minder
maer origenes was te dien tiden
so verre comen dat hi liden
mochte sonder der moeder cost
ende wasser een deel oec bi verlost
te lyons in de port
was sente hyrenus vermort
die daer bisscop was in die stede
ende vele elerke oec daer mede
die alle worden martelaren
origenes die hadde te waren
gherne martelare gesijn
metten vader maer met pijn
benaemt de moeder met rade met dade
ende god te vorst bi siere genade
om nutscap moet men micken
want hi verlichte die moeder dicken
die vii kindere hadde sonder goet
so wel geleert doe ende so vroet
was hi tsinen xvii jare
dattene ene rike vrouwe an hare
trecte om sine vroetscap groet
ende si sine ende der moeder noet
beterde met haerre have
sijn moeder eer hi sterf bi gods gave
an den sone wel vorsach
datter groete dinc ane lach
ende ginc dicke ten bedde sine
ende onttecte stillekine
sine borst ende custe daer nare
als oft heilechdoem groet ware
hier laten wi nu dit gebreken
ende hier na selen wiere meer af spreken
waer mochti horen dat te gader
philip sente eugenien vader
bisscop was talexandrien
ende meester oec van der baelgien
van al den lande ende van der port
ende waest totien dat quam so vort
dat keyser was severus
tote wien philip screef aldus
dat het herde nuttelijc ware
dat hi liete harentare
die kerstine woenen in sijn rike
want si leveden salechlike
dit dochte een stuc den keyser goet
so dat men ene wile dit doet
dit en mochten lange niet gedogen
die heidene ende brachten vor ogen
den keyser dat ware sijn verlies
ende vermaenden hem mede dies
dat philip ende al die port
van alexandrien hadde kerstijn wort
doe balch hem die keyser uter maten
dat philip hadde sine wet gelaten
ende gaf parhennius die baelgie
ende te vaerne talexandrie
philippe te nemene al sijn goet
of hi den goden offerande niet en doet
parhennius quam in die port
als philip dit heeft gehort
heeft hi sijn goet dor gode gegeven
parhennius name hem gherne dleven
oppenbare maer hine dar
want hi hadde gesijn gespar
jegen dmeeste deel van der port
die alle hadden kerstijn wort
doe bejagede hi valsche lieden
die kersten hieten met siere mieden
die gaven philippe den dootslach
daer hi in siere bedingen lach
vele miraculen daer gescieden
na dattene sloegen die valsche lieden
so leefde hi drie dage daer nare
doe starf hi heilech martelare
men groefene bi den cloester na desen
daer sijn dochter in hadde gewesen
daer een hospitael daer na
stichte sijn wijf claudia
ende gaffer rente ende ander dinc
daer men die arme mede ontfinc
hierna sette hare vaert
claudia te rome waert
met haren kinderen die hieten dus
eugenie avictus ende sergius
die te rome waren ter curen
ontfangen van den senaturen
want si meest waren van haren magen
avictus sergius horic gewagen
worden geset in baelgien
in herde grooter herscapien
eugenia bleef metter moeder
heilegere wanic no vroeder
sone vant men maget te dien tiden
tote hare quamen in allen siden
vrouwen magede die si begherde
ende dien si tgeloeve ons heren leerde
ene maget was daer ende hiet bacille
des keysers nichte die groten wille
hadde bi eugenien te sine
ende te leerne hare leeringe fine
maer si en dorste om hare mage
die hare verboden alle dage
te wandelne met kerstenen lieden
si peist doch sal sijt ontbieden
als si dede bi enen bode
dat si hare leere de wet van gode
nauwe peist om dese dinge
eugenia hare ii camerlinge
prothen jacincten riep si te hare
ghi moet seitsi in stilre ware
tote joffrouwen bacillen gaen
wijfs cleedere anegedaen
ende leeren hare die wet ons heren
si dadent gherne met groten eren
heeft sise beide ontfaen bacille
dit hebben si gedaen so stille
dat het bleef een stuc verholen
daer ginc bacille ter saleger scolen
so dat sijt toebrachten dus
dat die paeus cornelius
bacillen doepte stillekine
daer na daden so die pine
dat eugenia ende bacille
eens elc anderen seiden haren wille
te claudien quamen die weduwen goede
te eugenien die magede vroede
daer si hebben af gehort
haren sielen salege wort
elx saterdaech quam te hen lieden
de paeus cornielijs horic bedieden
diese troeste ende gaf hen dare
dat sacrament van den outare
dit daden si dus lange stont
hierna doe ic van hen meer cont
maer ic moet vore anevaen
na dien dat die tide gaen
nu hebbic aldus verstaen
dat een paeus samositaen
ene heresie vermaledijt
opbrachte in deser tijt
hi dorste seggen oppenbare
dat cristus een puer mensche ware
ende als paeus wert severijn
wert bedrogen in dat venijn
dies ongeloeven een die hiet
nathalis ende was so geniet
bisscop te sine ende wille lyen
ende houden met deser heresien
in droeme wert hem dicke geseget
dat hi die saken nederleget
van gods halven ende als hi niet
wille doen dat men hem hiet
wert hi geblouwen also sware
dat hem bleven lijctekene oppenbare
hi quam vore alle die kerke gemeene
ende bat genade met groten weene
ende hevet die tekene getoeget
cume mochti sijn verhoget
oec in keyser severus tiden
voer anceolus mettien bliden
van meye ter rechter kalende
in gallen die aldaer sende
policarpus die heilege man
om die gallen te bringene an
tgeloeve van kerstenhede
dat die ander also dede
dat hier omme wert martelare
te dien tiden vindic oec na dware
ter xiister
 kalenden van meye
wert quite van allen verneye
victor die heilege paeus van rome
ende quam ter martelaren vrome
dese paeus gaf ute dese costume
dat men soude ter noet in flume
in zeuwe ende in fonteinen mede
elken geven sijn kerstenhede
int inde oec van severus stont
was tercillius namecont
die menege nuttelike sake
screef die ic niet cont en make
te seggene hier wat selc seget
van origenesse mi niet geleget
wat dat men seget daer seit af aldus
de goede sente jeronimus
dat hi was clerc van groter lere
ende om tgeloeve van onsen here
waert hi in die moreie gesent
om daer te sine verellent
daer hi vele goets dede in scine
te cesarien in palestine
dede menegen goet sijn leren
oec wert in tgeloeve ons heren
mammeas bi hem te vroeder
skeysers andriaens moeder
oec sendde hi leere van dogeden fijn
philippe den iersten keyser kerstijn
tallen sentencien hi so dochte
dat menne gerne daeromme versochte
hi conste wel hebreeussche tale
hi dorestudeerde also wale
die screfture ende pijnde so sere
dat noyt niemen en pijnde mere
so mechtech was hi van sinne
dat hi wilde sijn in inne
elke clercgie in elke tale
dat hi den gront mochte kinnen wale
ende der bybelen heimelechede
verclaerde hi wel in menege stede
ende onder al dat hi dus leerde
hi menegen te gode bekeerde
dus was sijn doen ende al sijn leren
altoes in die ere ons heren
also als ict vinde bescreven
was lxix jaer sijn leven
haymo dus van hem seget
dat hem eusebius prijs an leget
hi was boven alre clercgien
ende meester in alexandrien
naest panthenus ende clemente
die hi horde met groter attente
nerenstech was hi nacht ende dach
so dat hi selden slapens plach
gheviel oec dat hi slapen soude
niet op dbedde mer op die moude
hine liet sijn spreken no sijn leren
ghehermen daer hijt mochte beweren
vore hi out was lx jaer
oec waren hem die bugghers swaer
daer hi altoes jegen dede ende leerde
ende hare ongeloeve werde
wie so wille maechs vroet wesen
die sijn gescrefte wille lesen
ende also jeronimus seget claer
hi maecte m boeke vorwaer
wie horde noyt van selken clerc
ende al seide men dat sijn werc
in enege stede niet en was goet
mi dunct dat te vergevene doet
in dien so vele screef ende sprac
datter ane was enech lac
sine philosophie die was
so hoge dat hi bi das
waende seggen opinioene
dat hem masscien niet en stont te doene
ofte al vint men op hem gescreven
het mochte bi valscheiden sijn opgeheven
also pauluse was gedaen die hone
in die kerke van thessalone
noch seit jeronimus van desen
dat dies gelijcs niet en mach wesen
van dien daer hi seide wale
ende ofte bi hem was mestale
so en was so scone niet messeit
ende die sijn doen al wel verleit
hine vint mesprekens niet vele
hine mach dat goede boven wele
trecken waeromme soude men so clene
mesgrijp omme doget gemene
so groet leggen onder voet
jeronimus noch weten doet
dat hem selven dunct dat hi seget
dat hi in enen siere boeke ontweget
een deel was in ene stede
ende dit es sine ontsculdechhede
also houde als hine hadde gescreven
dattene ambrosius uutgegeven
hadde eer hi was oversien
ofte te beterne iet ware in dien
oec seget hi mede dese sake
dat hi teere tijt hilt sprake
jegen enen buggere ende disputeerde
dien sine salege leere deerde
ende selve die buggere dat screef
dat op den anderen staende bleef
oft mochte sijn gesciet aldus
vort bidt jeronimus
dat men hem des wille geloeven
dat sijn doen goet was gode daer boven
eest bekent lude ende stille
dies niet en geloevet doe sinen wille
maer elc peise in sinen sin
dat quaetsprekers meer no min
van onsen here en selen sijn gehort
pamphilus seget van hem vort
dat men origenes spraken
niet te gronde en can genaken
bi sonderlingere subtijlheit
diese dan in tarchste leit
dat hi dat bi nide doet
so groete leeringe ende so goet
screef hi dat te wonderne si
nu genoege u dit van mi
inne derfs mi nemmere bewinden
in desen tide also wijt vinden
was policrates te ephesen
bisscop ons es geseit van desen
dat van asyen die vroede
paschen hilden na haren moede
dat xiiii dage hadde die mane
ende doe was na minen verstane
narchisus van jherusalem
ende een apyoen met hem
symachus ende theodocioen
twee die groeter vroetscap ploen
in die heilege screfture
daer si hen in verstonden ter cure
na den paeus severine
gheviel calixtuse paeus te sine
daer na urbane also ict versta
daer onse tale af wert hier na
een van ii sonen die geta hiet
die keyser severus na hem liet
hadde hem so qualike geantiert
dat hi viant was gejugiert
hier bi so wert bassiaen
sijn broeder in trike gedaen
die hem selven hiet anthonijn
caracalla wilde hi oec sijn
ghenant dat was van enen cleede
van sere wonderleken gereede
dat hi tsinen behoef maken dede
vol was dese der onsuverhede
xviii jaer hi keyser bleef
ende alse men cc screef
ende xiii der jare ons heren
so begonde dese regneren
siere stiemoeder nam hi te wive
nu verstaet wat ic hier scrive
scone dinc van gods gewerke
te jherusalem in die kerke
ghebrac olye die men doen soude
in die lampte ende also houde
alse narchisus wiste dat
diere bisscop was in de stat
dede hiere in gieten water clare
dat berrende oft olye ware
dese was gerecht in al sine dade
dies belgen op hem die quade
ende hebben hem quaet opgetegen
ende valsche orconden gedregen
ende sterctent in dese maniere
die een dat hi verberre in viere
die ander die sijn sterken doet
dat hi sijns heren evelen moet
hebbe ende so si gescent
die derde dat hi werde blent
of si die waerheit en seiden niet
ende elken es sijn vloec gesciet
dus bleef haer eet sonder geloeven
nochtan heeft hem danen verscroeven
bi hem selven die heilege man
ende bleef danen also vort an
dat si daer hadden bisscoppe drie
deen na den anderen maer die
behilden onlange dleven
maer alst onse here wilde geven
quam weder die heilege man
met grooter eren wert hi dan
in sijn bisscopdoem gedaen
nu waren sine dage so vorgaen
dat hi sijn bisscopdoem niene mochte
wel berechten also hem dochte
uut capadocien geboren
een goet man also wijt horen
was doe bisscop daer in dlant
die alexander was genant
quam te jherusalem om beden
ende eer hi quam in der steden
dede onse here weten dat
narchisuse dat men buten der stat
den goeden man onthalen soude
men dede also ende also houde
als menne gemoette bi der port
hebben si ene stemme gehort
nemt desen bisscop dien u sent
god dus wert alexander bekent
bisscop van jherusalem
narchisus levede een stic met hem
ende onder decius daer nare
wert alexander martelare
recht in sine vaert te persen waert
voer caracalla ongespaert
ende quam vore edissen die port
daer hi saen verslegen wort
te rome voerde men den lichame
doe wert macrijn dien dat bequame
keyser jegen al den payse
der senature van den palaise
hadde macrin baliu gewesen
een jaer regneerde hi na desen
wert hi van den ridders verslagen
affricane horen wi gewagen
dat noch doe was in sijn leven
abagarus van wien bescreven
men vint vorwaer dat hi verwarf
van onsen here eer hi starf
ene epistele te siere bederven
want men seit also menechwerven
als viande comen vore die port
so bringt men die epistele vort
ende die leest een niedoept kint
so sijn saen die viande gescint
si vlien oft maken den vrede
dus behuedt god wel die stede
want macrinus niet vroedelike
ane en vinc dat roemsche rike
en mochte hi niet lange here sijn
ende aurelius anthonijn
was keyser iiii jaer ende die gone
waendemen was caracallas sone
kalixtus was doe paeus te rome
hier na waest also ict gome
alexander mammeas sone
keyser gemaect ende die gone
regneerde wel xiii jaer
ons heren jaer screef men vorwaer
ccxx ende viere
siere moeder was hi goedertiere
ende heefse sonderlinge gemint
dies hi te werdere sere was sint
doe was paeus die heilege urbaen
ende na hem waest potentiaen
dese keyser daer geseit af es
verwan den coninc xerces
die in persen crone droech
die keyser hads al sijn gevoech
doe bad men hem dat hi sinden
wilde an den coninc van inden
dat hi hem sente thomas lichame
sendde dat hem was gename
ende heeftene gerne hem gesent
ende wert doe alsomen kent
te edissen in die port geleit
in herde grotere werdecheit
des keysers moeder mammea
trecte origenesse hare na
ende hi leerese kerstelike leven
daer si toten inde in es bleven
also verre quam die dinc
dat die edele jongelinc
valeriaen gedaen hadde ondertrouwe
cecilien die edele joncvrouwe
rome die stede hadde tempeest swaer
doemen screef ons heren jaer
twee hondert xx ende viere
verbrande van der blixemen maniere
een herde groet deel van der stede
ende jupiters tempel mede
ja ende van den beelde sijn hant
wert versmolten in den brant
der gode pape ende somech ander
baden den keyser alexander
dat men met offeranden doe ere
den goden want si waren verbolgen sere
ende dat men jupiterre soude
doen sacrificie ende also houde
ene blixeme der papen viere
ende den outaer verbrande sciere
so groot wert daer die deemsterhede
dat dat volc vloe uter stede
almacius die baeliu fel
die hadde verstanden wel
dat calixtus ende andere kerstine
over de tybre plagen te sine
doe dede hi den keyser verstaen
dat die kerstene al hebben gedaen
dat om hen waren gram die gode
ende bat hem dat mense dode
die keyser gaf hem de macht
sine ridders sendde hi metter jacht
die in den wege worden blent
doe dit den keyser wert bekent
dede hi mercuriusse doen offerande
doe wert beseten van den viande
ene maget die oppenbare
seide dat der kerstene god warechtech ware
calixtus god ende hi allene
bolge omme hare dienen onreene
doe almacius dit verstoet
te calixtuse metter spoet
liede hi ende riep der waerhede
ende bad hem om doepsel mede
hi wert gedoept wijf ende maysenieden
xlii ic hore bedieden
dat hi binnen xxx dagen gaf
sijn goet den armen als hier af
den keyser dware seiden de lieden
dede hi almacium ontbieden
doe gaf hine te siere cure
simpliciuse den senature
dat hine bekere vriendelike
want hi een nutte man was den rike
men mochte hem seggen dinc negeene
hine was altoes in beden in weene
tote hem quam een felix daer
wies wijf was in evele swaer
die hem seide mochte hise genesen
hi wilde dan seker kersten wesen
almacius bad vore die vrouwe
ende si genas van allen rouwe
ende quam ende bad vore haren man
om doepsel ten heilegen man
calixtusse heeft hise gesant
diese doepte altehant
met haerre meysenieden altemale
doe de keyser dit verstont wale
gheboet hi dat men onthoeft
so wie die in kerste geloeft
dat men cortelike dede
calopodius was mede
onthoeft ende sijn lichame na dat
was gesleipt achter die stat
ende in de tybere geworpen met
der andere hoefde waren geset
op die porte van der stede
te scanden den kerstenhede
de paeus calixtus horic lyen
voer over de tybre met siere clercgien
in thuus daer woende potenciaen
hier na vant hi den lichame saen
van calopodium dien hi brochte
ter erden so hi eerlijcs mochte
hier na wert calixtus gesocht
ende vore den keyser brocht
doe hiet hine v dage lanc
sonder spise sijn ende sonder dranc
ende nochtan was hi gesont
die keyser waent wel sijn gehont
ende dedene met stocken blouwen sere
doe quammenne troesten in onsen here
calopodius in dat verdriet
een riddere die primadtius hiet
die in groter qualen was
dede hi doepen ende hi genas
doe die keyser horde dit
dede hine werpen in enen pit
ende met steenen vullen ende aldaer
quam de pape asterius daer naer
die den lichame danen droech
ende groefne eerlike in tgevoech
daer hi daer na omme schiere
was geworpen in die riviere
ende was sent vonden in die port
die men vastia nomen hort
eene kerstene goede vrouwe
hiet jolite sach groten rouwe
doen den kerstenen ende toren
te yconen danen si was geboren
ende ruumde die port omme tgone
met circus haren sone
te tarsij quam si in de port
daer men dede groete mort
op die kerstene een alexander
die felre was dan enech ander
was baeliu daer in die stede
die sere quellede kerstenhede
dese heeft van juliten verstaen
dat si kersten was ende deedse altehanden vaen
haren sone liet men bliven
daer si rouwe omme ghinc driven
want si duchte dat hem mochte
verkeeren sijn goede gedochte
bleve hi te live sonder hare
saen wert hi vort bracht daer nare
doe ghinc die baeliu smeeken mieden
doe dreigen dat niet en mochte dieden
doe ginc men den kinde ane met pijn
maer alst seide ic ben kerstijn
so quam hem ane weder cracht
hoe so dat men op hem vacht
dies verbiijdde die moeder sere
ende loves sere onsen here
ende troeste tkint al dat si mochte
doe ghinc men an der moeder onsochte
dat si blidelike heeft ontfaen
in den kerkere waren si gedaen
ten lesten worden si onthoeft
ende daer na dies geloeft
gheslegen in sticken cleene
dat men hen sepulture negeene
en soude mogen geven mer dingel ons heren
vergaderde die lede met eeren
dede hise graven also ict vende
van julius ter xvister
 kalende
in rome was woenende martine
welgeboren die maget fine
rike ende gaf gerne doer god
dese was jegen skeysers gebod
kersteleke levende vonden
vore den keyser bracht mense te dien stonden
dien si dochte so overscoene
dat hi hare boet de keysercroene
op dat si sinen wille dade
maer dies en wert si niet te rade
si hadde seidse trouwe belovet
loge si gode si ware verdovet
doe leidde mense vore appolline
omme taenbedene maer die fine
dede bede den almechtegen god
die erde bevede na sijn gebod
viel van den tempele tfierendeel
ende die afgod al geheel
dat vele liede der heidene hevet doot
doe sprac die maecht ten keyser bloot
keyser twine helpti apolline
ende apollijn waeromme en troest hi niet die sine
die hier sterven bi hem te hant
doe sprac uten beelde die viant
martine wat hebbic di mesdaen
si hebben mi hier gelaten staen
xcviii jaer tote nu
te fel sidi mi dat seggic u
vierhondert lx ende twee
haddic duvele die min no mee
en daden dan al dat ic hen hiet
nu eest also bi di geschiet
dat ic nu ter helle vare
hi voer wech men sach aldare
dat hi voer in groter deemsterhede
die keyser en wiste niet dat god dede
ende dede de maecht swaerlec berecken
met slagen ende die wincbraeuwen uuttrecken
doe riepen lude die dit daden
si waren met pinen sere verladen
die hen daden iiii liede wit
doe bad si over hen na dit
quam daer groot licht ende men horde
ene stemme seggende dese woerde
dore martinen sidi gespaert
ende den keyser hoe hi gebaert
dien en laticse verwinnen niet
viere wassere die ierst verdriet
der heilegher martinen daden
ende die baden nu hare genaden
den keyser daden sijt wel verstaen
dat sijs martinen gode anegaen
de keyser seide si waren verdult
maer hi ware metten duvel vervult
hebben si coenlike hem geseit
dat hi niet kinnen en wille de waerheit
die hoefde sloech men hen doe ave
si worden martelaren gave
opten xviisten
 dach
van november also ict sach
bescreven ende ten anderen dage
was vort bi skeysers gewage
bracht die heilege martine
die niet en mict opt treygen sine
naect dede hise met swerden sniden
melc over bloet sach men te dien tiden
rinnen daer uut haren wonden
doe was si ane staken gebonden
ende met stocken geslagen sere
diet daden riepen ten keyser here
doet ons van deser pinen staen
want dingele ons vreeselike slaen
ende in den vleessche niet alleene
maer het gaet in toten beene
als ofte ons verbrande tfier
de keyser wert meer onghehier
diere hande ane daden doe bleven doot
doe wert die keyser in torne groot
lymineus een siere neven
heeft hem desen raet gegeven
dat mense met heeten smoute besmare
ende in den kerkere doe daer nare
ende men hevet alsoe gedaen
doe horde men in den kerkere saen
ons heren lof in sange claer
smergens quam lymineus daer
ende vant witte liede met hare
doe vloe hi danen in grooten vare
ende seidt den keyser groot ende smal
diet over toeverie hielt al
vore den keyser si noch is
bracht diese in archemidis
tempel hiet leiden altehant
doe si daer quam riep die viant
dat hi verbrande altemale
si hietenne wech varen hi deedt wale
dondere ende vier heeft god gesant
dat den tempel ende de papen heeft verbrant
ende te pulvere dbeelde gemaect
doe was der maecht welgeraect
met swerden dlijf doresneden
ende de borste afgetrocken ter steden
daer na gewoerpen vore felle diere
die hongerech waren alse giere
die hare en mesdaden groot no cleene
alsoese god beschermde alleene
maer een die bleef daer in die noet
want een liebaert heeftene doot
lymineus des keysers maech
die ten quade niet en was traech
doe hiet die keyser die maecht verbranden
doe tfier gemaect was quam te handen
een regen die sparste den brant
op die quade die daer stonden omtrant
dier bleven daer vele doot
mettien die keyser ontboet
in zeus tempel te leiden ter stede
die god hiet der onsuverhede
omdatse zeus met sinen gesellen
in onsuverheit soude quellen
die keyser quam sandersdaechs daernare
te siene hoe dat met hare ware
ende waende met hare houden spot
doe vant hi zeusse den valschen god
neder gevallen ende al tebroken
martinen heeft hi anegesproken
sech waer es mijn god gevaren
si antwerdde sonder sparen
also apollijn ende archemides
dijn god zeus gevaren es
doe balch hem die keyser so tongevoege
dat hi hiet dat men afsloege
hare dat hoeft dat wert gedaen
dese woerde horde men daer saen
nu com mine lieve martine
dic daer holpen te haerre pine
storven saen met grooten leede
die clercgie nam gereede
den lichame ende groeffene scoene
die ierste dach van haren loene
es also ict bevenden mach
van laumaent op den iersten dach
in alexanders tide so waren
bisscoppe van groter maren
berillus ende apollijt
die wel bestaedden haren tijt
want si leerden ende screven
dat nutscap gaf ende noch sal geven
te magensen horic gewagen
was alexander de keyser verslagen
ende maximijn ontfinc trike
in tjaer ons heren sekerlike
twee hondert ende sevene mede
dese quam in skeysers stede
jegen den wille der senature
maer van den ridders hadde hi de cure
dese keyser versta ic vore waer
was alexanders moeder swaer
ende al der meysenieden sine
want si al meest waren kerstine
ende clerke ende papen
doodde hi die hi conste berapen
de paeus van rome ponciaen
moeste martielie doe ontfaen
antherus wert paeus na hem
also als ic des vroet bem
was dese man wel geboren
ende was oec martelare vercoren
de keyser maximijn vorewaer
werdt in sijns riken derde jaer
te aquileyen geslegen doot
van poupeyen enen here groot
die vinc an keyser te sine
met sinen broeder balbine
maer in de sale worden si verslegen
daer si des herscaeps wilden plegen
doe wert keyser gordiaen
men screef in sijn anevaen
ccxl de jare ons heren
vi jaer dat was sijn regneren
na antherus was paeus fabiaen
in dien tide was affrikaen
een groot clerc die met sinen gewerke
sere stercte de heilege kerke
die philosoef porfirius
was te dien tide ic laest aldus
victor een sophiste mede
ende seropunpus van goeder sede
eusebius doet ons te verstane
van den keyser gordiane
dat hi niet en was out van jaren
doe hi van persen quam gevaren
daer hi sinen wille dede
dat hi buten rome der stede
philippe enen grooten here versloech
ende dat behendelike genoech
dese philip die hadde gewesen
van den palayse baeliu vore desen
in tiden daer men die gedinkenesse
screef ccxl ende sesse
van der incarnatien ons heren
so begonste die philip te regneren
vii jaer regneerde die gone
met philippe sinen sone
dit was dierste keyser kerstijn
rome hadde in dien tide sijn
ghestaen volle dusent jaer
dies maecte men groote feeste daer
haymo doet ons verstaen
dat die paeus fabiaen
desen keyser ter offeranden
niet en wilde ontfaen tsinen handen
spaeschdaechs eer hi ontfaen
penitencie hadde ende gedaen
van dat hi niet en hadde gewesen
ter vigilien van desen
tpaschen daer hi hem dat in dede
ontfinc dese keyser tkerstenhede
van pontius den heilegen man
dies comt van hem hier tspreken an
een senatoer marchus genant
ende julia waren also ict vant
pontius moeder ende vader
eens gingen si ten tempele te gader
haren god teerne daer
nu was die vrouwe met kinde swaer
de duvel den pape daer besat
ende hi wert roepende na dat
dat die vrouwe droege een kint
bi wien die gode sere worden gescint
als dat julia heeft verstaen
liep si met haren man wech saen
daerbi in enen husekine
ende dede hare selven groote pine
omme te bedervene die dracht
ja in hare selven heeft si gedacht
dat beter es dat sijt bestervet
ende si so die vrocht bedervet
dan dat bi dien dinge gescieden
die dinge die si den pape horde bedieden
maer dat heeft onse here belet
alsoet god wilde so wert hare bet
ende van hare geboren waert
een scone knapelkijn ongespaert
so wilde si dat ment doode saen
de vader seide neen laet staen
jupiter wrect hem wel wilt hi
onse hande en selewi
an onse kint besmetten niet
die vader dat kint pontius hiet
men liedt in geenen tempel comen
alst quam so dat mochte vromen
dedemen tkint ter scolen gaen
al dat horde onthielt het saen
so dat het sceen connen al
eens quaemt also in tgeval
dat met enen geselle sine
ter scolen wert ginc daert kerstine
horde singen dit bedieden
altemale die gode der lieden
sijn duvele als pontius dit hort
scoet hi vort ende seide dese woert
here die loven die kerstine
brinct mi in die kinnesse dine
doe ginc hi jegen die dore slaen
daer hi dit woert in hadde verstaen
potenciaen was paeus doe dare
die der kindere wert geware
ende seide thant derre gelike
der kindere es dat hemelrike
men liet pontius daer inne
met sinen geselle die met sinne
vrageden wat si waren die dingen
die si hadden horen singen
potenciaen hevet hen geleert
ende hem ende sinen geselle bekeert
die men hiet valerius
eens gesciedet aldus
dat pontius van scolen quam
sijn vader vragede hoe hi vernam
ende hoe hem sijns meesters behaget
in antwerden pontius saget
dat hi noyt en was geleert so wale
als ghisteren te negeenen male
so vele sprac hi jegen den vader
dat hine bekeerde altegader
men ontboet potenciane
die hem doepsel brachte ane
met siere meysenieden saen daer naer
starf die vader doe moeste daer
pontius vaen ane svaders goet
dat hi nochtan ondanx doet
ende wert waert ende sere gemint
ende in alre doget bekint
sint doe paeus was fabiaen
es hi met minnen ane hem gevaen
ende gaf hem vele van sinen goede
daer des menechs armoede
mede wert gestelpt van fabiane
nu quam de tijt na minen verstane
dat rome gestaen hadde m jaer
dies wilden die ii philippe daer
beide den goden ende den lieden
feeste maken dies si ontbieden
pontiusse ende doen hem beraden
hoe si dmeeste geloven gedaden
want pontius hiet daer die man
daer van dogeden meest lach an
doe hi der keysers wille horde
ghaf hi gelike deser antworde
ghi heren die aldus sijt boven
met rechte souddi den genen loven
van dien dat u al comen si
si seiden ende dies willewi
feeste maken den goden teeren
pontius sprac wel lieve heren
en wes hier in niet meer ontraect
en es maer een god diet al maect
ende alle dinc wassen doet ende leven
ende diet al nemen mach ende geven
so vele heeft dese heilege man
dien ii keyseren gesproken an
dat si den vrayen god bekenden
ende waer si mochten dafgoden scenden
ende vangen dat doepsel ane
van den heilegen fabiane
van pontius blivet nu die tale
maer hierna seldire af horen wale
nu seget ons huge van flori
dat elc van desen ii keysers si
verslegen in sonderlinger stede
dat decius also doen dede
dat hi wert keyser ende here
daer tkerstenheit af crancte sere
nu als keyser decius was
screef men ons heren jaer also ict las
twee hondert l ende drie
van hongerien geboren was hie
als hi die ii keyseren goede
hadde doen verslaen in fellen moede
wert hi op die kerstene scaren
ter keyseren onwerden die kersten waren
doe ginc men harentare verslaen
wat dat men kersten conde begaen
de paeus fabiaen wert martelare
cornelius die wert paeus daer nare
fabiaen was van rome geboren
fabius mach men nomen horen
sinen vader van fabiane
doet men ons dit te verstane
dat een witte duve gevlogen
quam eens op sijn hoeft van boven
ende dat hi paeus wert omme dat
dertien jaer hi paeus sat
decius dede hem thoeft afslaen
te jherusalem heeft ontfaen
martielie de bisscop alexander
ende achter werelt menech ander
alse de kerstene in deser wijs
waren gepijnt was een dyonijs
bisscop van alexandrien
doe met haerre vuelre hatien
die heidene pijnden omme sijn verdriet
heeft hi geseit wats u gesciet
twi pijndi om mijn hoeft so sere
slaet af ende draget uwen here
ende maecter af ene groete ghifte
menech salechlec gescrifte
screef dese heilege dyonijs
ende levede maect men ons wijs
tote in galijens xiist jaer
die oec decius hiet vore waer
dat hi besat dat romsche rike
dese dyonijs screef heilechlike
de passien van den martelaren
die in sinen tide waren
talexandrien in die poert
van enen tyran maect hi ons woert
die vore decius tide quam
een jaer ende maect de heidene gram
ende fel op dat kerstenhede
talexandrien in die stede
dynijn so hiet die tyrant
dat heidene volc hem niet en bewant
dan te tormenteerne die kerstine
enen daden si menege pine
metramus was sijn name
dese wert martelare gode bequame
met stocken si hem dlijf te sticken sloegen
daermede en mocht hen niet genoegen
sine hebben sine ogen hem uutgeboert
met scarpen riede ende uter poert
woerpen sine ende steendene daer
een edel wijf namen si daer naer
ende sleyptense achter straten
so dat si daer dlijf moeste laten
si namen al der kerstene goet
elc dat hen stoet in den moet
ende wat dat hen niet en gevoecht
hebben si te gadere geloecht
ende verbrandent altemale
dit verdroegen die kerstene wale
ende al omme hem diet hen gebiet
ene maecht die appollonia hiet
daden si pine menegerande
si trocken hare ute hare tande
doe maecten si enen grooten brant
te haren behoef daer si te hant
bi goeden moede allene in ginc
den menegen wonderde van dier dinc
dat de kerstene ane pine eer vaen
eer mense te pijnne can bestaen
serapioene ontvoechden si mede
alle die juncturen sijnre lede
ende woerpenne neder van hoegen
daer hi de doot bi moeste gedoegen
lettel kinde die buggere quaet
gods genaden de pape novaet
die levede in deser stonde
hi seide wie dat dade hoeftsonde
na sijn doepsel dat onse here
hem en vergave nemmermeere
om geenen rouwe ende omme negeene
penitencie groot no cleene
maer het wederseide dat
cornielijs die doe paeus sat
oec sprac jegen die heresien
de bisscop van alexandrien
te diere tijt de heilege dyonijs
ende menech ander goet man wijs
ene consilie wert doe gestaect
daer novaet in wert ontraect
ende gesteken uter kerken
ende alle diene wilden stercken
dese heresie wilde wederstaen
die heilege bisscop cipriaen
ende scrivet salechlike weder
dat die bi sonden vallen neder
dat mense troesten sal op te stane
omme penitencie ane te vane
in dat gescrifte toegede hi met
dat hem de menege heeft beslet
die dwereleke goet so mint
dat het hen als met banden bint
dat si negeen doget ane en vaen
al es deser liede waen
dat si besitten tgoet dat heet hare
neent niet si besittent sware
si sijn scalke van haren sinne
ende catyve van haren gewinne
reene van seden scoene uutvercoren
was agathe de maecht welgeboren
van cathenensen nu quam van hare
vore quinciane die niemare
een wonder groet hort hier lesen
doe de keyser decius quam te ephesen
so en mochte daer niemen kersten bliven
men wildene daer te hant ontliven
so groote vreese was aldaer
dat dede van der doot de vaer
de vader wroegede tkint ende tkint den vader
ofte loechende ende beide gader
so dat mer vii daer vermonde
kerstene heren nameconde
die men ter pinen doen soude
maer decius de keyser en woude
ende gaf hen te beradene vort
tote dat hi weder quame ter port
hare namen doe ic u hier verstaen
malchus jan maximiaen
serafion martiniaen dyonijs
ende constantijn dese heren wijs
gaven al hare goet dore gode
want si wilden tsine gebode
bliven ende ruumden die stat
ende gingen in een roken gat
daer men in wel wesen mochte
want het was een hagedochte
in den berch van celioen
daer wilden si berechten hare doen
tote dat de keyser quame weder
malcus ginc op ende neder
in die port horen ende sien
onkint als een aasien
decius die quam hier nare
malcus wist in selken vare
wert hi dat hi niet en beidt
hi ghinc ten anderen ende seidt
wat hi gehort hadde ende gesien
in bedingen vielen si na dien
worden si alle slapende saen
smorgens worden si bestaen
te soekene maer men vanter niet
doe quam een quaet diese hadde bespiet
ende seide den keyser waer si waren
doe hiet die keyser sonder sparen
vermetsen der hagedochten mont
dit was gedaen dat si u cont
om dat siere van hongere souden bliven doot
ende binnen dien dat men tgat besloet
so wert van kerstenen bescreven
hare namen ende hare leven
ende dat gescrefte wert te waren
onder dandere metsenaren
binnen den werke also gedaen
dat daer bleef also wi verstaen
seder herde menech jaer
in de derde pertye hier naer
mogedire af horen waer ende wonder
nuttelijc tonsen geloeve besonder
in desen tide te lamesaken
moeste een sente peter de doot smaken
van enen die rechtere was in die stat
teere andere stede quam hi na dat
daer hi hen iii vant hieten dus
paulus andries comachus
die seiden dat si waren kerstine
doe comachus was in de pine
bina comen toten ende
ghinc hijs cristum af tsiere schende
ende gaf den afgoden offerande
de duvel voer hem in te hande
selve hi sine tonge al af at
ende starf onsalechleke tsiere stat
dit sach ene maecht also ict versta
die hiet dyonisia
een kersten van xvii jaren
die sere clagede smans mesvaren
doe die baeliu geware das
werdt dat die maget kersten was
gaf hise ii jongelingen
dat sise tonsuverheiden souden bringen
dat was paulus ende andries
dat die maecht volquam aldies
bi ons heren grote doget
dat si drie in hare joget
gode onsen here bequamen
ende ontfingen der martelaren namen
trifoen oec een salech kint
was doe van gode so gemint
dat hi dore hem groet wonder dede
ende voer met martielien mede
te gode uut allen verneye
ter derdere none der maent van meye
keerde hi hare keerde hi gens
altoes was decius gepens
te destruerene kerstenhede
omtrent babilonien die stede
vant hi kerstene die waren
te cordes gemaect martelaren
twee kerstene princen dolven die
abdon ende sennes hieten sie
als decius dat heeft verstaen
brachte hise met hem te rome gevaen
hi deedse hongeregen liebaerden
werpen die hen niet en daerden
met swerden sloech mense doe doot
ende lietse drie dage liggen bloot
doe groefse in den huse sijn
een dyaken hiet quirijn
decius wert niet lange hier naer
doe hi hadde min dan twee jaer
met sinen sone geregneert
verslegen ende dat rike onteert
altemale van den sinen
dus moet quaetheit emmer dwinen
onder decius was gedaen
in de baelgie secondiaen
met enen valeriane
ende daden den kerstenen groten bane
secondiane dochte wonder groot
twi die kerstene minden de doot
so dat hi also sprac ane
sinen vrient marcelliane
dat sijs droegen so over een
dat els en ware god negeen
dan cristus der kerstene god
enen derden brachten si in dlod
haren vrient die hiet veriaen
van thimotheuse hebben si ontfaen
doepsel ende daerna si waren
te gadere gemaect martelaren
van oechst op die vijfte yde
ende sijn altoes met gode blide
een gallus hostilliaen
hevet tkeyserike ontfaen
met sinen sone also ment siet
die volucianus hiet
doe men screef van onsen here
de incarnatie min no mere
cc vijftech ende viere
een stic was hi goedertiere
doe baden onder hem die kerstine
want hise een stic liet sonder pine
maer daerna wert hi in die jacht
doe menderde saen sine macht
ende sware tempeeste gescieden
overal onder den lieden
daer die menege af verdorven
ende die keysers oec beide saen storven
verslegen van emiliane
die hem tkeyserike trac ane
maer binnen der derder maent daerna
wert hi oec vermordt also ic versta
tien tide was bi den goeden clerken
van al gemeene der heileger kerken
gheordineert bi redenen fijn
dat elc buggere kerstijn
ofte bi ongeloeve ontloepe
dat menne anderwerf niet en doepe
maer als hi claerlec wel geloeft
men legge hem de hant op thoeft
degene die dies heeft macht
dit heeft herde goet gedacht
cornielise den heilegen paeus
die metten keyser was al auwesch
gallus in wies tijt hi was
ende mi gewaget men das
dattene dooden dede decius
maer nu scrijft ons aldus
helinant al sonder waen
dat gallus hostilliaen
hiet decius mede al oppenbare
bi wien cornelijs wert mertelare
nu gallus die decius hiet
daer hier vore af was bediet
doe hi sach dat menech man
bi den paeus corneliusse an
vinc dat salege kerstenhede
wert hi verbolgen hort wat hi dede
hi gaf ute bi gebode
dat men alle de kerstene dode
doe wert cornelius gevaen
met siere clercgien saen
wert hi versent in alende
daer hem troesteleke letteren sende
die heilege bisscop cypriaen
hierna wert hi weder saen
vore gallus decius bracht
die sijns niet en heeft gedacht
hine dede hem geven slage groet
met scorpioenen swaer gelood
doe wert hi te mars temple geleed
ende als hi derwert geet
quam hem een riddere jegen
wies wijf siec lange hadde gelegen
ende bad hem oft hem ware gename
dat hi om gode ten wive quame
ende hi hare betere hare verdriet
dat die paeus en wilde laten niet
ende beterde den wive hare wee
die riddere sijn wijf xx ende twee
die dat wonder sagen an
ontfingen doepsel dan
doe de keyser decius dit verstoet
hiet hi onthoefden metter spoet
den paeus ende alle dandere met
dat wert gedaen al ongelet
van der heileger lucine
hadde de sepulture sine
dese paeus dese here groet
met wien hi vore sine doot
hadde gedolven met groter eren
die heilege apostel ons heren
ter stede daer troemsche heere gelegen
was wert tkeiserike gedregen
an den keyser valeriane
ende sinen sone na minen verstane
galiene gaf ment mede
te rome in die stede
dus waren si keysers beide gader
de keyser valeriaen de vader
was ierst den kerstenen goedertiere
ende scheen sijn huus na dier maniere
als ocht ene kerke ware
maer doe quam een toeverare
uut egypten die hem quaet leerde
ende van alre doocht verkeerde
ende brachtene in selken staet
dat hi de kerstene so heeft gehaet
dat hi utegaf sine gebode
dat mense allegader dode
van alexandrien de heilege dyonijs
wert verallent in deser wijs
ende gesent van steden te steden
ende al in uutnemender swaerheden
dus lietenne die quade niet geresten
in lybyen sende menne ten lesten
in deser tijt daer breke was
van allen goede also ict las
doe worden oec vele martelaren
onder de welke dese iii waren
priscus malcus alexander
ende marinus een ander
dese was riddere ende here groet
ende wilde dore god smaken de doot
sente astirius was te dien tiden
die groete werelec ere liet liden
omme de minne van hemelrike
want hi was mechtech ende rike
senatur ende patrijs gecoren
ende van coningen geboren
ende onse here dede besonder
bi siere doget menech wonder
doe de paeus cornelius was verstorven
heeft lucius den paeusstoel verworven
dese wert in ellenden gesent
maer weder so es hi gewent
ende cortelike daerna dede hem afslaen
sijn hoeft de keyser valeriaen
paeus was hi iii der jaren
dese wilde dat twee papen waren
altoes metten bisscop ende drie
dyakene oec beval hie
tpaeuscap sinen ardsdiaken
stevene die hem annam die saken
dese wilde dat kerclec gewaden
die clercgie niet an en daden
dan als si waren in de kerke
hi dede vele goeder werke
menegen mensche hi bekeerde
menegen martelare hi eerde
die van hem sepulture gewan
als men desen heilegen man
vinc omme ontliven worden gevaen
met hem ende ontlivet saen
van siere clercgien si tiene
den paeus leidde men omme te siene
den keyser diene hiet gereede
dat menne te mars temple leede
op dat hi daer anebede
oft dat menne doode als hi ter stede
quam viel hi in sijn gebet
an gode ende niet lange gelet
daer en viel van den temple een deel
doe vloen van vare sonder reveel
die ridders diene brachten daer
die heilege paeus hi ginc daer naer
in de kerke sente lucine
daer hi vant een deel kerstine
die hi troeste herde wel
doe dit verstont die keyser fel
sendde hi derwert ander boden
dat sine enddelike dooden
messe seggende hebben sine vonden
si en wilden beiden niet ter stonden
tote dat hi messe hadde gedaen
maer si sloegen hem thoeft af saen
te dien tide emiliane
ghingen de martielie ane
de bisscop fructuosus
augurius ende eulogius
die sine dyacone waren
te terascone was dit te waren
van sporkille also ict vende
op die xiist kalende
in desen tide hebbic verstaen
so was die heilege cypriaen
die bisscop was van cartaengen
over kerstene in ene calaengien
wert hi geset vore paterne
die baeliu deedt herde gherne
die den bisscop daer heeft bekent
ende heeftene in alenden gesent
maer weder wert hi bracht na das
doe astasius baeliu was
die hem dede sijn hoeft afslaen
martielie heeft hi ontfaen
onder den keyser valeriane
ende galiene na minen verstanc
dese bisscop dese here
was meester van groter leere
ende heeft menege dine gescreven
daer die doget es mede verheven
hi bescrijft ons xii saken
die de werelt sere ontmaken
vroet man in werken dul
ende out man dul levens vul
jonc man die noede hort gebot
rijc man die noede geeft dore god
vrouwe in suverheiden niet claer
here die noede seget waer
kerstijn die de kerke versmaet
arm man in hoverdech gelaet
coninc ongerecht ende loes
bisscop gierech ende roeckeloes
ondersaten onbedwongen
ende gemeente der wet ontsprongen
wie dat wel leert ende qualike leeft
sijn leven onwerde den here geeft
wats meerre dulheit dan als dlijf
ten indde wert tijdt sonder blijf
ende die sin niet en mict ter stede
der eweliker volmaecthede
also als wel sit goede sede
in doude also sit onderhorechede
in den jongelinc tallen male
ic en can niet gemerken wale
hoe de oude mach comen teeren
die in de joecht niet en wille leeren
dat men ondanx derven moet
soude men geven ware men vroet
willechlec om loen ewelike
hieromme souden peysen de rike
also vroetscap den man vroemt
suverheit vrouwen teeren coemt
heren souden hen houden indien
dat mense bi minnen moeste ontsien
gods ende der werelt minnen
en mogen niet tsamen eenre herten binnen
die hem selven niet en can
castien wat sal hi anderen dan
ende dat dunct mi sonder noet
een quaet coninc nadat hi es groet
onder de liede nadien
sal hem pine groet geschien
dien ban die een bisscop gaf
en mach een ander niet doen af
en ware oft des anders wille ware
ofte hi dan mesdoet iet sware
bi siere rechter roeckeloeshede
dats beteringe van quader sede
ende dat men houde die ghebode
van hen die boven sijn in gode
vort scrijft dese bisscop vroet
wach hets nu scande wesen goet
die nu niet en volcht den quaden
men es hem jegen in rade in daden
die wette orloven sonden
wat scaemten mach sijn teenegen stonden
daer niemen den quaden en doemt
selc es die men rike noemt
die dicke in sijn gepeys heeft
want hi van roevers sorge heeft
ochte dat menne veronrechten mach
hi en leeft seker nacht no dach
drinct hi in feesten uten goude
so versucht hi menechfoude
hi en slaept oec niet op dbedde sochte
onsalege blentheit houtene onsochte
ende die ontladen mochten ende verlichten
hem van laste ende wel berichten
laet hi daerbi moet hi ewelike dalen
en es vrient so lief die hem mach onthalen
enege bate van sinen goede
ende het schijnt altoes in sinen moede
dat hi emmer ewelike woude
dat niemen dan hi besitten soude
here die wille sijn ontsien
hi mach seker sijn van dien
dat hi dat meer ontsien moete
te comene onder der mogender voete
die wesen wille uut alle node
die houde hem allene ane gode
de maecht die met goude haer wilt vercieren
moet van der cierheit gods falgieren
dobbelen es recht die warande
uuter hellen der viande
dies hen qualike mach ontgaen
si en moetenre emmer iet in vaen
ende het es der sonden wonde
daer cume ane es enege gesonde
god wille met herten gebeden wesen
vele spreken vele lesen
en hort allene niet onse here
maer der herten nerenstech ghere
niemen en sal ontsien de doot
maer den eweliken noot
daer bi in den iersten werke ende pine
om te sine ons heren vriendekine
want de doot es hen ene salege opvaert
die men te rechte sere begaert
hi en vind ane gode negeene genaden
die den armen niet en staet in staden
heefstu oec van kinderen last
en wes niet te meer in tgoedekijn vast
du souds geven dies mar te meere
om te bejagene ane onsen here
dat hi di dinen last helpe dragen
hi en darf hem niewers af versagen
die omme gode geeft sijn goet
ende die merren nerenst doet
sine kindere te bringene ten spoede
ten erdschen dan ten hemelschen goede
hi beveelse den duvel meere
dan hi doet gode onsen heere
ghedoechsamhede es ene doget
daer ghi gode bi geliken moget
ende wat mach hebben hoeger stede
dan geliken der godlijchede
nijt en mach hebben inde negeen
want hi meerret al in een
dien du benijts mach quite sijn dijns
dat en mogestu niet wesen sijns
waer du best hi es in dijn herte
ende hebs ewelike smerte
o martelaren gods ons heren
men can u niet te vollen geeeren
ende geloven met menschen spraken
de tormente die gebraken
ende ghi bleeft in de pine stranc
staende ende die u pijnde cranc
menege andere nuttelijcheit
die mi te seggene ware ongereit
liet bescreven sente cypriaen
doe keyser was valeriaen
quam te rome uut groote bertaengen
mello omme quiten van calaengen
bertaengen van skeysers handen
brachte hi den tribuut van den landen
ende wert daer te gode bekeert
bi den paeus stevene diene leert
diere enen bisscop maecte ave
ende sendene in gode gave
te ruhem daer hi bisscop sat
men vierde sinen dach ter stat
ter ellefster kalende
van november also ict kende
in desen tide dat verstaet
wert die heilege bisscop privaet
martelare gods ons heren
van septembre in siere eeren
vierdmen van sinen salegen ende
op die xiist kalende
een discort mochte men wanen
want some hystorien vermanen
dat si bi decius gebod waren
dat van vele martelaren
diemen nochtan wille orconden
dat si waren na den stonden
dat decius was ende gallus mede
die hem oec decius heeten dede
van cartaengen cypriaen
ende de paeus cornelijs na mijn verstaen
waren in dien tide gesien
dat valeriaen ende galijen
besaten troemsche rike
ende was na dien bi gelike
dat decius ende gallus mede
besaten de mogenthede
nu dat helinant bediet
dat gallus mede decius hiet
so moeten wijt oec keren indien
dat de keyser galijen
decius hiet oft na sijn togen
hadde ysydorus gelogen
dat te seggene ware ontame
dus wasser iii van enen name
cypriaen wert bi patrine
verellent ende die kerstine
hielden cornelise binnen rome
een stic verholen nu als ict gome
so quam binnen dien joncfer basille
tote eugenien daer haren wille
elke seide in menegher sprake
van herde menegher salegher sake
eugenie sprac basillen ane
di staet seit si groten loen tontfane
van dinen magedoeme rene
basille sprac maer du eugene
souds van mertielien ii loene ontfaen
van dat di talexandrien gedaen
was ontfaestu loen wel groet
ende den anderen van dijnre doot
also ic van gode hebbe verstaen
nochtan en saldi niet ontgaen
den loen van dijnre suverheit
hierna wert also bereit
dat basilla van haren magen
wert beloeft ten sekeren dagen
pompeyuse te wive te gevene
hierenbinnen liep van quaden levene
basillen joncwijf ter vaert
te pompeyuse ende oppenbaert
dat basille kersten ware
ende dat si ii toeveraren met hare
prothen ende jacincten hevet
als hi dit hort als al verhevet
liep hi daer basille was
maer doe si wert geware das
sprac si hi en hadde niet verdient
dat hi wesen mochte hare vrient
ende dat sine oec iet woude sien
hi balch hem sere ende so mettien
es hi vore den keyser gegaen
over basillen sine clage gedaen
de keyser dede ontbieden dan
daer basillen dat si haren man
name ofte men soudse doden
eugenien wert oec ontboden
dat si de gode anebede
ofte men salse doden mede
doe men verstont van haren doene
basille die op gode was coene
heeft des keysers gebod ontseit
ende omme hare groote edelheit
en woude mense niet dooden oppenbare
binnen haren huse in stilre hale
was si doresteken met enen swerde
ende voer te gode daer si begherde
prothus ende oec jacinctus
worden oec gevaen nitheseus
de baeliu die deedse leiden
vore jupiterre ende hiet hen beiden
dat si dat beelde anebeden
si vielen in beden na hare seden
ane onsen here ende also saen
moeste dat beelde te niente gaen
doe balch hem die baeliu noch meere
als een tyran verbolgen seere
dede hi hen de hoefde afslaen
daer si hebben bi ontfaen
euwelike te haren loene
jhesum der martelaren croene
nu wert eugenie vort gedaecht
nitheseus hevet hare gevraecht
hare const ende wie haer meester ware
ende si antwerdde oppenbare
mijn meester heeft vader sonder moeder
ende moeder sonder vader vroeder
en es niemen sijn moeder blijft altoes maecht
nochtan dat si kint draecht
dit was te verstane te swaer
den baeliu ende saen daer naer
dede hise vore de godinne dyane
leeden omme hare te dwingene ane
dat si dat beelde anebede
de tempel ende dbeelde mede
viel ter erden metter spoet
al sonder dat daer eugenie stoet
groot volc quam daer geen wonder sien
daer si some af seiden mettien
dat si goet ende heilech ware
ende selke seiden al oppenbare
dat sijt bi toeverien doet
die baeliu sende metter spoet
ten keyser doen weten dit wonder groet
ende de keyser te hant ontboet
dat mense soude te hant verdrinken
doe deedse die baeliu saen sinken
ende enen steen an den hals gecnocht
dat onse here so heeft gewrocht
dat die steen op dwater vloot
ende si daerop daer scheen al bloot
dat onse here was met hare
in ene fornayse was si daer nare
ghewoerpen al vol van viere
dat vier liet al sine maniere
ende en deerde hare groot no cleene
in enen kerkere onreene
heeft mense geleit daer narc
sonder spise doe quam te hare
onse here ende seide
mine vriendinne met vreden beide
heden des daechs comstu te mi vroylike
want ic quam in erterike
mensche omme des menschen noot
van siere hant ontfinc si broot
wit alsoement weten mach
op den middewenterdach
wert hare thoeft afgheslegen
die kerstene hebbense gedregen
so dat sise daden met grooter weerde
in hars selfs erve ter erde
daer si martelaren gods vercoren
vele in begraven hadde te voren
claudia die vrouwe gave
waecte tsnachts te haerre dochter grave
daer si eugenien versach
ghecleedt scoenre dan die dach
ende sprac te hare lieve moeder mijn
in sondaechs nachts so seldi sijn
met uwen man ende oec met mi
sdaechs ginc si thuus ende riep hare bi
hare kindere die si leerde
ende hare dinc si ordineerde
salechlike te ons heren eere
tsondaechs na misse min no meerre
heeft si gode den geest gegeven
hare kindere groevense beneven
der suster grave ende si bleven
in dogeden vort al hare leven
daer si omme in hemelrike
leven selen ewelike
doe valeriaen ende galijen
regneerden ende waren in dien
tontlivene de kerstene altemale
ghinc pontius van wien gi tale
hier vore af mocht hebben gehort
over die berge ende quam ter port
die men cymela noemt in dlatijn
doe hi sijn leeren daer dede anschijn
ende claudius verstont dat
die baeliu was in die stat
dede hine vore hem bringen dus
sprac hi en bestu niet pontius
die rome hebs bracht in dole sware
ende die liede hare ende dare
pontius sprac ic hebbe bracht
bi gods hulpen na miere macht
die liede te geloevene recht
als claudius siet dat hem ontfecht
dat hine met woerden niet geboegen en can
so ghinc hi hem met pinen an
met enen engiene dat men noemt
euculies dat wert verdoemt
van donre ende te stove geslegen
die pijnders worden alle gedregen
doot ter erden van den lechte
pontius sprac nu merct te rechte
baeliu keytijf wat te siere ere
dore de sine doet god onse here
doe wert gram die felle
anebius ende sijn geselle
spraken ten baeliu dus ons waren
van almaengen ii felle baren
ghesent doetse bringen ter plaetse
met desen man wel scone caetse
seldi scouwen ende na mijn weten
so selen sine saen hebben geten
men dede dat diegene riet
haren meesters ende el niet
hebben si gebeten saen
pontiuse en hebben si niet gedaen
doe riep dat volc al oppenbare
dat altoes geen god en ware
dan die anebeden die kerstine
want hi wel versage die sine
doe wert gemaect een vier al bloot
alsoet die baeliu geboot
ende pontius in midden gebonden
wat siere toe gedoen conden
dat verbrande saen sonder letten
maer pontiusse en const niet besmetten
die baeliu wert sere verwoed
ende sprac pontius ane aldaer hi stoet
du best vro dat onse pinen
dine toeverie niet en laet schinen
en blijft dus niet hoe soet gaet
maer doet noch wel ende minen raet
ende anebede appolline
so mogestu ontgaen alre pine
dat en wilde pontius niet anevaen
maer hi dede dit verstaen
baelin op di ende op dine heren
sal die wrake gods saen keren
van der heilegher liede doot
die bi u comt tonrechte groet
doe wert sente pontius schiere
gheleidt daer op die riviere
ende onthoeft die lichame daer nare
in die riviere gewoerpen dare
niet lange en was daer af de beide
van dat die heilege man voreseide
want die keyser valeriaen
wert van den coninc sapore gevaen
die in persen droech die croene
die settenne teenen dienste onschoene
want als de coninc sat op sijn paert
so sette hi sinen voet ongespaert
op den hals van valeriane
ende sat also op na minen wane
te melane wert galijen
van den sinen vermordt na dien
claudius die baeliu felle
ende anabius sijn geselle
worden beseten van den viande
ende stoerven beide met grooter scande
sente pontius heeft ontfaen
sine passie hebbic verstaen
in den mey op de pridie yde
ende es met gode altoes blide
in die tide dat galijen
allene moeste ten rike vlien
want sijn vader valeriaen
was van den coninc sapore gevaen
so wert hi jegen de kerstine
sachtere dan hi plach te sine
ende gaf ute bi gebode
dat men niemene en doode
maer elc na sinen wille anebede
doe te rome in paeus stede
sixtus sat in ponten was
theodorius bisscop also ict las
gregorius was sijn name gekeert
van origenesse jonc wel geleert
in ponten was ene verssche see
daer in vissche vele mee
dan ic u geseggen can
die see ginc twee gebruederen an
diese niet wel gedeilen en conden
sine vochtenre omme te menegen stonden
gregorius quam eens ter scheden
ende bad hen dat si waren tevreden
hi soudse verscheeden wale
hi leidese met deser tale
ter see ende si beloefden beide
hen te houdene an sinen bescheide
doe viel hi in de bede daer
sine roede stac hi daernaer
in dwater ende altehant
wert die see al droege lant
dat deilden die gebruedere twee
ende bleven gevriende emmermee
eens wilde maken ene kerke
dese heilege man mer ten gewerke
dochte hem die stede sijn te inge
dat hi niet te poente dwerc en volbringe
omme enen berch dier lach te na
dat die berch bat af daer ga
heeft die heilege man gebeden
ende dat wert gedaen daer ter steden
so dat daer steden wert genoech
te makene al sijn gevoech
eens quam gewandelt dese bisscop goet
dat hi bi noede herbergen moet
in enen tempel daer afgode waren
ende die meeste van der scaren
was daer appollijn bekant
die hem wech maecte al te hant
vroech maecte hem die bisscop dane
dies tempels pape volchde hem ane
doe hi sinen god sach verloren
ende leide hem sine scade te voren
dat hi negeene offerande en gecrege
omme dat sijn god bi hem ware wege
letteren so gaf hi hem daer
waerbi dat keerde sijn god daer naer
ende de pape hadde sine gewoene
als die pape wert merkende tgone
so peisde hi dat meer gelach
an dien die appolijn ontsach
dant ane appolline dade
ende wert also te rade
dat hi ruumde daer die stat
ende quam ten bisscop ende bat
omme doepsel diet hem heeft gegeven
ende leidde vort een heilech leven
dat hem na den heilegen man
gregoriuse dbisscopdoem quam an
alsonder die mertelaren vercoren
daer wi spraken af te voren
so waren vele meer van dien pliene
onder valeriane ende galijene
daer men niet af en seget
dan dat in de martiriloge leget
xl ridders waren blide
met gode te rome op die yde
van laumaent op die seste none
van merte namen inde scone
basilius ende samijn
te cesarien daden salegen fijn
priscus malcus also ict kende
ende alexander ter uterster kalende
van april ter rechter yde
van merte so voer blide
de bisscop zennon uut allen verneye
ter derder kalenden van meye
eest tweer heren dach die sijn
gheheeten agapitus ende secundijn
dat ii heilege bisscoppen waren
ende gloriose martelaren
ende menech mertelare vermaert
voer te dien tide met gode waert
die ic alle niet gescriven en can
ander redene va ic hier an
cortelike hier te voren
mochti van enen dyscorde horen
also ict in die hystorie kinde
dies ic hier dies gelike vinde
de keyser valeriaen
hi was van den coninc sapore gevaen
ende sijn sone galijen
regneerde viii jaer na dien
in wies tide talexandrien
voer ter hemelscher partien
de bisscop dat was sente dyonijs
dien de heilege kerke geeft grooten prijs
alsoet redene geeft ende recht
want hise sere heeft verlecht
nu venden wi hier die selve saken
die wi van sente cornielise spraken
van den paeus sixtus ende van laurente
die somege seggen dat doegeden tormente
bi decius den keyser quaet
ende eldere bescreven staet
dat si leefden binnen dien
dat valeriaen ende galijen
waren van den rike heren
nu willet enech aldus keren
dat galijen oec decius hiet
alsoet van gallus es gesciet
die cornielise dooden dede
want hi hiet decius oec mede
nu maecht sijn anders na mijn verstaen
dat die keyser valeriaen
ende sijn sone galijen
vele te doene hadden ende in dien
cosen si enen te haren geselle
die decius hiet die was die felle
die met menegerande quele
sixtus laurente ende andere vele
ende met tormente hevet verdaen
ende die keyser valeriaen
die hem halp was een baeliu
want also ic eer seide u
die keyser valeriaen
die was in dien tijt gevaen
nu mogedi horen wat ic vant
van desen decius den tyrant
enen kerstenen pijnde hi teere stonde
dien hi niet verkeeren en conde
dien dede hi binden hande ende voete
ende dedene smeren met honege soete
dat hi van den wormen soude
also sterven met gewoude
enen anderen jongelinc
dede hi wonderlike dinc
dien hi met pinen niet en conde vervaren
een stic hielt hine als sinen caren
doe dede hine leiden in scoenre stede
vol lylien ende rosen mede
op ene scoene loepende beke
daer scoenre boeme en was geen breke
daer dede hi een bedde maken
van saechten ende van verweenden saken
daer dede hi op den jongelinc
naect leggen ende somegher dinc
dede hi sine lede binden
ende lietene allene doe wilde hi sinden
met hem een scoen wijf gemeene
dat sine oft si mach ontreene
dat wijf vinc hem ane die lede
also behort ter onsuverhede
helsen cussen ende ander saken
die mede horen ter onscamelre spraken
deedse an sijn manlijc let
si lach op hem op dat sine besmet
ende omme donsuverheit hem te bringene an
pijnt si hare so si best can
wat sal doen die riddere ons heren
hine weet hem werwert keren
die te voren verwan tferdriet
en can de genuechte verwinnen niet
ten lesten alsoet hem onse here gaf
beet hi de tonge hem selven af
ende spause in danschijn den wive
ende die smerte van den live
blusschede donsuvere delite
dus wert hi van den wive quite
het es te desen tide gesciet
dat een jongelinc die pauwels hiet
kersten doe hi sach die jacht
hoe dat men met alre cracht
wilde verderven kerstenhede
wilde hi rumen sine stede
opten troest van onsen here
trac hi henen daert wilt was sere
doe hi xvi jaer was out
ende doreginc heide ende wout
an enen berch es hi comen
te wies voeten hi heeft vernomen
ene hagedochte groet
een steen die den inganc sloet
alsoet hem onse here gaf
wilde hi weten dware daer af
hoe dat gescepen ware die stede
soe dat hi den steen wech dede
hi ginc in ende nam des goem
waer stont een scoen palmboem
met sconen telgren wide gestrect
ende heeft een scone fonteine bedect
die als hare water buten quam
die erde altemale innam
die stede heeft hem so becomen
dat hi sijn ruste daer heeft genomen
ende leidde daer een heilech leven
die palmboem heeft hem gegeven
voetsel ende cieedere na sijn belanc
ende die fonteyne gaf hem dranc
alse hi hadde in die stede
gheleeft met groeter heilechede
tote dat hi out was c jaer
ende xxiii so was vorewaer
sente anthonijs van xc jaren
ende hadde in penitencien swaren
lange geleeft hermiten leven
eens heeft hem sijn gepeys gegeven
oft iemen dan hi hermite ware
tsnachts toende hem god oppenbare
dat paulus ware die ierste hermite
ende oec en was hijs so niet quite
onse here en hiet hem dat hi besta
dat hi den heilegen man sueken ga
dus heeft anthonijs den wech bestaen
nochtan en weet hi werwert gaen
dan dat hi al gaet op gods doen
ende gemoette enen centauroen
beneden paert ende boven man
anthonijs sachene te wondere an
hi seinde hem nochtan vraechde hi
den diere waer sijn wech si
dat dier wijsde metter hant
ende si daer henen altehant
hierna quam hem te gemoete
een man staende op geets voete
twee horne an sijn vorhoeft
als geets horne dies geloeft
ende boet hem tetene van sinen daden
anthonijs vragede hem met staden
wat hi ende sine gelike ware
ende het antwerdde oppenbare
wi sijn sterflike creaturen
de heidene in someghen uren
als volc dat es der vroetscap los
over saturos ende incubos
anebeed men ons als ander gode
ic ben van minen gesellen bode
die di bidden ende ic daer mede
dattu over ons does dine gebede
gode daer wi af hebben vernomen
dat hi es in de werelt comen
om des menschen salecheit
dit wonder en heeft niet langer ontbeit
het en liep henen met groter vaert
niemen en hebbe dit onwaert
dat het waer mochte sijn
want doe keyser was constantijn
was talexandrien al selc gesien
maer het starf cortelike na dien
waest so berecht dat mochte geduren
also dat ment in langer huren
vuerde in herde menegher stede
te toegene omme wonderlijchede
anthonijs ghinc vort te hant
menech wonder onbekant
dat hi wel na was tenden rade
doe vant hi bi gods genade
ene wolvinne die dorst hadde onsochte
diene leidde ter hagedochte
daer si ter fonteinen dranc
daer vant anthonijs den inganc
maer den steen vant hi daer voren
in die gelike van eenre doren
gheluut maecte hier an sonder tale
dat sente paulus horde wale
die al stille geswegen hevet
daeromme anthonijs niet en begevet
die dore hine bleef te dier stat
van smorgens toten middage ende bat
den genen die daer binnen ware
dat hine inliet hi seide daer nare
die gelike van deser sproken
du die daer binnen di heefs beloken
de beesten sijn van di wel ontfaen
ende du laets mi hier buten staen
icken ga henen nemmermeer
ic en sal di scouwen eer
du souts mi graven doch storvic hier
doe sprac paulus niet alse een fier
wie es die dreigere ende bid dore noet
al lachende hi sine dore ontsloet
ende ontfinc anthonise wale
met meneger salechliker tale
hebben si hen ondersproken
ende elc anderen sijn herte ontploken
ende doe die etentijt was comen
so heeft pauwels tweevout vernomen
sine provende van gode gesent
dat hi anthonise maect bekent
dat sine provende dat broot
dore hem comen was tweevout groot
ende eer haerre enech breken wilde daer
dat broot waest den avonde herde naer
doch dat sijn hant elc sloech daer an
ende het sciet in midden dan
als oft ware gesneden wale
der fonteinen dronken si ten male
dien nacht waren si in heilegen doene
ende sdaechs daerna in menegen orisoene
sprac sente paulus aldus an
anthonise den heilegen man
onse here heeft di te voren
vorsien ende daer toe vercoren
dattu mijn geselle souts sijn
maer saen cort dit leven mijn
ende werde van di ter erden gedaen
maer du moets eer weder gaen
ende metten mantelle hier weder wende
die di athanasius sende
daer du mi sout graven inne
dit dede paulus also ict kinne
dat anthonijs niet en scouwe
sijn sterven daer hi te grooten rouwe
af hebben soude hadde hijt gesien
anthonijs ghinc wech na dien
alse hi bi siere steden quam
twee siere jongen hi vernam
hem jegen comen die hebben gevraget
waer hi so lange heeft gedaget
doe seide hi laet ons nauwe wachten
dat wi niet goeds in ons en achten
want ic doget sonder gronden
in enen pauwelse hebbe vonden
vore sine borst sloech die heilege man
ende sonder eten keerde hi van dan
metten mantele met haesten groet
want hi sorchde dat hi doot
soude sijn eer hi quame daer
also hi was want sdaechs daer naer
sach hi sine siele te hemele varen
blide metter ingele scaren
doe wert anthonijs droeve sere
dat hi pauwelse den heilegen here
hadde bekent so onlanc
met selker vaert dede hi den gane
dat hi saen ter steden quam
daer hi den heilegen man vernam
sittende gevoudender been
als diegene die levende scheen
hande ende ogen te hemele waert
hi ghinc bat na al ongespaert
ende vantene sekerlike doot
doe custe hine met genuechten groot
den roc die die heilege man
menegen dach gedregen hadde an
dien hi van loveren hadde gewracht
heeft hem anthonijs afgebracht
ende wantene in den mantel vort
daer ghi hier vore af hebt gehort
vort hi altemale voldoet
na dat daer geschepen stoet
tot dat hine sal leggen in tgraf
doe bedachte hi hem daer af
dat hi daer en heeft spade no saken
daer hi tgraf mach mede maken
met dat hi staet ende sorcht van dien
heeft hi twee lyoene gesien
die hem quamen herde naer
ende scaveden enen putte aldaer
wel te gravene daer in tsant
tote anthonise quamen si te hant
ende beide gader si hem negen
als diegene te doene plegen
die van enen heilegen man begaren
de benedixie in hare wechvaren
ende hi heefse hen gegeven
si ghingen wech doe heeft bedreven
anthonijs so dat hi paulusse groef
also als daer was behoef
den roc daer ghi af horet tellen
droech hi met hem ende sinen gesellen
heeft hi geseit hoe daer was gevaren
die dies in groten wondere waren
metten rocke hadde sele delijt
anthonijs dat hine telker tijt
dat het feeste was anedede
in uutnemender werdechede
noch in skeysers decius tiden
moeste martielie menech liden
onder de welke in babilone
pollicronius die bisscop scone
salechlike was in die stede
ende vele siere clercgie mede baren
worden bi decius martelaren
daer god groot wonder omme wilde
thathenen was geboren
syxtus de paeus utevercoren
in philosophien ierst geleert
daerna ten kerstenhede gekeert
nu als van den scatte verstaen
die ridders hebben si laureise gevaen
ende vore den keyser bracht
die staphans was bedacht
een jaer ende min noch dan een jaer
regneerde claudius vorewaer
ende also ict gemerken can
doe dese regneren began
screef men der jare van onsen here
cc ende lxxi meere
huge van flori seget ons dus
dat na den bisscop demetrius
te desen tide bisscop wort
thanthiochen in die port
een paulus van samosaten
die hem daer na liet verwaten
omme sijn ongeloeve sware
want hi seide dat cristus ware
een puer mensche ende niet god
helinant seit dat dese sot
uut sinen bisscopdoeme moeste gaen
bi den keyser aureliaen
ende dat was in sine stat
een goet man hiet domnus gesat
te dien tide was pelagia
tgemeene wijf also ict versta
die een salech leven vinc an
bi domnus den heilegen man
ende ic mach u seggen hoe dat gesciede
achte bisscoppe heilege liede
sijn tanthiocien teere tijt comen
daer heeft dat predeken anegenomen
een van dien daert menech horde
pelagia quam ten heilegen woerde
daer men dede dat sermoen
in so sonderlingen doen
leet si daer vore alle die lieden
dat u niemen en soude connen gedieden
hare scoenheit chierheit ende hare gelaet
dat het al te verwonderne staet
het volgede hare al jonge ende oude
hare scoenheit was so menechfoude
doe die heilege bisscoppe die sagen
dochte si hen gelijc eenre plagen
ende en mochtense niet te siene gedoegen
ende keerden alle van hare doegen
sonder domnus die heilege man
die leider lange sijn merken an
ende doe versuchte hi sere daer naer
ende sprac an sine gesellen daer
dunct u lieve gesellen mijn
dat u bequame iet mochte sijn
aen desen wive ende si en heeft niet
daeromme hijt niet en liet
hine heeft hen noch gevraget
maer niemen van hen iets gewaget
doe sprac hi ic mach u toegen
mijn becomen met minen oegen
sie ic dit wijf al hare dingen
met nerenste sere sonderlingen
setten ten scoensten ende ten besten
hoe dat si an hare mach gevesten
hare minneren omme loen wel cranc
ende die geduerende es onlanc
ende ic catijf die gode diene
omme hem ewelec te siene
dat groot loen es boven al
ic ben in erenste so smal
te berechtene mine sinne
ende te winnenne ons heren minne
daer omme eest recht dat mijn loen cranc si
na dese tale so ghinc hi
in huus ende viel in die bede
over sine roecloeshede
in slape wert hi daer naer
ene swerte duve dochte hem daer
met vliegene hem doen ongemac
so dat hise in dwater stac
ende doe wert si sere wit
ende vloech seer hoege na dit
wert ontwake die heilege man
ende ghinc in de kerke dan
daer hi predeken begonde
pelagia quam daer tier stonde
ende horde een deel van den sermoene
so dat si van haren doene
in berouwenessen quam
ende theilege doepsel anenam
ende liet oec alle sondelike dade
bi des heilechs domnus rade
gaf si den armen al hare goet
daer mense doepte metter spoet
riep de duvel sonder vroude
wat doet mi scaden al dese oude
hem en mach genuegen niet dat sine
hi en nemt mi dat oyt was mine
dat hi geboren was die tijt
moete sijn vermaledijt
want scade ic bi hem ontfa
doe sprac hi ane pelagia
hoe heefstu dus jegen mi gewracht
ic hadde di in de werelt bracht
rechte als ene margarite
van scoenheiden van allen delite
ic dede di hebben alles genoech
nu segt dedic di ongevoech
ic wilt di beteren keere te mi
en doestuus niet ic werde bi di
in al te sonderlinge despijt
metten kerstenen talre tijt
pelagia die seinde hare
ende de duvel vloe van dare
doe sijt den armen al hadde gegeven
ende hare niet een twint en was bleven
heeft si ene hare gedaen ane
ende ghinc heimelike dane
si wiste dat van heilegen live
opten berch der olive
woende menech clusenare
so dat si in mans gebare
in ene cluse wert woenende daer
ende woendere so in volle iii jaer
in een sonderlinc scarp leven
si dede hare te namen geven
pelagius dit heeft verheest
domnus bi den heilegen geest
nu was een clerc met hem
die wilde te jherusalem
gaen visenteren de heilege steden
de bisscop domnus heeft hem gebeden
nerenstelike oft hijs heeft moete
dat hi hem pelagien groete
onder dandere clusenaren
die clerc belovet hem sonder sparen
ghinc hi danen ende quam
opten olijfberch ende vernam
waer pelagius woenende was
hi ghinc ter clusen ende na das
seide hi hare sijns heren groete
ende si seide met woerden soete
sech hem dat hi bidde vore mi
want hi gods apostel si
die clerc ghinc wech visenteren
die heilege stede als hi sijn gheren
hadde voldaen keerde hi thuus waert
nu was pelagius so vermaert
dat hiere so vele af hadde gehort
dat hi niet en wilt gaen vort
hine hebbe pelagius gesproken
ende doe hi quam sijn doerken stoken
ende niemen hem en sprac jegen
heeft hi doegen inwert geslegen
ende sach doot liggen dien clusenare
dit maecte hi al den anderen mare
die thant alle derwert trecken
ende als sine selen berecken
so hebben siere een wijf ane vonden
dies si wonderen sere begonden
ende loveden gode die wel can
sijn wondere doen an wijf an man
daer groeven sine so si scoenst conden
die clerc wat hi hadde vonden
heeft hi vertelt sinen here
die dies gode lovede sere
uut persen quam te rome
in claudius tide also ict gome
marius met sinen wive
marthen van seer heilegen live
dese quamen met sonen tween
audifax hiet die een
abacuc was die ander genant
doe si daer quamen altehant
sochten si die kerstene harentare
die doe waren in caesen sware
ghekarkert vonden si quirine
die gedoecht hadde menege pine
ende sijns goets hadde geloost
dese ende andere heeft getroost
marius metten goede sine
nu quam gebod op die kerstine
dat mense doode waer mense vonde
claudius haddere te diere stonde
cc ende lxii gevaen
der kerstene die hi dede verslaen
die marius groef met siere maysenieden
als si van dien doene schieden
waenden si vinden sente quirine
dies marius droevede ende de sine
dat sijs al daer niet en vonden
maer van enen pape si verstonden
dat hi tsnachts onthoeft was
ende in de tybre geworpen na das
doch vonden sine met grooter cure
ende gaven hem sijn sepulture
op dachtende kalende van aprel
hierna niet lange so gevel
dat dese heilege liede quamen
daer si kerstene vernamen
in verholenliker stede
ende woendender ii maende mede
doe vinc men den pape valentine
ende men dede hem menege sware pine
ten lesten vore den keyser bracht
diene vort gaf in de macht
asterius den prince groet
dien hi bad ende geboet
dat hine bekere oft hi can
valentijn die heilege man
bekeerde asterius saen wale
met siere meysenieden altemale
xl ende sesse kerstine
hielt asterius in die pine
die hi alle utedoet
als dit marius verstoet
quam hi daer met siere scare
ende bleven gode lovende dare
xxx dage nu heeft verstaen
claudius hoe daer es gedaen
austermente dede hi vangen
ende alle die hi conde begangen
den prince asterius hi sende
te hostien daer hi salegen ende
dede in pinen menegertiere
valentijn wert oec onthoeft schiere
ter xvister kalenden van merte
marius quam te siere begherte
met marthen sinen salegen wive
ende sine kindere na sinen live
ontfingen si die hoge croene
der martielien te haren loene
na dien dat claudius versloech
siere moeder so dochte hem gevoech
dat hi gebiede die gode taenbeden
hi deedt gebieden te vele steden
te dien tide was te teracine
bisscop over al de heidine
een heiden man die hiet firmijn
dese plach na den wille sijn
om salecheit  wilde hi bedieden
van den princen ende van den lieden
dat men nam enen jongelinc
die men aysierde van alre dinc
die sijn herte begheren mochte
viii maent hielt menne dus sochte
doe wert hi gewapent wel
ende sat op een goet ors snel
ende reet opten berch marijn
daer hi ten steilsten mochte sijn
ende reet dan af ende bleef so doot
doe namen als enen here groot
den dooden die liede met grooter mine
ende droegenne in den tempel van apolline
ende brandene in asschen daer naer
die men werdelijc hielt daer
dese dach was also men waent
op diersten kalende van loumaent
eens vore dien dach van dier seden
quam een heilech man tier steden
cesareus was hi genant
doe hi die dinc ondervant
wilde hi ontbeiden daer dien dach
ofte hi dat iet beletten mach
so dat al wert bereet die dinc
luciaen hiet die jongelinc
die daer te dien doene was bereit
cesareus heeft den volke geseit
hoe ghi liede die soudt sijn vroet
twi waendi dat het si goet
liede te doodene in deser seden
doe wert hi gevaen te dier steden
ende vore den baeliu geleet
leoncius die sere was wreet
ten tempele dede hine leiden saen
daer firmijn mede was gegaen
doe hi daer quam viel hi ter bede
die tempel viel ende doodder mede
den valschen bisscop firmine
doe worden die cleedere sine
cesareus al afgedaen
ende in den kerkere dede menne saen
daer dingel gods met hem was
ende men brachtene vort na das
ende was bedect al met sinen hare
nochtan als een blixeme clare
een licht noch mede hem ommelach
doe dat leoncius sach
riep hi en es geen god geert
dan die dese cesareus leert
hi viel hem te voeten daer
ende bad om doepsel saen daer naer
wert hi gedoept ende daer ter stede
wert hi oec gemonecht mede
van den pape juliane
ende starf te hant na minen verstane
wert hi salechleke ten grave
ghedaen mer doe die mare hier ave
quam vore den meesten van der poert
die men luxurieus nomen hoert
hiet hi dat men sonder afdinken
in die see soude verdrinken
cesareus juliane met
dat wert gedaen al ongelet
ende in den wege cesareus seide
doepsel ende martielie beide
sal ons dwater geven
luxurieus sal nemen dleven
cortelijc een serpent
ende dat wert daer saen bekent
want daer hi reet onder enen boem
eer hijs conde genemen goem
beetene een serpentken fel
dat hem in den boesem vel
so dat hi swal so lanc so meere
ende daer hi lach te swellen seere
sach hi comen die martelaren
rechte oft si levende waren
gode lovende op dlant
uter see ende starf te hant
eusebius een kersten man
met wien cesareus voren an
te herbergen hadde gewesen
groef die martelaren te desen
wille hi bliven in den grave
ende en scheeden niet daer ave
als dit die liede hebben verstaen
hebbenre doepsele vele ontfaen
van felixe enen pape goet
doe dit leoncius sone verstoet
omme die doot van sinen vader
dede hi vangen beide gader
eusebius felixe daerna mede
dede hise onthoefden ende die lede
dede hi werpen in die riviere
die te lande quamen schiere
quartus de pape die heilege man
gaf hen sepulture dan
bi cesareus ende juliane
dese twee ierste na minen verstane
namen haren salegen ende
in october op die ierste kalende
ende in november op die none
daden haren ende scone
die twee andere martelaren
die felix ende eusebius waren
in trike van rome maecten here
quintullius mer hi en waest nemmeere
na claudius sijns brueder doot
dan vii dage want here groot
wert aureliane anegedregen
doe quintullius was verslegen
in tjaer gods wert keyser die
cclxx ende daer toe drie
vijf jaer ende een deel meere
was hi in tkeyserike here
dit was een man sere gerecht
ende den ridderscape goet echt
hi dede tonder al die goten
met starcken wige ende met groten
ende ander lande die uter hechten
dien van rome wilden ontvechten
ende brachte rome tsinen ouden pale
met nuwen muren beveste hijt wale
in dierste van siere mogenthede
hielt hi der heileger kerken vrede
ende tanthiochen binnen der stat
wert gehouden binnen dat
ene consilie van groter vromen
want daer quam in sijn verdomen
paulus die samositaen
die ongeloeve groot dede verstaen
hierna vinc hi anderen raet
de keyser ende wert der kerken quaet
die negende persecucie hi dede
ghemeenlijc op kerstenhede
over berch wert haerentare
bi hem menech martelare
daer dier ene af was colombe de maget
ende menech dies men hier niet en gewaget
orlyens quam die name ane
van den keyser aureliane
want hi wilde dat met gewoude
genebym was haer name doude
van colommen der heilegher maget
die men een deel hier voren gewaget
mogedi noch een declken horen
omme hare suverheit te storen
was si gedaen in den bordeele
een dul van sotten reveele
starc jongelinc was voren gesent
diese waende hebben gescent
maer god sendde hare ene berinne
die bescudde sine vriendinne
ende die dien jongelinc hadde doot
maer dat die heilege maget verboet
ende diene saen oec heeft bekeert
dat hi gode mint ende eert
doe was dbordeel al omme met viere
beleit omme dat die maget schiere
metter berinnen soude worden verbrant
die berinne toechde selc samblant
van vare mer ons heren care
verloestese van allen vare
ende heet hare dat si wech gaet
dat si dede al ongescaet
ende gods gewout dede tfier uut
daerna wert ons heren bruut
onthoeft ende quite van alre scende
te sans van loumaent ter kalende
te desen tide moeste savijn
omme tgeloeve gevangen sijn
ende was bevolen in der wachte
ridders xl ende achte
die hi so leerde dat si geloeveden
doe deedse aureliaen alle onthoefden
doe was gedaen die heilege man
te swaerre pinen dat hem niet en can
ghederen bi ons heren cracht
doe beval met grooter macht
xc ridders aureliaen
dat sine uutleiden ende hem afslaen
sijn hoeft ende als sijt wanen doen
dede savijn sijn orisoen
doe worden die ridders blent thanden
ende hi wert los van haren banden
ende quam vort gegaen ter ceyne
daer ghinc hi over dwater reyne
als ofte hi hadde gegaen op deerde
ende ghine ter steden daer hi begherde
daer bat hi gode dat hine croene
metter martelaren loene
in dlant van troys was dese stede
ende na des heilechs mans bede
gaf onse here dien ridders cracht
dat si hem volchden in der nacht
soe dat hise heeft versien
ghetrockents swerds ende in dien
dat si sagen den heilegen man
en dorsten si hem niet comen an
doch heeft hi hen so troest gegeven
dat si hem namen dleven
ende maectene der marteleren geselle
ter vierder kalende van sporkelle
dese savijn hadde ene fine
heilege suster hiet savine
die enen salegen endde verwerf
ter stede daer hare brueder sterf
menege grote miracule clare
heeft dore den brueder ende dore hare
onse here harentare gedaen
die hier niet bescreven en staen
van sans so voer te troys waert
aureliaen ende in die vaert
heeft hi van patroclus gehort
die woende te troeys buten der port
een man was hi geboren wel
sijn doen was gods dienst ende niet el
desen geboet aureliaen
dat men hem thoeft af soude slaen
maer ter stede daer ment doen soude
die heilege man niet sterven en woude
ende es hen over die ceyne ontgaen
hars ondancs diene wilden verslaen
ende als hi quam daer hi begaert
hadden si macht ende vaert
hem te bringene in salegen endde
van sporkille ter xiister
 kalende
noch drie gebruedere tsamen gedragen
worden marteleren in dien dagen
speosippus eleosippus
meleosippus ic laest aldus
hieten dese gebruedere drie
van sente beningnus waren sie
ghedoept ende hare petrijn was
sente andochius alsoe ict las
andochius ende beningnus waren
papen ende te haerre scaren
behorde tyrsus die dyaken
dese waren om gods saken
in dlant van gallen doen becant
van sente policarpe ghesant
die drie gebruedere dier ic gewoech
ontfingen van al haer gevoech
bi martielien also elc verdiende
van smermaent ter kalende xiiiid
beningnus daer ic vore af sprac
leet bi martielien al ongemac
van november ter kalende
groet wonder toende god tsinen endde
enen man fel ende quaet
jegen kersteliken staet
sende aureliaen harentare
waer dat hi kerstene bevare
dlant van gallen dorenture
dat hise doe ontliven sure
en wildense de gode niet anebeden
te sans bleef hi selve in der steden
teere stede quam dese tyrant
die de keyser hadde uutgesant
daer hi vant een deel kerstine
priscusse ende die gesellen sine
die hi alle dede vaen
priscusse dede hi tierst thoeft afslaen
ende dat werpen in enen pit
als men dandere saen na dit
ontliven soude een daer ontquam
so dat hi priscus hoeft genam
daer hi mede danen vloe
maer hem wert gevolcht alsoe
dat hi wert onthoeft daer mede
in ene verholenlike stede
worden begraven die martelaren
ende daer si verholen waren
totien dat sente germein gebat
bisscop van autsore ter stat
dat hem toende god die stede
diere ene kerke maken dede
daer die marteleren in geeert
waren tote datse gedestruweert
hebben al die wandelen fel
sente germein dede also wel
sente priscus hoeft ter stede
dragen daer hare es bleven mede
die name versta ic oppenbare
van priscus den martelare
andochius daer wi ierst af spraken
ende tyrcius die dyaken
ende some andere dies hem anegaen
hebben martielie ontfaen
bi den keyser aureliane
van faustus ende van synphoriane
sine sonen waren dese
begraven also ict lese
ten kerstenheide hebbic verstaen
quam sente sinphoriaen
bi faustus sijns brueder bede
dese waren van grooter edelhede
hem doepte sente beningnus
sijn petrijn was andochius
sinphoriaen was jonc van jaren
maer van seden out te waren
in sinen tide es oec bekent
hadde aureliaen utegesent
enen die heraclius hiet
dat hi die kerstene en spare niet
hine doodse ofte doe anebeden
te austudine in der steden
quam ghevaren eraclius
daer men hielt feeste van venus
daer de heilege sinphoriaen
yet toe te doene en wilt anevaen
so dat menne vore den juge brochte
diene blouwen dede onsochte
daerna hine in den kerkere doet
dicwile proefde men sinen moet
oft men iet verkeren mochte
ende wat men hem te voren brochte
dat was al die antwerdde sijn
uwe woerde sijn al venijn
uwe rijcheit es al aermoede
want si te niente gaet met spoede
eraclius die wert hier mede
so gram dat hine onthoefden dede
ende die kerstene dadenne ter erde
met uutnemendere groter werde
in dien selven tijt so es
ontlivet dat heilege kint julides
daer god ane menech wonder scone
heeft getoent van sinen sone
ter xvister
 kalende pietmaent
viert men sinen dach ongewaent
dat heilege kint agapitus
was van rome anthiocus
was baeliu doe in die stede
diet in den kerkere houden dede
vier dage sonder drinken ende eten
daer na heeft hi hem vermeten
dat hijt met pinen sal doen verkeren
van sinen geloeve tormenteren
began men doe met meneger pinen
dat in hem niet en dochte schinen
doe maecte men enen roec wel stranc
die uter maten vuele stanc
daer wert in agapitus
ghehangen thoeft nederwert aldus
wille die baeliu dat hi versmoert
ende nu beval hi vort
dat sine so lange daer hangen laten
dattenne beesten ende vogele aten
een attalus also ict verstoet
hadde geraden als omme goet
agapitus dat hi hem en liete
niet ontliven in selken verdriete
ende alst iiii dage gehangen
hadde quam atthalus daer gegangen
ende sach agapitus opten roec
wandelen gecleedt met witten oec
horde hi hem dese woerde uutgeven
ic en sal niet sterven mer ic sal leven
thant es attalus geweget
ten baeliu dien hi dit seget
ende seide vort al oppenbare
dat anders geen god en ware
warachtech dan der kerstene god
die baeliu sprac ja bestu sot
dit moet de keyser weten van di
ende altehant antwerdde hi
hi en wilde ander dinc verwerven
dan met agapitus sterven
die baeliu heeft saen gesint
om agapitus dat kint
wallende water dede hi gieten
hem in den buuc dies het genieten
wel mochte bi der gods gewout
want het wert te handen cout
die baeliu van daer hi sat
viel neder tsinen ridders dat
riep hi twine hulpti mi hier
ic verberre als in een vier
om donrecht dat hi dede den kinde
so starf hi saen na dit meswinde
doe de keyser verstont dese dingen
dede hi agapitus vortbringen
doe hiet hijt werpen vore wreede diere
die hem waren goedertiere
dit was in penestre die port
de keyser die dit wonder hort
heet dat men hem thoeft afsla
dat gedaen wert saen daer na
op die vijftienste kalende
van september also ict bekende
onder desen aureliaen
hevet menech martielie ontfaen
daer ic nemmeer af te seggene en besta
ter martirilogen die wilt hi ga
daer vint hiere in so menech woert
ic ga ten anderen geesten voert
in dese persecucie swaer
die aureliaen dede hier ende daer
quam hi ende de sine gereden
daer quam in groter sonderlicheden
ene blixeme te wonderne groet
die tusschen hem ende den sinen scoet
daer henen ende saen daerna
wert tusschen der port eraclea
ende constantinobile na mijn verstaen
verslegen de keyser aureliaen
caticus ontfinc doe croene ende rike
dies hi derfde cortelike
maer vi maende en es hi daer in bleven
te ponte nam hi hem sijn leven
dese was edel milde ende wijs
maer allen werdeliken prijs
endt die doot dus eest al niet
de eere die de werelt biet
doe ontfinc trike floriaen
diet oec moeste derven saen
drie maent ende dage vive
hadde hijt geweest doe hi van live
te tharsum was geroeft
doe wert de keyscrcroene op hoeft
probus geset na den plegene
doe men cclxx ende negene
screef die incarnatie ons heren
vi jaer ende iiii maent met eren
besat probus tkeyserike
in sinen tide sekerlike
soe waest manus een persien
van sere scarpen sinne bi wien
quamen der manichen heresien
die van ii begennen lyen
deen van goede dander van quade
de keyser probus wert bi rade
van sinen ridders doot geslegen
trike heeft an hem gedregen
carus ende sijn sone carijn
met numeriane den brueder sijn
carus die was te narbone
doe hi quam an die keysercrone
sachmen ons heren jaer scriven
cclxxx ende tot viven
twee jaer regneerde de vader
met sinen kinderen beidegader
daer hi binnen als een stout man
trike van persy verwan
ende daer hi es bleven doot
gheslegen van eenre blixemen groot
sine ii kindere keysers bleven
maer niet lange en behielden si dleven
eer numeriaen was vermort
was te rome in de port
baeliu celerijn die tyrant
die den kerstenen was viant
in dien tide quam te rome
sente maurus die also ict gome
uut affriken was geboren
van edelen lieden uutvercoren
daertoe mogende ende rike
ende goede kerstene die gelike
dese maurus van siere joncheden
was van sere goeden seden
hi gaf grote caritate
wel dienende gode na sinen state
moenc es hi worden daer nare
daer hi in wert saen so mare
dattene de monecke alle gader
hielden als over haren vader
maurus quam de wille so ane
dat hi bestont te rome te gane
met utermaten groten gere
in sente peters des apostels ere
ende doe hi naken began der stede
soe horde hi van der felhede
van den baeliu celerine
hoe hi doodde de kerstine
doe en dorste hi in de port niet gaen
ene hagedochte vant hi saen
daer hi in ginc in orisoene
in gods lof in heilegen doene
bleef hi maende drie aldaer
enen sconen man sach hi daer naer
die ene guldene roede droech
die hem heetende gewoech
dat hi te rome ga wats gesciet
god en salne begeven niet
so dat hi den wech anenam
ende doe hi binnen der steden quam
wert men altehant geware
dat hi was kerstijn saen daer nare
wert hi geleidt vore celerine
diene te hant dede doen ter pine
ende na menege pine sware
werdt onthoeft die martelare
onder den keyser numeriaen
heeft menech mertelare ontfaen
de doot die men hier niet en doet
ghewach van enen bisscop goet
die babillus geheeten was
hort cen deel hier also ict las
te anthiochen hi bisscop sat
numeriaen quam eens in die stat
ende hadde den goden offerande gedaen
doe wilde hi in gods kerke gaen
maer babillus die bisscop goet
den keyser die dore wederstoet
des anders daechs wert geleet
die bisscop vore den keyser wreet
die seide waeromme daedstu dat mi
wetstu niet dat ic keyser si
hi sprae god heeft mi te deser stat
sine scaep te huedene gesat
ende ic werde na sijn gebod
den fellen wolf vore mijn scaep cod
om dit ende om menech ander woert
dat die heilege man brachte voert
was hem gedaen menege pine
ten lesten iii kinderkine
van der moeder hem bevolen
te leerne van siere salegher scolen
theodola hiet die vrouwe goede
worden met hem in goeden moede
martelaren xii jaer
hadde doutste dander daer naer
hadde ix jaer ende sevene
dat jonxste ten eweleken levene
quamen si ende menech wonder
heeft god getoent dore hem besonder
rike van goede van machte groet
so dat niemen en was sijn genoet
in de stat talexandrien
was polomedius met signorien
hi quam eens te rome die gone
met crisancius sinen sone
daer hem grote eere dede in dontfaen
selve die keyser numeriaen
so daden oec alle die senature
sijn sone crisancius was ter ure
gheleidt ende hadde den wille goet
te leerne wat dat te leerne stoet
ende wat boeke hem quam te voren
wilde hi lesen ofte horen
so dat hi dewangelie ons heren
te rome las daer sonder keren
sijn herte so ane wert gevest
dat hi nemmermeer en cest
eer hi kerstene hevet vonden
die hem kerstenheit vermonden
so dat hi toequam aldus
ten heilegen man carpoforus
die in een hol geborgen lach
van enen berge want hi ontsach
des baelius celerius felheit
daer leerde crisantus dat hem greyt
also dat hi gedoept was
ende cortelike na das
ghinc hi selve toenen ende leeren
oppenbare tgeloeve ons heren
alse dit de vader heeft verstaen
dede hi te hant den sone vaen
ende dedene leggen in ene stede
vol uutnemender swaerhede
dat crisant gherne wilde dogen
ende wasser oec af in hogen
een die dit sach ghinc toten vader
ende seide die kerstene alle gader
dunct mi dat pine wel becomt
want si seggen dat si hen vromt
wildi winnen den sone dijn
doettenne in grooter weelden sijn
doe wert hi eerlijc gecleedt
ende in ene camere verciert geleedt
vol drancs ende spisen wat mer geert
v joncvrouwen scone gepareert
die werelijcheiden vele hadden in
dedemen met hem om sinen sin
van gode te treckene al
want sijn vader die beval
den joncvrouwen dat sine verkeren
ofte hi salse van live onteeren
op joncvrouwen op dranc no op spise
en micte crisant in geenre wise
maer hi viel in sine gebeden
ende doe hem als in vroylijcheden
die joncvrouwen wilden vaen an
helsen ofte cussen den heilegen man
riep hi nerenstelike god here
huede mine siele van allen sere
soe worden in slape die joncwijf
al haddemen hen genomen dlijf
men hadse niet gedaen ontwaken
daer binnen maer met cleenen saken
ontwieken si buten mer gingen si dan
weder in die slaepcamere an
si waren te slapene weder bereit
die waren te simpel men sie gereit
so dat men ene gecrige gereet
die meer van der werelt weet
die salne bi avonturen
verkeren in enegher uren
doe was bespiet verre ende na
so dat was vonden daria
van scoenheiden doer volmaect
van talen van seden wel geraect
daer si mede na dat si woude
elken man bekeeren soude
dese diende vesten der godinne
ghepareert met allen sinne
was si crisante te voren bracht
maer bi des heilechs geests cracht
sprac hi hare ane doe hise sach
hi mercte ane hare groet gelach
lieve seit hi na dien dattu bids mi
so scone scoenheit als es in di
teenen sterfleken man
ic soudi grooten prijs leggen an
woutstu di voegen suverlike
aen sconincs sone van hemelrike
die ewelike sal bliven here
sine ingele souden di doen groote eere
van den apostelen wordstu gedient
de martelaren souden sijn dine vrient
cristus soude di sijn teenen brudegome
het soude al sijn te dijnre vrome
al dat in den hemel si
ende dese duwarie vri
soudstu hebben sonder verderven
ende blide leven sonder sterven
als daria dit heeft gehort
heeft si te hant geantwort
bi der gracien gods ons heren
omme dat ic di soude bekeren
ten goden die du heefs gelaten
die ons houden in allen baten
ende omdats mi dijn vader bat
quam ic te di ende niet omme dat
mi vromen mach no ic en gere
an di onsuverheit min no mere
crisancius antwerdde gevet
hoe mach iemen die vroetscap hevet
gheseggen dat hem bate coemt
van desen die men gode noemt
die men roevede ofte stale
ja si en waren behoedt wale
daria dus in spraken vel
mochten de gode van ons sijn wel
sonder dese beelden gheeert
mijn sin daer ane wel keert
dat si ons en waren niet orbare
crisancius antwerdde hare
nu laet ons warelike sien
op die gene wies beelden plien
die liede te eerne oft si sijn waert
dat mense eere in enegher aert
saturnus weet men clare genoech
dat hi sine kindere versloech
sine papen scrivent oppenbare
dese soude sijn te rechte ommare
want sijn doen was alte quaet
van jupiterre bekinnet staet
dat niet el en was in sinen sede
dan manslacht ende onsuverhede
ende sine oncuusscheit heeftene onteert
so es hi qualike bekeert
die dese over gode hout
want godlijcheit moet sijn met gewout
heilecheit hoecheit ende doecht
dese woerde hebben seer verhoecht
darien ende al in gode geleert
crisantus heefse so gekeert
dat si doen wille so wat hi raet
dat si veisden huweliken staet
ende dienden gode suver daerna
wert gedoept saen daria
ende es met crisancius bleven
in salegher minnen in suver leven
daer si magede mede
brachte te salegher suverhede
so dat die dulle jongelinge
worden geware deser dinge
dat hen die joncvrouwen afbraken
daer si ane hadden gewaent genaken
in huweleke te winne kinder
dies hebbenre hen vele beclaget ginder
over crisancius ende daria
dat bi hen die dinc so ga
dat si die huweleke beletten
die men te doene plach bi wetten
bi deser clagen worden si gevaen
ende worden bevolen saen
claudium enen groten here
dat hise ontlive ende tormentere
ofte dat si houden der heidene wet
niet lange so en was daerna gelet
crisantus die wert geleet
vore ercules ende men heet
hem dat hi die gode anebede
dan dedemen al sine lede
dat mense met senuwen becnochte
dat si incrempen souden ende droegen onsochte
ende dwingen maer daer al te handen
ontknochten altemale die banden
dat es also tweewerf gesciet
ende ander menech swaer verdriet
hebben si hem te doene gepijnt
dat hem deren niet en schijnt
dat waenden si dat toeverie dade
doe worden si also te rade
dat sine begoten met orinen
omme de toeverie also doen dwinen
ende die orine roec also wel
al hadt clareit geweest ende niet el
in ene verssche huut na dat
wert hi genayt ende oec gesat
in de sonne so dat die huut droege
ende hi pine also ghedoege
maer die huut en droegede niet
als dat wreede volc dat siet
namen si bande yserine
daer si met bonden de lede sine
ende leeddenne in vuele donker steden
die te hant wert vol claerheden
dit wert claudius geseit
die hem derwert maect gereit
ende doe hi sach dat scone lecht
bad hi hem dat hi hem berecht
van siere starcker toeverien
crisantus sprac wiltu waer lyen
ende du te rechte merken wouts
over gods were duut houden souts
maer de duvel u so verblent
dat ghi dware niet en kent
doe brachte men herde roeden vort
daer menne mede blouwende wort
maer waer dat menne daermede gerochte
worden die roeden als plumen sochte
ende eer si quamen an dlijf
waren si sere hert ende stijf
als dit claudius sach an
dede hi cleeden den heilegen man
ende heeft dese woerde vort bracht
niet en diedt des menschen macht
daer gods macht werct dus oppenbare
sine ridders antwerdden dare
ende wat mogen wi dan bestaen
claudius antwerdde saen
dat wi met gemeenre hant
bidden desen heilegen sant
dat hi ons sinen gode leere
dienen ende te doene alle eere
die sine cnapen ende sine vrient
dus doet verwinnen die hem wel dient
claudius wert gedoept hier na
ende sijn wijf hylaria
ende lxx siere jongers met
met vele van haren vrienden de wet
ons heren wert hen geleert alsoe
dat sijs alle waren vroe
dat si dore gode pinen souden doegen
doe dit numeriane quam vore doegen
hiet hi claudius in die see
versinken ende waerre mee
kerstene beval hi daer na
dat men hen allen thoeft afsla
twee claudius kinder maurus jasam
waren ierst onthoeft dan
wert onthoeft al die scare
hylaria die vrouwe mare
hevet hare kindere scone begraven
dien anderen sepulture gaven
kerstene liede hier ende ghinder
daer hylaria groef hare kinder
bleef si vaste in hare gebede
so dat mense sochte om vaen ter stede
ende toten genen heeft si geseit
ic bidde di dat di niet en verneyt
laet mi met payse doen mine gebede
daer ghi dan wilt volgic u mede
ende si daden dat si bat
saen ruumde hare geest sijn vat
ende voer te gode sonder wee
hare camerieren twee
hebbense eerlike ten grave bracht
nadien dat sijs hadden macht
nu vinc men echter crisantus an
ende in den kerkere daer tullian
woende leidemenne te welker stede
algader die vuelechede
van den hove toe quam geraect
bi wegen diere toe waren gemaect
so dat daer alte sware stanc
maer onse here eer iet lanc
sende daer licht met goeder roken
hier na ginc men an darien stoken
ende den ridders quaet men heet gekeren
dat sise gangen scandeliseren
quam in dbordeel een starc liebaert
die vore hare ginc liggen ter vaert
als oft si hem bevolen ware
te huedene ende saen daer nare
in dbordeel een hoerier quam
dien die liebaert te handen nam
ende werpenne onder sine voeten
op darien sach hi als bi moeten
als oft hinc wilde dooden
dat sijt segge maer verboden
heeft si dat hem ende si heet
dat hi late den man gereet
gaet hi ter sullen liggen inwert sien
dat hem die man niet en moge ontflien
doe sprac dien man ane daria
dul man merct hier ende versta
dat al laet dese beeste wreet
hare felheit ende doet gods geheet
ende dune wilt laten niet dine mesdade
doe bat hi hare omme genade
dat sine doe wech gaen ongescaedt
hi belovede hoe dat gaet
hi sal orconden in tgemeene
dat hare god es god alleene
si lietene gaen als hi quam uut
so riep hi al overluut
dat daria ware seker ene godinne
so dat die liede worden in inne
van den liebaerde ende wilden hem ane
als te vangene ende te bestane
ende altemet dat elc quam an
leide hine vore darien voete dan
doe hiere een deel dus hadde gevaen
lieten dandere tfangen staen
ende hielden hen bat danen
doe sprac daria ten gevanen
gheloevet an gode daert al ane staet
so mogedi wech gaen ongescaedt
doe seiden si alse uut enen monde
die in hem niet en geloeft te gronde
die en moete niet wech gaen gesont
alle gingen si wech in corter stont
doe riepen si alle oppenbaer
het en es els geen god vorwaer
waerachtech dan die daria toeget
hi es vroet die hem te dienenne poeget
doe dit celerijn verstoet
dede hi hen maken metter spoet
omtrent dbordeel groten brant
doe toegede van vare samblant
dic liebaert maer daria
troestenne dat hi wech ga
hiet si hem in den name ons heren
niemen en soude hem mogen deren
doe ginc hi wech sonder verdriet
menech die dit wonder siet
wert in onse geloeve goet
als numeriaen dit verstoet
dede hi leggen grote attente
dat men crisante noch tormente
daer was geproevet menech engien
maer onse here en liet niet gescien
dat hem enech quam ter scade
ten leste wert men daer te rade
bi wille van dien tyrante
numeriane dat men crisante
ende darien doe in enen pleine
ende dat volc quame al gemeine
ende werpse met steenen doot
het was gedaen also hi geboet
daer desen ii heilegen dic gemeene
een leven salich minlijc reene
te samen leidden ene stont
wert te samen gods blijsscap cont
men seit van den keyser numeriane
dat hem selc vernoy quam ane
dat menne voerde op een orsbaer
daer hi moeste sijn hier ofte daer
ende hi stanc so sere dat die sine
niet gedoegen en consten die pine
so dattene aper te doot sloech
te margon also men mi gewoech
wert verslegen sijn brueder carijn
dese ii daden armen fijn
van haerre groter heerscapien
den derden boec der ander partien
endic hier in den name ons heren
nu willic mi daer toe bekeren
dat ic den vierden wille anevaen
nu moet mi god in staden staenamen
die vierde boec houdt in memorie
van xx jaren die hystorie
van den keyser dyoclesiane
van sinen geselle maximiane
die maecten menegen martelare
van den keyser constantius daer nare
van galerius sinen geselle
die overmoedege ende die felle
wat vernoye doe gesciede
binnen haren tiden onder vele liede
dat dese iii mogendelike
hielden troemsche keyserike
dese boec heeft in bi getale
lxv capitele altemale
een tempeest sonder gelike groet
daer kerstenheit af hadde groete noet
rees in de werelt als mogendelike
ontfinc dat roemsche keyserike
die keyser dyoclesiaen
ende wert na mijn verstaen
in djaer ons heren keyser machtech
cc ende sevenentachtentech
sijn vader hiet meester dalmata
ende cortelike hierna
versloech hi aprum ende swoer vort
dat hi onsculdech was der mort
van den keyser numeriane
dese keyser brachte dat ane
dat menne als gode anebede
oec so brachte hi op den sede
vercieren sine cleedere ende sine scoen
met preciosen steenen doen
dies de keysere eer niet en plagen
carijn wert bi hem verslagen
numeriaens brueder die stercken strijt
eer vacht daeromme wert in desen tijt
groet gescal in gallen lant
want een amant ende een aymant
vergaderden ene groete scare
van gemeenen lieden ommare
die hen hieten oec bagande
ende daden quaetheit menegerande
als dit den keyser quam te verstane
sendde hi derwert maximiane
die vroet orlogerc was ende stout
ende hi gaf hem keyserlike gewout
ende dedene wesen sijn geselle
ende senddene in gallen dat hi velle
die sotte rote dat heeft saen
ende lichte volbracht maximiaen
al en was der andere geen getal
met consten so scoffierde hijt al
dese keyser maximiaen
hadde hier met hem hebbic verstaen
van theben dat legioen
daer als ons boeke weten doen
vim visupc lx ende sesse
ridders toe horden sonder messe
van theben dat in egypten si
waren dese ridders vri
ende dienden den roemschen rike
ende leveden kerstenlike
want zebdas die bisscop sat
te jherusalem in die stat
hadde doepsel hen gegeven
vort quamen si alst es bescreven
te rome ten paeus marcelline
diese vermaende sterc te sine
in tgeloeve daer si belof
alle starc hem daden of
dat si vor tswert eer selen sterven
eer si kerstens geloeve derven
dit legioen dese heilege scare
quamen over berch alle hare
metten keyser maximiane
die roemsche viande te bestane
ende als si onder waren gedaen
so wilde maximiaen
van siere victorien doen offeranden
sinen goden ende te handen
heeft hi sijn heere al dore geboden
sacrificie te doene den goden
als die kerstene horden mare das
maurisius die hare hertoge was
heeft alle dandere getroest also
dat si allegadere waren vro
eer sterven eer sijs kerste afgaen
als dit verstont maximiaen
dede hi den tienden eerst nemen dleven
nochtan en willen si niet begeven
sine willen bliven in hare wet
onlange so wert gelet
den tienden wert noch dlijf genomen
den troest van der saleger vromen
heeft mauricius noch gegeven
ende exuperius daer beneven
die vaendragere was van dier scare
so dat si met blider gebare
hen van wapinen maecten bloet
ende ontfingen dore gode die doot
nadat de kerstene alle waren verslagen
ende die roef al wech gedragen
si die hadden die dinc gedaen
sijn ten etene gevaen
enen ouden riddere es gesciet
onder hen te comene die victor hiet
dien si ten etene hebben genoet
ende hi vraechde hen weder albloet
hoe hen van etene lost quam an
na de slacht van so menegen man
ende als hi kersten wiste die scare
so versuchte hi oppenbare
ende clagede sijn lange leven
dat hi met hen niet en ware bleven
als die andere dat verstaen
hebben sine ontlivet saen
miraculen vele van grooter mare
heeft god gedaen doer dese scare
na deser martelaren doot
worden cortelike haer genoet
cassius ende florentius
ende vii andere heren aldus
hier na saen so wert bevaren
sente gereon met siere scaren
ontlivet ccc ende seventiene
noch die stede van den gesciene
heet die stede der martelaren
bi coelne so was dit te waren
te xantten opten rijn
wert victor metter scaren sijn
martelare ende van desen
ccc ende xxx wi lesen
ccc ende tsestech mede
quamen uut messeliker stede
in gallen om sorlogen noet
also als die keyser geboet
die alle worden martelaren
met desen vorsciden scaren
constantijns moeder sente helene
maecte sint ene kerke rene
in die ere van sente gereoene
daer hi ende die andere heilege baroene
die doot smaecten omme gode
van groeter hoefsweren node
ghenas daer sint in die kerke
evergisus bi gods werke
bisscop van coelne so was hi
hi wilde dat gehouden si
vort die feeste tallen jaren
van gereoene ende van siere scaren
sine macht verre ende wide
van october op de seste yde
dyoclesiaen die felle
ende maximiaen sijn geselle
daden der kerken meerren bane
dan hare ter werelt noyt quam ane
want si bevalen die werelt dure
kerken te velne ende gods screfture
te berne waer mense vonde
ende waer men kerstene begaen conde
dat men hen saen name dleven
van mi en mach niet sijn bescreven
hoe menegerande torment swaer
men dede den kerstenen hier ende daer
ja dat scheen dat selken deerde
datmen die kerstene so tormenteerde
al en waest in gode niet
so dat hi van den pijnre sciet
ende voer oft andere hadden gedaen
sinen wille ende lietene gaen
selken liet men over doot
liggen die levende ontscoet
ende selke liet men in dier gebare
oft si behorden ter gode scare
want si swigende gedoegeden
ende selke waren die dat verhoegede
ende hebben hen kerstene lude becant
die worden ontlijft altehant
nochtan selken die dat spraken
die ridders so die monde braken
om swigen ende lietense varen
als oft si van den haren waren
huge van flori ons screef
dat die tempeest staende bleef
tote constantijns sevende jaer
daer ghi af horen selt hier naer
so anxtelec was dit tempeest
dat niemen en heeft te scrivene volleest
oec worden orlogen menegerande
want die princen van menegen lande
maecten jegen den keyser calaengen
caurasis in groete bartaengen
in egypten achilleus
in affrike gevielt oec dus
narseus van persen coninc
dat orloge mede anevinc
op dat lant van orient
als dyoclesiaen dit bekent
verhief hi noch maximiane
augustus name leide hi hem ane
dat was ten hoechsten ende hem gelike
constantius sette hi oec in trike
als keyser ende enen maximine
om te dragene dorloge sine
theodoren gaf hi na das
die maximiaens dochter was
constantiuse ten wive sijn
ende galerius maximijn
dyoclesiaens dochter nam
in dlant van gallen hier na quam
constantius daer vochten hem anne
met grooter cracht die almanne
daer hi verloes sere onsochte
cume hi selve ontvaren mochte
anderwerf quam hi te wige
ende sloech af met grooten prige
lxxm man teere stede
den aelmannen daer hise mede
altemale heeft onder gedaen
die keyser maximiaen
voer in dlant van affrike
ende dwanct algader mogendelike
in egypten es gevaren
dyoclesiaen met sinen scaren
ende achilleus hi besat
talexandrien die stat
die hi ten lesten versloech
ende dede in dlant al sijn gevoech
te dien tide dat gesciede dese dinc
so was die edele jongelinc
constantius sone constantijn
stgroetst was sint die toename sijn
metten keyser dyoclesiane
die sinen sin leide daer ane
hoe hi hem heimelike name dleven
daer sinen raet toe hadde gegeven
die felle galerius maximijn
so dats gewarc wert constantijn
ende voer te sinen vader
bi gods vorsiene was dat algader
maximijn galerius anevinc
dat orloge jegen den coninc
narseus daer jegen hi vacht
twee wige met grooter cracht
ten derden wige verloes hi sware
soe dat hi moeste keren van dare
ten keyser dyoclesiaen
diene onwerdeleke heeft ontfaen
te marsalien quam gevaren
maximiaen met sinen scaren
daer hi op dlijf heeft geboden
sacrificie te doene den goden
een riddere was daer in die stat
victor die wederseide dat
so dat men vore den keyser brochte
die smeectene ende dreigede wat hi mochte
daer victor niet omme en verkeerde
maer gods geloeve hi stercte ende meerde
ende die afgode hi sere veronwaert
doe was hi al ongespaert
ghesleept al durenture die stede
daer na men comen dede
vore den keyser in tgedinge
dat men hem messelike dinge
te voren leide van menegen noden
ofte dat hi ere doe den goden
ten lesten si dit van hem horden
dat wi hebben geleert met woerden
dat salic met exemplen toegen
ic belie gode den hoegen
ende veronwerde die afgoden
an ene galge wert hi geboden
te doene daer menne pine sware
maer onse here troestenne dare
dat hi die pine gedragen mochte
ende lovede gode met sange sochte
in den karkere wert hi gedaen
daer heeft hi themelsch licht ontfaen
ende van den ingelen confort
dit hebben gesien ende gehort
iii ridders in wies hoede hi was
ende hare namen ic dus las
alexander ende longijn
ende feliciaen dese sijn
te sinen voeten gevallen saen
ende willen kerstendoem ontfaen
als die keyser dit heeft verstanden
dede hise onthoefden te handen
victore dede hi hangen daer naer
ende met stocken geven slage swaer
ende met zenuwen van stieren
doe dede hine weder ten kerkere stieren
men brachtene vort sderds dages daer nare
ende leiddenne te jupiters outare
omdat hi dbeelde sal anebeden
daer nam hi sinen voet ter steden
ende ontstac dbeelde met gewelt
den pape diet in handen helt
den voet sloech men hem af ter stede
ende om te brekene al sine lede
was hi in ene molen gedaen
alse hi dat levende hadde ontfaen
wert hi onthoeft saen daer naer
ene hemelsche voce hordemen daer
die seide also wijt verstanden connen
heilege victor du heefs verwonnen
deser martelaren lichamen
dede die keyser altesamen
in die see sinken mer gods cracht
heefse saen te lande bracht
daer si van kerstenen worden geaert
ende god sijn doget noch oppenbaert
rikelike wilde bestaen
die keyser dyoclesiaen
siere afgode beelden vercieren
ende ander saken in deser manieren
trect hi te hongerien in dlant
om die metale die men daer vant
ende goede mine van steene
alle die wercliede gemeene
die hen daer ane verstonden wale
van steenen ende van metale
brachte hi met hem daer in dlant
viere warenre dus genant
claudius castorius symphoriaen
ende nycostratus ic hebbe verstaen
dat si kersten waren bedect
hare were heeft god also berect
dat niemens werc so scoene en bleec
no den keyser so wel en geleec
eens quamen dese in ene stede
ende andere wercliede mede
daer si wrachten maer die viere
wrachten in anderre maniere
bi gods cracht dan dandere daden
want haren beitelen en mochte niet scaden
daer was simplicius een heidijn
die niet en conste ten wille sijn
sinen beitel getemperen dat hem dochte
dat hiere iet mede gewerken mochte
dat nycostratus al sach an
ende sprac tote hem lieve man
hoe vaert dijn instrument aldus
ic bidde di sprac symplicius
dattu hem geefs die temperinge
so dat ic mijn werc volbringe
claudius nam dat yser in de hant
hi seynet ende gaeft hem weder thant
ende die ander ten werke vinc
dat hem wel te handen ghinc
daerna so vragede hi hem sciere
om der temperingen maniere
want hi dat temperen niet en conde ontfaen
ende doe sprac symphoriaen
hi die alle dinc heeft gemaect
heeft sijn werc aldus geraect
ende jupiter die ander seget
niet alle dinc te makene en pleget
die kersten scide du segs quaet
onse god onse toeverlaet
dats jhesus kerst here van allen saken
ende uwen god uwe hande maken
die heidijn sprac ic mane di
bi der sonnen die god si
dattu mi segs dien god geraect
die alle dinge heeft gemaect
ende in wies name ghi werct so wale
ic sic u bidden in stilre hale
ic bids u leert mi die bede
ghi blijfter mine vriende mede
claudius heeft also geleert
dat hine an gode al heeft gekeert
ende leiddene ten bisscop quirille
die des sach wel sinen wille
diene doepte ende also saen
sijn si weder ten werke gegaen
desen bisscop genoemt hier voren
dede met vele confessoren
die keyser van anthiochen bringen
ende woudse an dafgode dwingen
met ketenen waren si gebonden
ende sere geslegen te meneger stonden
nu worden wel geware al bloet
van dien werclieden die meesters groet
dat hare werc al was verloren
dan thare diet cruce maecten voren
si waenden dat toeverie ware
ende maectens vore den keyser mare
nochtan dat werc greide hem vor al
so dat hi hen werken beval
sine sonderlinge saken
ende boven al hiet hi hen maken
asclepius beelde des afgods sijn
sine andere saken scone ende fijn
maecten si maer den afgod
so en woudense maken om geen gebod
daerse die keyser omme scout
ende si seiden alse kerstene stout
afgode en maken wi te geenre ure
want ons seget die screfture
diese maken selen wesen
in die gelike al van desen
als die keyser dit vernam
wert hi uter maten gram
ende gafse om te doene verdriet
enen die lampadius hiet
ofte dat si die gode anebeden
eerst karkerde hise in swaren steden
daerna so heeft hise al naect
met scorpioenen sere mesmaect
ende daer hi sat in der vierscaren
es hem die duvel in gevaren
ende heeft hem selven al gescoert
ende starf also hi hadde verboert
dit horde dyoclesiaen
die heilege liede dede hi saen
in loedenen vate doen alle viere
levende werpen in die riviere
quirillis die gekerkert lach
dies men hier vore doet gewach
als men hem dit dede verstaen
gaf hi gode die siele saen
die martelaren worden blide
van november op die seste yde
nychodemus een kerstijn
vant die martelaren fijn
ende deedse in sijn huus sonder mare
xlii dage daer nare
dat si des lijfs waren verlaten
met al metten loedinen vaten
hier na dyoclesiaen
quam te rome ende heeft gedaen
al den ridders dit gebod
dat si asclepiuse sinen afgod
doen sacrificie daer wasser viere
die dat niet doen en wouden in geenre maniere
die dede hi in siere gramscap groot
met loetcluppelen slaen te doot
ende die lichamen werpen ter straten
sijn wille ware datse de honde aten
vijf dage lagen si sijt seker des
die bisscop melchiades
ende sente sebastiaen te samen
namen die heilege lichamen
ende groevense bi nachte
ii jaer daer naer als mense sachte
so en wordense vonden niet
melchiades die bisscop hiet
dat men bescreve haer jaergetide
mede op die seste yde
van november metten iiii heren
daer wi hier vore de namen af leren
hier na over menech jaer
maecte onse here oppenbaer
die namen deser lester viere
die ic u sal noemen sciere
severus severiaen die ii sijn
dandere carpoforus victorijn
in desen tide was groot van namen
metten keiseren beide tsamen
dyoclesiane ende maximiane
so wert dat na minen verstane
niemen met hen en was so mare
sebastiaen oft hare vader ware
daden hem alle die ridders ere
van melane was dese here
gods dienst was sijn doen al den dach
maer dat hi dat te deckene plach
dat en was altoes niet in dien
dat hi de doot iet wilde ontsien
maer dat hi in meneger tijt
in sijn ridderlijc abijt
gods marteleren troesten mochte
als hise twivelen sach onsochte
so dat si bi den troeste sine
stoutelike leden die pine
nu eest so in den tijt gegaen
dat marchus ende marcilliaen
ii gebruedere twee heren groet
ghedoegeden der gevangenessen noet
omme den name van jhesus criste
sebastiaen die dit wel wiste
quamse troesten op elken dach
so dat si pine ende menegen slach
omme gode doechden ende waren vroe
ten lesten quam die dinc alsoe
dat men hen de hoefde af soude slaen
maer hare vriende hebben so gedaen
an cromacius den baeliu
dat hijt wille versten nu
ende geeft hen verste xxx dage
doe quamen beide vriende ende mage
die tote hen hebben dus geseit
wanen comt u van sinne selke hertheit
dat ghi de oudde van uwen vader
nu wilt verderven altegader
ende uwer ouder moeder cranc
wilt verniewen haer leet stranc
dits ene rouwe die sere verswaert
dat men blijt leven veronwaert
glorie versmaedmen mede
ende alle dade der goedertierenhede
ende dat men mint die bitter doot
doe quam die moeder in rouwen groot
ende alse dat hevet verstaen
die heilege sebastiaen
want hi horde al dat geclach
ende doe hi die gods heelde sach
van dier clagen een deel verswaert
spranc hi vort ende sprac onvervaert
o ridders gods te groeter vroemen
waerdi met vromecheiden comen
ende bi cativegen smeekene onscone
wildi wech werpen uwe croene
die ewelike soude gedueren
laet doch leeren te deser uren
bi u ridders gods ons heren
dat si hen bat wapenen leren
met dat si geloeven wale
dan met ysere oft met stale
gef op den sege van uwen stride
van deser wereliker lide
die u beweenen nu ende clagen
het soude hen groete bliscap dragen
wisten si wat u es bekint
si en souden sparen twint
si en souden u hebben ende hen mede
te comene ter ewelijchede
daer men es in blide leven
engeen rouwe en mach daer sijn beseven
ende souden willen dat leven laten
dat sine minneren utermaten
bedrieghet ende sere bespot
maer nu dat vergave god
dat allene ware sijn mesdoen
dat men met liegene heeft geploen
maer seker alrehande quaet
bringet hem an diere ane vaet
siecheit gevet den glottoen
den hoerieren scandelijc doen
den dief oec het stelen doet
den grammen dat hi verwoet
den logenaren bedriegen mede
den jugen nemt het gerechtechede
den suveren sine suverheit
goede seden het al ontleit
nu laet ons sien wat men bedrivet
de brueder den brueder ontlivet
tkint den vader de vrient den vrient
hier af dit werelec leven dient
als ment minnet boven mate
so gevet tallen dingen hate
twi roeft de roevere op die see
twi doet de mordenere den coepman wee
twi doet onder die rike den armen
twi doet den oetmoedegen carmen
die fiere dan dat siere dienen mede
der keytiveger vleesschelijchede
ende als dit leven bringt ten ende
sinen minnere met alre schende
al gemest ende al verdoert
sendetenne siere dochter voert
dat es ter eweliker doot
die men dan heeft bi rechte groot
want si daer ute es geboren
onse vorderen hier te voren
moesten sterven bi desere gulsechede
ende si die houden noch den sede
si moeten ter hellen gronde
ende en voeren met hen niet dan sonde
o gi vriende dit eest dleven
daer ghi den uwen raet wilt toe geven
die  waer dat sake dat si daden
dat gi onderlinge wilt raden
ene corte stont souden si met u wesen
ende van u scheeden saen na desen
ende soudt vergaderen nemmermee
en ware in dewelike wee
daer de vlamme es sonder verganc
ende oec die vreselike stanc
vol serpente ende draken
ende alrehande verschubde saken
ende al deser grooter schende
so en es nemmermeer geen ende
dit ongeval laet hen nu liden
ende daer van wilt oec selve tiden
ende daer af u oec niet en ontsiet
si en scheeden van u niet
maer si selen vore varen
u de hemelsche woenste bewaren
daer ghi in ewelijc getide
met hen wesen selt al blide
ende daer en mach letten geene sake
maer also sijn selt te gemake
dat geene tonge en can gespreken
es iemen hier die wille breken
sine vuele begerte in dit leven
ende van hem so heeft verdreven
hi sal ghinder al sijn begeren
van sinen sceppere impetreren
god maecte den mensche ende dit leven
gaf hi hem de doot daer neven
dat hi soude die doot ontsien
so dat hi leven soude in dien
dat hiere bi quame in tsalege leven
daer geen ende en wert gegeven
vraecht iemen twi god die rijchede
maecte ofte mense mach houden mede
met redenen dits onse tale
si waren gemaect dat si wale
mogen spreken tote diese minnen
mint ons soe in uwen sinne
dat wi van u niet en scheeden
wildi u selven vore ons leeden
so en mogen wi u volgen niet
maer eest so dat ghijt gebiet
ghi moecht ons levende senden voren
so mogen wi u toebehoren
die gierege die geeft sijn gout
om weder te nemene tweevout
die ackerman sijn coren sayt
omdat hi menechfout dat mayt
wach en es dit niet ongeval
ende den mensche dunct dat sal
de sculdere gelden tweevout sijn scout
ende deerde sal geven menechfout
dat men hare geeft ende god en sal
niet loenen dat men hem geeft al
dies geeft god die rijcheit di
dattu souds kinnen watter in si
ruste genuechte ja ter maten
orboerstuse in caritaten
ende duse in sgevers hoede leges
maer eest dat gi selve der hoeden pleges
gulsecheit salse di verteren
ofte onsuverheit salse onneeren
ofte di maectere quite die doot
ofte du quaems in selker noet
dattu roevers moest liden
met vele gels an dijnre siden
ende du dien vonts diet houden woude
dat gelt in sekeren behoude
ende hi dat ware die di tgelt gaf
ende oec seide tote di daer af
gaestu metten gelde vort
du verlieseds ende wert vermoert
want di comen roevers ane
du souds bidden sere ic wane
dat hi dat gelt van di ontfinge
want du seker souds sijn der dinge
ontfinge hijt dat hijt die gave
daer na vele meerre have
dit mogen hier seggen oec de delite
ghi die ons mint beveelt met vlite
ons den genen die sonder sneven
u mach geheel ons weder geven
wildi beletten ons in dit leven
dat wi onse recht niet en geven
ende ghi ons orbaert
wi loechenen dijns van al ter vaert
wi werden noch gequijdt al ute
van gebrekeliken servitute
ende werden geroepen ter vriheit
der glorien gods kindere geseit
o mage vriende o ghi wive
en roept ter doot niet van den live
diegene die gi waerlec mint
den visschen die men een hingene in sint
omme ene suete smake cleene
dese rouwe hier al gemeene
hi es licht ende men gedraechtene lichte
es hi groot ende gedichte
so es hi comen saen ten ende
maer dat toecomende ellende
daer en mach geen ende an wesen
en laet ons niet ontsien dan desen
rouwe die geindt es saen
ende laet ons anevaen
die dinc daer wi mede comen
met gode ter eweliker vromen
ende en laet ons niet begeven dien
die wi vore ons varen sien
ter bliscap met onsen here
die gedueren sal emmermeere
een wonder mogedi hier verstaen
doe die heilege sebastiaen
dese gelike ende vele meere
hadde geseit gaf onse heere
omtrent hem een licht sere claer
ende in dat licht so sach men daer
enen jongelinc met witten
dat niemene te seggene en soude gesitten
dit was in thuus daer nychostraet
was here een man in hogen staet
ende hadde een wijf die hiet zoee
die vi jaer hadde van siecheiden wee
ghelegen stom ende dese versach
dat wonder dies ic dede gewach
ende si weyvede metter hant
sebastiaen versaecht te hant
ende wiste dat si niet en mochte die dingen
die si meende met woerden vortbringen
doe seide hi ofte ic seide dware
so moet onse here geven hare
macht te sprekene thant daer naer
riep die vrouwe al oppenbaer
salech du best ende salech sijn
sebastiaen die woerde dijn
ende die geloeven dijnre leeren
ic hebbe gesien den ingel ons heren
enen boec houden vore dine ogen
daer du dijn woerde al uut const togen
wie diere geloeft sal salech wesen
ende die twifelt cens woerts van desen
blijft vermaledijt ende quaet
ende als die dageraet
sere verlicht die donker nacht
also dijnre woerde cracht
verlicht alle die blenthede
van der quadere onwetendhede
nychostraet der vrouwen man
doe hi dit horde ende sach an
viel ten voeten sebastiane
marchus ende marcilliane
die hi in banden hielt gevaen
hi deedse ontbinden ende bad hen saen
dat si daer si wouden gingen
maer si spraken so ten dingen
dat alle diegene die daer waren
dat kerstenheit vore al begaren
doe beval sebastiaen
nychostrate dat hi saen
te samen doe in ene stede
ongebonden also hi dede
altemale sine gevane
ende saen wert sebastiane
daer policarpus die pape bracht
noch quam daer mede van grooter macht
claudius met sonen tween
al vol waters was die een
ende die ander hadde te dien stonden
van swaren sweete dlijf vol wonden
ghedoept wert het daer altemale
lxvii bi ghetale
ende claudius sonen beede
worden quite van allen leede
tranquillijn die vader was
der twee gebruedere daer ic af las
marchus ende marcilliaen
nadat hi doepsele hadde ontfaen
wert hi licht ende al gesont
die geweest hadde vore die stont
van artiltike so onsochte
dat hi cume gedoegen mochte
dat menne yewerinc soude dragen
dus te samen binnen xv dagen
bleven si beide dach ende nacht
gode lovende ende maecten cracht
te gedoegene met allen sinne
alle tormente omme gods minne
hierenbinnen wert gedoept oec mede
cromacius de baeliu van der stede
met tyburcius sinen sone
mcccc hadde die gone
die waren sijn eyghen meisenieden
ghedoept worden alle die lieden
ende daerna cromacius
scoutse alle quite ende seide aldus
die teenen vader hebben gode
en souden niet staen ter menschen gebode
als in rechter scalckernien
dus wilde hise alle vrien
nu wert saen jacht op die kerstine
cromacius in den huse sine
onthielt die kerstene altsamen
ende voedde die tot hem quamen
bi des paeus gayus rade
soe dat het quam vore die quade
doe gayus dat quam te verstane
sprac hi dus den kerstenen ane
des menschen crancheit kinnet god
dies sijn ii grade in sijn gebod
daer men tote hem mede comen mach
deen es dat men hem nacht ende dach
diene in belyen die ander si
die eerlike martielie vri
cromacius volge dan diegone
ende tyburcius sijn sone
die der martielien in vresen iet si
ende wie dat wille blive met mi
sine verscheeden in geenen sinne
die te samen hout gods minne
doe riep tyburcius lieve vader
ic en scheede van di niet altegader
mi es genuechelijc die doot
omme dewelike bliscap groot
metten paeus daer bleven sijn
marcilliaen marchus tranquillijn
hare vader ende tyburcius
nychostraet ende castorius
ende zoee nychostratus wijf
dese verloren hare lijf
claudius met victorine
met symphoriane sine
castulus een kerstijn rike
hielt een stic dese verholenlike
daer si leidden een heilech leven
ende hebben menegen gegeven
van misseliker qualen gesonde
tyburcius ganste teenre stonde
enen man die was gevallen
ende sine lede tebroken met allen
die dat verseide altegader
siere moeder ende sinen vader
ende vinghen ane dat kerstenhede
dat hen de paeus gayus dede
nu die heilege zoee
die hare en ontsach min no mee
om gode te smakene de doot
ghine ute in devotien groet
op der heilegere apostele dach
peters ende paulus daer men plach
die te eerne in dien stonden
die heidene diese daer vonden
hebbense vore den juge geleet
die hare seide dat si gereet
maers den afgod anebede
dat si ontseide daer ter stede
wert si gekerkert ende bleef vi dage
sonder spise ende na die plage
wert si gehangen bi den hare
an enen boem ende onder hare
was gemaect groot roec ende stanc
doe begaf si den geest eer iet lanc
enen steen daden si hare an
ende woerpense in die tybre dan
tsnachts quam zoee in droeme ane
den heilegen sebastiane
ende seide hem hoe si hadde gevaren
ende als hi dat giet oppenbaren
onder de gesellen sine
soe riep lude tranquilline
de wive vore ons de croene ontfaen
hier na so es hi gegaen
daer men sente pauluse te eerne plach
doene dat heidensche volc versach
steenden sine ende woerpenne doot
in de tybere die riviere groot
doe dese dinc verstonden dus
nychostraet ende claudius
castorius ende symphoriaen
ende victorijn sijn si gegaen
op die tybre alle tsamen
soeken der marteleren lichamen
so datse de heidene vingen ane
ende brachtense vore fabiane
diese x dage heeft gehouden
somwile gesmeect somwile gescouden
om doen anebeden die afgode
dat si doen souden herde node
doe dede hijt den keyser verstanden
diese tormenten hiet te handen
datse en verkeerde min no mee
ghewoerpen worden si in de see
ende gesonken met laste sware
dus wert die sint vergaderinge mertelare
nu was een die hiet torquaet
een geveyst kerstijn quaet
ende woende metten paeus pius
desen scalt sere tyburcius
alse hine onkerstelike sach leven
die op hem nijt dus heeft verheven
dat hi hem valschelike vaen dede
ende tyburcius mede
si worden geleidt vore fabiane
die torquate dus sprac ane
en wetstu niet van den gebode
der keysere dat mense alle dode
die de gode niet en anebeden
torquaet antwerdde ter steden
dit leerde mi de meester mijn
ende ic moet doen den wille sijn
fabiaen sprac tyburcius an
wat segtstu hi seide dan
lange heeft hem torquaet gelogen
kerstijn als du vore dine ogen
sien moechts wies hi heeft geploen
cristus en heeft selker cnapen wat doen
nu es sijn wille al onttect
doet al dat ghi hebt gemect
alle pine wi gherne anevaen
doe sprac die juge fabiaen
bringe di selven weder te dijnre edelhede
ende scandelike doot scuwe daermede
tyburcius heeft geantwort
o juge van al rome der port
salic venus donsuver wijf
ende jupiter den vuelen keytijf
marcurius den valschen dief
ende saturnus die niet so lief
sine kindere en hadde hine nam hen dleven
met anebedene eere gheven
ende omme dat ic anebede
enen god die in ewechede
regneert so wiltu mi verslaen
doe dede te hant fabiaen
vore hem werpen gloyende colen
ende hi hevet hem bevolen
dat hier op sta baervoet
ofte dat hi eere den goden doet
tyburcius maecte een cruce saen
ende ghinc op die colen staen
ende seide keytijf sie ende leere
dat cristus es god ende here
en kintstu noch niet na dijn behoef
dinen god jupiter so proef
stec dine hant in dwater dat siet
en doedt di beseffen niet
ofte hi mach mijn here mijn god
hi heeft hier nu selc gebod
over tfier sine creature
dat mi te moede es nu ter ure
oftic op rosen of lilien stoede
fabiaen sprac met erren moede
wie twifelt van uwer toeverien
swijch keytijf in dijn belyen
so en sech gode negeene onwerde
sprac tyburcius ten swerde
bevalne te handen fabiaen
onthoeft wert tyburcius saen
want die valsche keytijf torquaet
die aldaer wiste der kerstene staet
soe dede hi castule vaen
die ontlijft wert wel saen
dit was der kerstene goede waert
hier na marchus gevangen waert
met sinen brueder marcilliane
ende enen stake gebonden ane
ende genagelt dore de voete
doe songen si desen sanc wel soete
siet hoe scone eest ende hoe goet
dat bruedere in een te wandelne doet
alse si enen dach ende ene nacht also stoeden
so hietse de juge in sijn verwoeden
met glavien steken dore de siden
ende alsoe voeren si metten bliden
niet lange hier na so wert gevaen
de heilege sebastiaen
den keyser dede ment verstanden
diene vore hem ontboet te handen
ende sprac ic dede di eren wale
boven alle die gene van miere sale
ende deckets dinen sede
jegen mine salechede
ende jegen mijnre gode recht
omme dine salecheit ende echt
van algader den roemschen rike
hebbic gebeden nerenstelike
gode in wien dat al moet staen
sprac die heilege sebastiaen
want ic mercte in minen moet
dat si sijn rechte calvere verwoet
die hulpe bidden ane de steene
die keyser wert vergramt niet cleene
ende dedene uutleiden sonder letten
te velde ende als teenen teekene setten
an enen stake gebonden daer
ende met gescutten schicten naer
die ridders daden dat hi hiet
so menech gescutte men hem in schiet
daer hi gelike hadde bi
dat een erts gedorent si
over doot lieten sine daer
castulus weduwe quam noch daer naer
om te bringene ten grave
si vantene levende daer si ave
verblijdde ende hevetene thant brocht
cortelike worden gesocht
sine wonden altesamen
die kerstene al tote hem quamen
ende baden hem dat hi ginge daen
na sine bedinge ghinc hi saen
daer hi den keyser gemoeten woude
als hine sach sprac hi also houde
met bedriegene alte quaet
ghi keyser u bedriegen laet
dat ghi waent die kerstelike
leven onnutte sijn den rike
want het bi hen in baten wort
als die keysers dit hebben gehort
soe sprac dyoclesiaen
en es dit niet sebastiaen
die wi met gescutten ontliven hieten
die sint sprac van dien verdrieten
ontgingic bi der macht ons heren
dat ic u dware noch soude leeren
doe hietene de keyser dootslaen
met stocken ende also waest gedaen
in ene priveye woerpen sine daer nare
dattene niet als martelare
eeren en souden die kerstine
toter heileger lucine
quam hi tsnachts in visioen
ende seide hare wat si soude doen
te vindene sinen lichame
ende die stede daer hem betame
begraven te sine si dede dat al
also als hi hare beval
doe dese persecucie was
so was een riddere hiet mennas
onder den hertoge agerike
metten keyseren swarelike
ghemint omdat hi dat volbrachte
dat hi vele merteleren gedachte
ghestercte in haerre pinen swaer
sijn ridderscap liet hi daer naer
ende leidde een stic hermiten leven
nu heeft hem sijn sin gegeven
dat hi wilde gaen besien
ene feeste groot houden in dien
die keyser ende alse hi daer quam
ende hi die sware pine vernam
diemen daer den kerstenen dede
riep hi oppenbare ter stede
dat hi daer quame sonder bedwanc
doe wert hem menege pine stranc
daer hi gestade in bleef gedaen
ten lesten dede men hem thoeft afslaen
dus ghinc der persecucien brant
dorentore in elc lant
so dat te seggene ongeloevelijc ware
hoe menech doe wert mertelare
te nychomeden in die stede
daer men torment den kerstenen dede
in de marct ende daer men las
den boec vore alle dat daer was
daer der afgode wet in stoet
wert een edel man so gemoet
dat hi den boec nam vore al tgemeene
ende scoerdenne in sticken cleene
doe die keyser horde mare das
die doe in die stede was
dede hi pinen dien edelen man
met al dat men gepeysen can
ende hoe groot dat was tferdriet
hi en verkeerde te male niet
vroe was hi in alle dinc
dit sach een skeysers camerlinc
ende was dorotheus geselle
peter hiet hi daer ic af telle
maer dorotheus was te waren
provoest van al den cameraren
ende oec van den magetogen
des keysers kindere enen hogen
hadde hi mede ghelike hem
gorgonius also icts vroeder bem
die peter daer ict af seide eer
doe hi sach doen dit groote seer
dat men dede den edelen man
ende menne niet verdroeven en can
so heeft hine sere geclaget
maer een dinc hem sere wanhaget
oft hijs hem ane de gode hout
ende hi als een kersten stout
dat oppenbare wederseit
doe waren hem tormente anegeleit
so messelijc ende so sware
dat ic niet en can geseggen dware
ten lesten voer hi met gode blide
van merte op de vierde yde
des martelaren meester was
dorotheus daer ict af las
van den geloeve van kerstenhede
ende al der camerlingen mede
doe dese ende gorgonius
peteren sagen pinen dus
quamen si ten keyser ende hebben geseit
twi keyser doestu ons dit leit
peter omme selke saken
daer wi di wel cont af maken
dat wi belien altemale
de keyser na deser tale
dede hise pinen misselike
ten lesten voeren si te hemelrike
met stroppen verwroecht beede
hierna schiet uut allen leede
anthonus die doe bisscop sat
te nychomeden in die stat
sijn hoeft was hem afgeslegen
daer hi mede wilde gewegen
sine scaep als herde goet
die hem volgeden metter spoet
dat meeste deel na dien gelike
ende voeren alle ten hemelrike
nu geviel in deser stont
dat skeysers sale in den gront
men wiste hoe daer wert verbrant
den kerstenen teech ment an te hant
so vinc men ane met nerenste groot
al dat kersten was te slane te doot
som met swerden ende som met viere
som voerdense die onghierc
ende sonckense in die see
ja si ontgroeven dats noch mee
die si wisten van edelen namen
ende sonkense in die see altesamen
dat mense daer na niet en soude vermaren
met waerden van martelaren
want si waenden in haren rade
dat men hen godlijc ere dade
als dit gesciede in nychomeden
van surien in allen steden
so quam ute al selc gebod
dat die cristum hielde over god
dat menne doot slaet ofte vaet
aldus vaet men ende slaet
alle die princen van der kerken
edele onedele papen clerken
wive kindere noyt en sach man
meerre jammerheiden an
het wert gestille in elke stede
ende groot eenlijchede mede
bi den volke dat men versloech
in den kerkeren groot ongevoech
hier na so heeft men geboden
die noch ere wille doen den goden
dat menne late gangen vri
ende dies niet en doet dat hi
sijn lijf swarelijc moet verliesen
dus ginc men in de kerkers kiesen
ende in dlant van palestine
moesten oec liden de kerstine
tormente so menegertiere
dat niemen en es diet gevisiere
ende so messelike engiene
dat wonder ware te ansiene
selke ghinc men ane met viere
selke werpmen vore felle diere
daer god omme in menege stede
menege scone miracule dede
nochtan vele onsaleger lieden
van der dolingen niet en schieden
ende vele blevenre oec onverwonnen
wat die quade gedreigen connen
dan allene metten swerden
daerbi voeren si daer si begherden
in egypten in elke stede
so was dese plage oec mede
so groet dat niemen met spraken
ghetoegen en mochte het moeste smaken
met tormente die bittere doot
man wijf kint cleene ende groot
dat jhesus kerste ane wilde bliven
niemen en soudt u connen bescriven
die tormente menegerande
omme te doene den wiven scande
hingen sise naect met enen beene
ende nederwert hinc al dlijf gemeene
ende selke noch dese quaetheit vonden
daer ii boeme gescheeden stonden
dat si die telgere mochten versamen
met crachte si die heilegen namen
ende maecten hen vast ane die lede
die telgere ende te haerre stede
lieten si dan die liede gaen
so moesten die liede scoren saen
ende bi sticken also dan
bliven hangende daer an
te dien tide dat dese plage was
so was bisscop phileas
te tymus in ene port
daer de baeliu dede selke mort
ane de kerstene die hi dede
te velde dooden buten der stede
dat si diese souden ontliven
van moetheiden niet en conden bedriven
dies die heilegen droeve waren
want si duchten dat hen ontfaren
mochte der martelaren croene
dese croene vercierde scoene
met gemmen van meneger doget
phileas die was gehoget
sine scaep te huedene als herde goet
dese bisscop also ict verstoet
was van magen verre te voren
van siere steden best geboren
ende doe menne vore den juge brochte
ende menne niet verkeren en mochte
van den heilegen kerstenhede
so quamen sine mage mede
manne wive ende kinder
die sere mesbaerden ghinder
omdat hen dochte dat hi sware
so vaste in dolingen ware
ende hi die al gode beghert
heeft al hare mesbaer onwert
ende seide dat sijn naeste dat waren
dapostelen ende de martelaren
een prince die philoromus hiet
sach den bisscop in dit verdriet
siere mage grote clage
ende des jugen menege lage
hoe dat si den heilegen man
dolingen mogen bringen an
ende doe riep hi oppenbare
twi tempteerdi aldus sware
des heilechs mans gestedechede
ende wiltenne bringen ter quadere sede
waendi dat trane menschelike
die ogen die scouwen hemelrike
verkeeren mogen neen si niet
doe wert altemale geen diet
verwoedt so dat si begheren
dien metten bisscop tempteren
dies die juge wel orlof gaf
de hoefde sloech men hen beiden af
noch scrivet sente jeronimus
van desen heilegen bisscop dus
phileas van thymus der port
was van edelre geboert
ende van erdschen goede rike
enen boec maecte hi heilechlike
doe hi was bisscop omme vermaren
den lof van den martelaren
daer hi den genen die na hem bleven
selken troest bi heeft gegeven
datter menech bi wan te loene
der mertielien gloriose croene
in dlant van frigien moeste tien tiden
menech kersten die doot liden
want daer was ene groote stat
daer al kersten volc in sat
alomme so beset met viere
datter levende in geenre maniere
en bleef man no kint no wijf
sine lieten daer alle dlijf
nochtan dat hen cose was gegeven
dat hi uut ginge die wilde leven
van deser ongetelder scare
was leidtsman van grooter mare
adanctus die was so hoech
dat algader vore hem boech
wat dat was in skeysers sale
dese hoecheit liet hi altemale
ende wert hertoge met grooter eeren
van deser salegher scaren ons heren
in arabien worden oec tier tijt
marteleren gebenedijt
dat hier niemene en es bekent
noch hare messelike torment
in mesopotamien met
wert ter mertielien geset
so menech in caent gescriven niet
noch dat messelike verdriet
talexandrien in die poert
wert onder de kerstene oec selke moert
dat ict u niet gescriven en can
tanthiochen ginc men oec an
den kerstenen met tormenten swaren
ii edele jongelinge daer waren
die doemense wilde doen anebeden
dafgode spraken si ter steden
leidt ons ten viere doe si daer quamen
staken si in tfier de hande tsamen
ende seiden overluut
als wi de hande trecken uut
so willewi dafgode eren
die brant en mochtse niet verkeren
in ponten in menege stede
wert so sonderlinge wreethede
op die salege kerstine
dat niemen en gescreve die pine
noch die tormente menegertiere
dat si al doechden in blider maniere
het was bisscop in de stede
tanthiochen  als heeten dede
de keyser dyoclesiaen
dat men de kerstene daer soude verslaen
herasmus die heilege man
die die stede ruumde dan
ende ghinc leiden hermitenleven
vii jaer dus eest bescreven
so sendde hem al sine lijfnere
bi enen roeke onse here
ende wilde wreede diere
daden hem werde in menegher maniere
dingele sijns so dicke plagen
ende met troeste wel versagen
ten lesten hiet hem onse here
dat hi in onse stede keere
doe hi daer quam ruumden te hande
alle hare besetene die viande
daer menech mensche bekeerde mede
ende vinc ane dat kerstenhede
cortelike heeft dit verstaen
die keyser dyoclesiaen
diene vore hem comen dede
ende al sijn dreygen noch sine bede
en mochte niet verkeren den heilegen man
doe ghinc hi hem met pinen an
ende hi en conde hem geen verdriet
ghedoen dat hem deerde iet
doe riep al tfolc den keyser an
keyser laet staen den gerechtegen man
den bisscop van deser stede
der kerstene god hi es hem mede
thant wert daer ertbeve groet
dondere ende blixeme sonder genoet
so dat die liede waenden wale
dat si verderven souden altemale
de keyser die wert oec vervaert
ende sprac dus ten volke waert
omme dat dese bedriegere quaet
so lachtert onser gode staet
so gesciet dese dinc hier swaer
karkeren dede hine hier naer
ende heeft verboden op de doot
dat hem niemen cleene no groot
iet te siere lijftocht gevet
die dore hi besegelt hevet
selve met sinen vingherline
groet licht ende roke fine
quam thant ten kerkere inne
cristus al der heilegen minne
quam tot hem diene hiet opstaen
sine bande worden te niente saen
doe sprac een ingel dese tale
tote ham com met mi in ytale
daer selstu menegen mensche leeren
die hem te gode sal bekeeren
thant vant hi hem hier na
in die stat heet lucrida
des andersdaechs ten kerkere quam
de keyser die geheel vernam
sinen segel ende hiet te hant
dien halen die men niet en vant
doe quam den keyser an groot verdriet
ende riep heden es gesciet
wee minen goden ende minen rike
doe riepen die liede gemeenlike
voerdenne danen in dit bedieden
heeft hi cume gestilt die lieden
doe herasmus quam in die port
also als ghi hebt gehort
ghinc hi predeken in die stede
ende dede menege miracule mede
een man van grooter edelhede
ende die meeste van der stede
anastasius hadde een kint doot
daer men omme dreef rouwe groot
dien herasmus gaf sijn leven
dat dese woerde heeft uutgegeven
te waren der kerstene god es groot
die mi verwect heeft van der doot
bi herasmus den cnape sijn
de vader ende menech heidijn
sijn bekeert van dien woerden
die si daer van den kinde hoerden
wel xlm in die stede
ontfingen daer dat kerstenhede
die tempele ghinc men destruweren
ende die kerken gods fonderen
hier na so heeft dit verstaen
die keyser maximiaen
die herasmus dede vortbringen
als hi sine gode wilde dwingen
tanebedene met gewoude
vraechde herasmus welken hi soude
van dien goden anebeden
de keyser leiddene ter steden
daer hi jupiters beelde vant
xii ellen lanc te hant
sprac die keyser siet hier desen
jupiter dien ic moet wesen
met al den minen onderdaen
herasmus maecte een cruce saen
so wert die afgod al niet
daer een duvel uut schiet
die den lieden dede pine groet
maer die heilege man geboet
den drake dat hi voere dane
dat hi dede als dat sach ane
tfolc riept al met gemeenre mine
groet es de god der kerstine
ende vele vielenre ane kerstenhede
dit was te syrmen in die stede
de keyser die sach hem wale
bedrogen ende ghinc in die sale
ende dede ontliven alle daer naer
die kerstendoem ontfingen daer
wel xxx dusent ofte mee
die dies en dreven geen ander wee
dan si herasmus baden sere
dat hise bevele gode onsen here
ende hi hevet also gedaen
doe quamen die ingele saen
ende der heilegen sielen namen
ende songen alleluia te samen
des keysers gramscap en was niet smal
ende op sente herasmus al
ende ghinc hem met tormenten an
die metten cruce de heilege man
sonder pine al dede tegaen
doe dat sach maximiaen
dede hi niewe dinc noch maken
enen pot met vaste saken
ende dien dede hi heiten seer schiere
met sonderlingen grooten viere
daer ghinc herasmus in ter vaert
metten cruce gods bewaert
so dat hem niet een twint en verwach
maximiaen die derwert sach
van verre wert sware gepijnt
want also ene beke loepende schijnt
liep uten putte ene hitte groet
die hem dede groete noet
so dat hi roepende wert aldus
ic verberre herasmus
bidt vore mi ende also saen
es die sant tote hem gegaen
ende seide keyser nu mogedi sien
hoe die creaturen plien
te dienenne kerste minen god
ende hoe hi al dijn ghebod
doet tegaen ende wesen niet
ende doet wesen dijn verdriet
dat te minen behoef was gereet
proef oftu dewelike vlamme heet
sout connen gedoegen als du hier
niet en cons gedoegen dit lidende vier
nu omme gods gedoechlijchede
die ons heet in elke stede
dat wi om tquade gelden goet
so heetic dat di pine doet
dat het van di scheede saen
omme die liede diere bi staen
dat siere bi kinnen gods mechtechede
ende van den duvel verscheeden mede
al ongepijnt so wert hi sciere
maer hi was so putertiere
dat hijt over toeverie al helt
wat dat dede die gods gewelt
so dat hi den heilegen man
in fellen kerkere dede doen dan
ende met ketenen benden onsachte
ende sette daer toe stercke wachte
hi peysde dat hi ten anderen dage
vinden soude niwe plage
den heilegen man te doodene mede
tsnachts quam in der gevangenessen stede
een jongelinc te wonderne daer
die herasmusse antaste daer
ende hi hietene opstaen
sine ketenen ontsprongen saen
ende hi heeftenne vort bracht
in tsampaengen bi gods cracht
teere port hiet formiane
doemen den keyser dede te verstane
dat hi herasmus quite was
wicte hi thoeft ende seide na das
herasmus heeft vele gedoeghet
maer vroetscap heeft hi nu getoeget
dat hi ontfloen meer pinen si
die hem te doegene stont bi mi
dies in gods love ende in gebede
was herasmus in die stede
die ic u seide vii dage
doe sprac hem ane dins gene sage
de stemme van hemelrike
herasme du heefs getrouwelike
ghestreden nu com ende ganc
in dijns heren bliscap stranc
opwert hi sach ende heeft vernomen
ene blickende croene comen
rechte te sinen hoefde waert
doe nicte hi ende sprac ter vaert
ontfanc here minen geest in vreden
daer gaf hi gode de siele ter steden
die diere waren die ingele sagen
wittere dan snee hem te hemele dragen
eene vrouwe was te rome
in desen tide also ict gome
edel ende daertoe sere rike
weduwe die onsuverlike
leidde hare leven ende hiet aglaes
want enen jongelinc hiet bonefaes
hielt si te haerre oncuusscher minnen
al was dese van onsuveren sinnen
si dede gherne telker stede
werke van ontfermechede
alst god wilde begonden rouwen
hare sonden deser vrouwen
so dat si anesprac haren vrient
die van sonden hare hadde gedient
broeder seitsi di es cont
van onsen sonden lange stont
daer wi vore gode af moeten geven
emmer redene na dit leven
nu hebbic verstaen te waren
wie dat eert gods mertelaren
dat hi sal deelen ane hare goethede
nu vaert dan te enegher stede
daer ghi reliquien hebt van hen
ende brinctse ons herwert in willen ic ben
dat ic hen sal ene kerke maken
ende hen eere sal doen in allen saken
bonefaes bestont al dat
ende nam met hem grooten scat
daer hi reliquien soude coopen met
ende heeft hem te wege geset
hem xiister
 tors van siere maysenieden
ende als hi ende sine vrouwe schieden
sprac hi te hare can ic beloepen
marteleren lichamen oft gecoopen
vrouwe ic salse bringen hare
ende oft in namen van martelare
tote u comt mijn lichame
en sal u niet sijn dat bequame
si sprac lieve vrient swijch dies
ende wes van sprekene niet so ries
maer devotelike vare
ende aldus sciet hi van hare
doe peysde hi al en ware hijs niet wert
na dien dat hi heilechdoem beghert
hi wille laten vleesch ende wijn
tetene ende hi wille sijn
in gebede dicwile tonsen here
dat hi sijn dinc ten besten kere
te tharsum es hi dus comen
daer hi claerlijc heeft vernomen
dat men den kerstenen torment dede
hi sprac tote hen die hem waren mede
gaet ende nemt herberge in de stat
ic ga allene besueken dat
de meysenieden waenden wel
dat hi tbordeel sochte ende niet el
maer hi ghinc ter steden waert
daer hem was geoppenbaert
daer men te tormentene plach
die van kerste dorsten doen gewach
daer vant hi in menege pine
sitten hangen ende liggen kerstine
thant hise cussen began
ende riep dat horde menech man
groot es de god der mertelaren
vort bat hi geenre heilegher scaren
dat si gode vore hem baden
dat hi hem des wilde gestaden
hare ghelike een te sine
vort troeste hise in die pine
die juge die dit heeft vernomen
dede den jongelinc vore hem comen
ende vragede hem wie hi ware
een kersten seide hi oppenbare
doe ghinc men met grooten attente
an hem ende met menegen tormente
dat hi blidelijc al verdroech
en scheen ane hem geen ongevoech
daerna nam men wallende loet
dat men hem in de kele goet
te hemele wert dede hi sine gebede
ende ten mertelaren mede
die hi daer omtrent hem sach
dat elc bidde al dat hi mach
ende als hare bede was geendt
al tfolc dat daer was omtrent
wert weenende roepende met gewout
cristus gods sone ons behout
verderven moeten die afgode
die juge sach dat hi wel ode
sijn leven daer mochte laten
ende ghinc danen siere straten
maer smergens quam hi mechtech bet
bonefaes wert vore hem geset
dien hi sprac ende eenvoudech vant
ende doe dede hem die tyrant
anedoen menech torment
dat dingel gods heeft al geschent
ende bonefaes bleef onverwonnen
die juge siedt al niet sijn connen
ende en wiste els wat anevaen
dan dat hi hem dede thoeft afslaen
sine meyseniede droefden sere
die doe sochten haren here
met dat si dus daeromme vragen
so es hen van enen ghewaghen
dat hi enen vremden hadde gesien
metten kerstenen ter pinen tien
ende ghisteren wert hi onthoeft
dandere en hebbens niet geloeft
ende seiden dat en mach hi niet sijn
hi suect al hoeren ende wijn
dien wi sueken ende nochtien
sijn si mede gevolghet dien
die hen dat dede becant
want hi was der jugen seriant
dus quamen si ter stede saen
ende die seriant dede hen verstaen
welc dat sijn lichame ware
om sijn hoeft vrageden si daer nare
hi toenet henlieden ende dat hoeft
loech vriendelijc op hen dies geloeft
ende si verkindent alle gemeene
ende vielen in groeten geweene
ende seiden vergevet ons here
dat wi van di messpraken sere
daer gaven si also groet goet
dengenen daert ane stoet
ende namen den martelare
ende brachtenne met dierre ware
ende voeren so thuus waert
dingel hevet geoppenbaert
siere vrouwen de comst van hem
ende seide ontfanc ende nem
werdelike als dinen here
dien du als cnape hads wilen ere
bi siere beden wertstu ontbonden
van altemale dinen sonden
aglaes ontfinc den martelare
met grooter werdden ende daer nare
heeft sine geleit in werder stede
daer si ene kerke maken dede
daer god menegen heeft verhoeget
om sijns martelaren doghet
die heilege aglaes liet al varen
de werelt ende vleesschelijc begaren
ende gaf den armen al haer goet
wie dat hare te dienste stoet
dien scalt si quite ende maecte vri
een deel joncvrouwen nam si hare bi
daer si gode diende mede
ende quam in selker heilechede
dat si die duvele heeft versaget
ende den sieken gesondde bejaget
dus leefde si xiii jaer
ende gaf gode ene siele claer
te dien tide dat maximiaen
keyser was was affricaen
die den kerstenen dede pine
dese hadde ene dochter scone ende fine
met vele pinen moeste liden
sente felix te desen tiden
de doot ende doen salegen endde
van sporkille ter xviiister
 kalende
in tibusaten ene stat
dese heilege man bisscop sat
te dien tide vinc oec martelie ane
sente peter van aulane
met menegen tormente swaer
martelaren worden daer naer
orencius ende een vincent
in spaengen als dat bekent
victor die hadde geweest hare waert
nam hi die lichamen onvervaert
om te gevene sepulture
die baeliu wist in corter ure
die victore dede die arme afslaen
vore ende thoeft daer na saen
victors vader sach dit an
die van vare vlien began
maer de moeder aquiline
die benam hem die vlocht sine
want si vaste hielt haren man
ende met haren mantele dan
deckesi dat hoeft sijn
ende seide in tgeloeve dijn
staet stoutelijc ende laet ons geven
om jhesum cristum onse leven
ende doe dit diegene sach
die de kerstene tontlivene plach
sloech hi hen beiden thoovet ave
hier na bi ons heren gave
dese martelaren vroude
voerde in gods gewoude
de bisscop sente poncius
ende als si comen varende dus
ter steden daer die martelaren
rusten wilden na hare begaren
bleven die beesten al stille staende
diese voerden ende gaende
en mochtse niemen gebringen vort
daer bleven si dit was bi der port
die ebredinne es genant
also ict bescreven vant
ene weduwe die hiet lucie
was die vernam die duvelie
die gebode des keysers quade
tote haren sone sprac si in rade
euperpius die was heidijn
latewi dafgode lieve sone mijn
ende anebeden wi dien god
die over al heeft sijn gebod
doe liep die sone ten keyser waert
ende heeft hem dit geoppenbaert
die omme die vrouwe sendde saen
ende doe si uut haren huus soude gaen
verderven moet seitsi dit huus mijn
om dafgode diere in sijn
ende ic moet sijn bescreven
mettien die cristus gevet dleven
alse hare de keyser heeft versien
vraechde hi hare vele ende nadien
sprac si hem coenlike an
tallen pinen diemen can
ghepeysen benic gereet
ten kerkere wert si doe geleet
maer die dore loec jegen hare
in beden viel si daer nare
wert daer sere suete dinc geroken
in den kerkere hordemen dese sproken
verblide in gode in elc getide
anderwerven seggic verblide
want dat oge noyt en sach
noch geen oere horen en mach
noch comen en mach in menschen sin
heefstu verdient te comene in
iiii dage hierna een water spranc
uten kerkere dat verdranc
ende verdarf wel half die stede
ende des keysers palais mede
die hier na quam te lucien
ende teecht ane haerre duvelien
algader dat daer was gesciet
uter port hise leiden hiet
doe dede hise met stocken slaen
maer diese sloech wert een steen saen
ende die hant daer hise sloech mede
bleef vleesch ende noch heet de stede
ter vleesschent in desen dage
den keyser quam ane selke plage
dat hem dunct de doot sijn bi
god jupiter riep hi help mi
ende die afgod viel altehant
ende wert te niete rechte als een sant
doe sprac lucie den keyser an
dijn god en helpt di niet seitsi dan
den keyser mer mijn god ganst mi
gheloefstu sprac si ic doet di
ja hi antwerdde hi gereet
dine valscheit seitsi ic weet
maer gods sone make di gesont
hi genas te hant ter stont
lovede hi sinen valschen god
jupiter ende als een sod
liep hi te sinen tempel waert
ende doe hi was in de vaert
wert die tempel van der erden verswolgen
ende noch wert hi meer verbolgen
ende dede gloyen een coperijn vat
loet ende smout pec voldoen dat
ende dede lucien daer in doen naect
daer si geen pine af en gesmaect
iii dage es si daer in gestaen
ten vierden es si uut gegaen
ende ontboet den keyser dit
waeromme dat hi stille sit
want hets wel die tijt van pijn
de keyser sloech vore de borste sijn
ende sprac wat magic vangen an
met ysere met loede dede hise dan
laden ende also leiden vort
in allen straten van der port
so dat si quamen dus gegaen
vore thuus daer woende geminiaen
die xxx dusent cc ende twee
hadde in sijn huus afgode ende mee
ende doe lucie leet vore sine dure
bekeerde geminiaen te dier ure
ende volgede hare also houde
daer mense tormenteren soude
ende hi viel te voeten hare
mine geestelike moeder care
seit hi bi di weetict al
in wien ic geloeven sal
ghekerkert worden si beide saen
bi den ingel heeft dit verstaen
die pape prothasius
die die dinc toebrachte aldus
dat hi ten kerkere es comen
daer hi gods licht heeft vernomen
ende doepte geminiane
die lucien vort mee bleef ane
vore den keyser quamen si hier nare
die alle tormente sware
die hem sijn felle sin conde gegeven
hem dede daer si af bleven
al ongescaedt bi der gods macht
als hi siet sijnre macht cracht
liet hise ende ruumde hen die stat
eene riviere soude hi na dat
met scepe liden met vele lieden
die alle verdronken horic bedieden
sonder hi die cume ontghine
hier na so geviel die dinc
dat quam te rome pirropogoen
als juge ende dede gebieden doen
offerande te doene den goden saen
lucie ende geminiaen
liepen roepende harentare
dat elc afgod een duvel ware
als die juge dat heeft verstaen
dede hi hen met tormente anegaen
ende doe wert ertbevinge so groet
dat scheen dat al die port verscoet
ende thuus daer die juge was in
ende xl sijnre cnapen niet min
viel daer si alle in bleven doot
ende die heilegen en hadden geene noot
doe dat jaer al omme quam
dingel dese sante nam
ende heeftse in cecilien bracht
daer god groot wonder heeft gewracht
ende daer si namen salegen endde
van eere andere lucien ic vende
die in cecilien oec es mare
daer ghi af horen selt hier nare
dese daer hier af gesproken es
was weduwe sijt seker des
ende daer die tale noch af sal sijn
was een reine magedekijn
nu willewi u hier gewagen
van ii gebrueders te gadere gedragen
dat waren na mijn verstaen
cosmas ende damiaen
in desen tide so besat
te sebasten in die stat
sente blasius bisscops eere
die een heilech man was sere
sijn bisscopdoem heeft hi begeven
ende leidde heilech hermitenleven
god toende wonder oppenbare
omme dorothea sine care
te cesarea in die stede
die sapricius passien dede
het nam bi passien swaren ende
van november ter vijfter kalende
te boloengen in ytale
vitalijs ende also wale
agrichola na mijn verstaen
doe keyser was dyoclesiaen
ende waren onder die jueden begraven
maer seder bi gods gaven
worden si bi sente ambrosise verheven
daer onse here wilde geven
menech teeken van haerre werde
want duvele voeren haerre verde
van dien die si te voeren bonden
ende menech sieke quam tsiere gesonden
in desen tijt was gepassijt mede
te egypten in die stede
die antinonim heet ic wane
bi den baeliu arriane
ascla met pinen meneghertiere
ten lesten was hi in ene riviere
ghewoerpen daer hi gode sende
de siele ter xster
 kalende
van sporkele ende na sente asclen doot
arriaen te vane geboet
alle diegene die kersten waren
ende onder die heilege scaren
was die here philomoen
ende appollonijs wies doen
al ane gode was onsen here
dese dede die juge pinen sere
doe sprac hem ane philomoen
biddende dat hi wilde doen
een kint in een coperijn vat
ende met schichten schieten na dat
men dede alsoe men scoeter naer
also vele gescutten als waren daer
die alle ontfinc dat vat coperijn
ende ongequets bleef dkindekijn
dat philomon toechde arriane
ende sprac nu mere dit te verstane
also als niet gequets es twint
van al den scietene dit kint
also en mach die siele gedoegen
niet van den tormente die du cons toegen
bi den lichame gepijnt doer god
doe gaf die baeliu uut tgebod
dat men op hem schichte schiete
die hem niet en daden van verdriete
noch oec an hem niet en cleven
maer in die locht hangende bleven
doe die baeliu dat vernam
ende dat wonder bat na sien quam
viel hem in deen oge een schicht
daer hi bi verloes dat licht
ende doe sprac hi te philomoene
omdat ic hebbe bi dinen doene
mijn oege verloren so leere mi
de cuest daer ic genese bi
ende ic sal di laten gaen
doe antwerdde saen
dander en wes in wane van desen
niet mijn here en mach di wel genesen
maer dat sal sijn na de doot mijn
com daer ic sal begraven sijn
dine oge bestrike met moderen daer
du werds genesen saen daer naer
hier na hine onthoefden dede
ende appolloniusse daer mede
des anders daechs dede arriaen
also hem philomon dede verstaen
ende sprac in jhesus cristus name
om wien dese gaven haren lichame
so smeric die ogen mijn
ende eest dat ic mach siende sijn
ic sal geloeven dat god en geen
anders en es dan hi aleen
ende hi genas ter selver stont
enen kerstenen heeft hi hem becont
ende cortelike heeft dit verstaen
de keyser dyoclesiaen
die daer ridders sendde viere
dat sine tot hem bringen schiere
ofte en ware dat sine den goden niet onder en daden
si soudent becopen met ongenaden
maer arriaen verdiende so met haven
dat hi mochte gaen ten heilegen graven
daer hi nerenstelike bidt
als uten grave horde hi dit
arriaen di niet en ontsie
jhesus hi sal croenen die
ganc met hen die di hebben gevaen
ende bidt vore hen dit hebben verstaen
ende gehort die heren viere
ende doe ghinc hi met hen schiere
quamen si talexandrien ter stat
doe maecte hen arriaen cont dat
wachte si doen souden beide
om sinen lichame vort hi seide
opten achsten dach van merte
sal sijn des keysers begherte
dat men mi werpe in de see
in enen sac daer toe mee
sal hi met sande gevullet wesen
ter see comt des derds daechs na desen
ende ghi selt sien den lichame mine
op den rugge van enen delfine
dien nemt ende graeftene daer nare
bi philomone den martelare
vore den keyser quamen si na dit
dien graven hiet in enen pit
ende vele ysers ende steene
op hem ende de eerde gemeene
die uten putte quam ende meere
daer toe dede die felle here
den ridders daer op springen vele
ende seiden hen in haren spele
laet sien ofte jhesus comen sal
ende desen verloessen al
hier na es die keyser comen
in sine camere ende heeft vernomen
op sijn bedde liggende arriane
ende die hem aldus sprac ane
keyser sie ic ben arriaen
dien du daeds delven sonder waen
maer hi heeft mi al hier bracht
die van allen dingen heeft macht
doe dede hine vueren in die see
also hi voreseide min no mee
die iiii diene tiersten vingen
blameerden den keyser die dingen
doe dede hi die berecken mede
also men arriane ierst dede
wies meyseniede waren in die beide
doe hen die martelare vorseide
maer cortelike si vernamen
datter quamen vijf lichamen
doe worden si in twivele sere
ofte daer ware iet onse here
ende een delfijn sprac dese woert
en twifelt niet ende hi toende ons voert
haren here ende seide hen meere
dese iiii wert groeter eere
gravet sente asclen beneven
ende si hebben also dat bedreven
een probus baeliu van pannone
brachte der mertelaren croene
hyreneus die bisscop sat
heilech te syrmien in die stat
ter viiid kalenden van aprel
na menegerande torment fel
heet hi dat men hem thoeft afsla
ende werpen in die riviere daerna
ende de keyser maximiaen
dede martielie ontfaen
domicuus sinen camerlinc
die so wel was metten coninc
dat hi sine croene hadde in sijn hoede
ende hem yemen cume te gemoede
dan hi sine croene mochte doen gestaen
nu dede hi hem thoeft afslaen
van october ter viidsupr yde
sijn hoeft nam hi ten selven tide
in handen dit was ane ene riviere
ende ghinc an dandere side sciere
ende daer hi ruste wert hi begraven
daer god den menegen wille laven
omme de eere van sinen martelare
ghepassijt wert sente januare
in desen tide die doe bisscop sat
te boneventen in die stat
dat die baeliu thymotheus dede
te nola in die stede
so dede hine ierst vore hem bringhen
ende doe hine niet en conde gedwingen
tanbedene die afgode dede hine sware
carcereren ende daer nare
peysde hi omme menegerande plage dan
ende daer in te werpen den heilegen man
diene quijtten uut allen node
ende lieden met hem ende loveden gode
die dat horden ende sagen
hebbent den baeliu gewagen
doe wert onttaen eens ovens mont
ende die vlamme in corter stont
heeft der heidene vele verbrant
ende ongescaedt so bleef die sant
beide van live ende van cleeden
ende es al daer ute gescheeden
men trac hem de zenuwen ute na dat
ende het scheen oft hem niet en deerde plat
de baeliu voer teere ander stede
den bisscop dede hi volgen mede
ende ii van siere clercgien met
vore wreede diere worden si geset
die alse scape jegen hen varen
die twee die daer met hem waren
desidere ende festus
die juge sach die dinc aldus
ende hiet hen de hoefde afslaen
doe viel hi in sine bedinge saen
januarius die heilege man
ende doe wert blent die tyran
ende wert mede gepijnt wel sware
doe riep hi lude januare
cristus cnape god des hoegen
doe mi weder hebben mijn oegen
ende die heilege man hi bat
ende dander wert siende ter stat
met deser miraculen wertter bekeert
vijfdusent alsomen ons leert
ende omme dat onse here woude
dat januarius niet derven en soude
die croene der martelaren
so wilde hi den juge vervaren
met des keysers gebode
die hiet den ridders al daden sijt noede
dat si den bisscop ende andere mede
die hoefde afslaen ende dus ment dede
ende vore dat ment doen soude
bad den bisscop een aerm oude
omme van sinen cleederen iet
ende de bisscop hem behiet
hem te gevene na sijn gedoegen
daer hi mede verbant sijn oegen
ende hi dede wel sijn beheet
des selfs daechs wert gereet
thymotheus roepende sere
dat hem dade sware dere
dinghel gods om januaren
ende hi sterf in dat mesbaren
van october also ict vende
op die dertienste kalende
nu als die balgie nam ane
flaccus van maximiane
quam hi gevaren te spolet
daer leefde een in kerstelike wet
die pape gregorius
doe dat verstaen hadde flaccus
dede hine vore hem bringen gevaen
doe dede hine met stocken slaen
doe bant men hem hande ende voete
op enen roestre leidemenne onsoete
ende stacker brant onder
daer toende onse here saen groot wonder
het wert ertbevinge ende altemale
vielre ene coninclike salc
ende iiictsupc paiene
blevender doot bi dien geschiene
flaccus quam in vare groet
hi vloe nochtan hi geboet
te kerkerenne den heilegen man
daer hem die ingel saen quam an
ende seide gregorius di si vrede
al sine bande onttede hi mede
des anders daechs dede hem afslaen
sijn hoeft flaccus dat wert gedaen
die gelike hordemen van desen sinne
ghebenedide onsen here com inne
dine wandelinge es wel gereet
die tyran dede beesten wreet
halen om den lichame te verslinden
maer si en wildens hen niet bewinden
maer si bogen vore hem op die enien
vele dergeenre die dat sien
gheloefden ende loveden gode
van den ingel ons heren bode
wert flaccus geplaecht an dlijf
aburdancie een kersten wijf
heeft den martelare gecocht
ende werdelike ten grave brocht
ter ixster
 kalenden van laumaent
sabinus al ongewaent
was bisscop in die stat tassise
doe daer quam in baelius wise
die felle venustiaen
die daer sende maximiaen
dese horde mare van sabine
ende met tween dyaken sine
exuperantis ende marceel
die met hem wilden hebben deel
dede hine vore hem bringen gevaen
sente sabijn heeft so gedaen
dat hi wille proeven sijnre gode macht
so dat sijn afgod wert vortbracht
dien sabijn met siere bede
al te sticken brac tsiere stede
doe wert gram venustiaen
ende dede sabine de hande afslaen
sine dyaken die dat sagen
begonden hen een deel versagen
maer sabijn die heilege man
maecte hen met troeste cracht weder an
ende die tyran dede hen gaen ane
beide met viere ende met slane
so dat si daden salegen endde
van junius op de kalende
doe moeste in den kerkere sijn
ghedaen de heilege sabijn
ene weduwe die hiet serene
quam in dien nacht te hem allene
ende dede hem dat si mochte te goede
sine hande hielt si ter hoede
gheleit in een glasijn vat
ende diere specie mede in dat
eens leidse mede haer nevekijn blent
als dat die heilege man bekent
leide hi hem daerme op thoeft ende bad
ende het wert siende tier stat
omme dese miracle werter daer
xv dusent gedoept vorwaer
hierna wert venustiaen
met smerte so in doegen bevaen
dat hi eten noch slapen en mochte
ende geen meester en was die dochte
dat hem mochte hulpen iet
als men hem van den kinde bediet
dat bi sabine sach dat was blent
heeft hi sijn wijf tot hem gesent
diene uten kerkere leidde saen
ende doe wert venustiaen
bi hem gesont ende siende clare
ende wel geloevende daer nare
ende hevet kerstinen name ontfaen
doe dit verstont maximiaen
sent hi lucius al daer
die venustiane daer naer
ende sijn wijf ende sine kindere
onthoefden dede meerre ende mindere
sente sabine dede hi met
in de stede te spolet
met loedenen wappers so lange slaen
dat god de siele heeft ontfaen
wies lichame die goede serene
metten handen daer ane gemene
groef so si scoenst mochte tien tiden
van pietmaent ter viister
 yden
de feeste van desen martelaren
ghemeene die gemartielijt waren
op misselike dage nochtan
vierdmen also alsict can
ghelesen ende also die boec vermaent
ter derder kalende van laumaent
wonder hort van eenre vrouwe
die gode sere was getrouwe
anastasie was hare name
pubblius wijf was dese bequame
doe keyser was maximiaen
so was ene maget hebbic verstaen
te nycomeden in die stede
barbare scoene ende edel mede
ridderen ende groete heren
hadden geweest in der werelt eren
florient ende floriaen
maer nadien dat si hadden ontfaen
kerstenheit leidden si salech leven
dese hebben hen willende gegeven
in handen dien die al besochten
waer dat si kerstene venden mochten
diese leiden den baeliu te voren
die op hen wert in selken toren
omme dat si die gode hebben onwaert
so hiet hi dat mense ter vaert
versincke in die riviere
ende doemense derwert leidde schiere
si onder enen boem quamen
daer si worden in slape te samen
die heilegen ende also gereet
si diese brachten daer geleedt
doe quam daer van gode gesent
dingel ende sprac brueder florent
martielie en sal di niet behoren
du behors ten confessoren
stant op te gallen wert ganc mede
ic sal di toenen dijns wandelens stede
in toers der stat staet di te sine
gheordineert van sente martine
ende doe wert ontwake florent
die hem al ontbonden bekent
ende hi wecte floriane
dien hi dit dede te verstane
ende es van hem gescheeden soe
floriaen quam hier na weder vroe
daer menne sanc in die riviere
na sine bedinge wel schiere
ende schiet so van desen live
saen vertoende hi hem enen heilegen wive
waer dat sine venden soude
diene groef aldaer hi woude
daer haer siele in haren verdriete
groetelike siere doecht geniete
in sinen tide hebbic verstaen
was primus ende feliciaen
te rome ii groote heren
die mertelaren worden met eren
ende leden menech torment
ende onse here dede sijn bekent
ane hen sine groote macht
waerbi ten kerstenheide sijn bracht
also vele als vijfhondert man
ende alse die baeliu niet en can
verwinnen dese gods ridders coene
met tormente van enegen doene
so dede hi hen de hoefde afslaen
daer si hebben bi ontfaen
altoes met gode te sine blide
van junius op de sevende yde
den baeliu valeriaen
dede dyoclesiaen
die keyser sijn in lucien lant
daer sente vitus was becant
sijn vader was heidijn also ict las
een groet here ende hiet hylas
te desen tide so heeft ontfaen
dore gode martielie sente albaen
in groote bartaengen dat ingelant
nu te desen tide es genant
ter tienster kalende van julius
bi eenre port die heet aldus
veclingacesar in tlatijn
dese doe hi was heidijn
herbergede enen kerstenen man
die der persecucien ontran
den keyser dioclesiane
bi desen kerstenen so quam ane
sente albane dat hi prees kerstenhede
doe de juge van dier stede
vernomen hadde dat albaen
also den kerstenen hadde ontstaen
sende hi omme den kerstenen man
ende albaen dede desgeens cleedere an
ende verloeste sinen gast van noden
ende ghinc ten juge also metten boden
als die juge wel heeft verstaen
wat gedaen heeft sente albaen
hiet hine onthoefden also houde
ter stede daer ment doen soude
heeft god miracule gedaen
dat die ridders diene souden slaen
bekeerden ende worden daer naren
aldaer met hem martelaren
ende daer na diese onthoefde beide
wert blent daer met groeten leide
twee gebruedere hebbic verstaen
donaciaen rogaciaen
waren te mates groote heren
te desen tide die met eeren
worden ons heren martelaren
dore wien onse here wilde baren
wonder groet ic laest aldus
ter ixdsupr kalenden van junius
in dlant van frigien moeste liden
pancraes mertielie te desen tiden
van den keyser dyoclesiane
dien hi met redenen so sprac ane
dat hine rechte also verwonnen vinc
nochtan was die jongelinc
out niet meer dan xv jare
van desen leest men oppenbare
so wie die sweert op sinen grave
enen eet die es ongave
de duvel die wert hem inne
ende hi wert al buten sinne
ofte hi sterft al te hant
men viert den dach van desen sant
dat hi voer met gode blide
van junius op die vierde ide
also als ict bescreven sach
so worden op dien selven dach
martelaren beide gemeene
onder den juge sereene
peter ende marcellijn
dese peter hadde lange gesijn
eens heren anteneus gevane
die hem dede menege bane
wies dochter die viant besat
die vader clagede sere dat
so dat peter die heilege man
ghenen here aldus sprac an
woude hi cristum te dienste staen
sijn dochter soude genesen saen
die ander seide wats dattu toeges
ende du die omme hem pine gedoeges
hi en mach di verloesten niet
hoe mochte hi beteren mijn verdriet
ic sal al dine gevangenesse verswaren
ende moechstu mi dan ontfaren
ende miere dochter dan genesen
so willic wel kerstijn wesen
hi dede also alsic u scrive
vort ghinc hijt seggen sinen wive
ende mettien was daer ghereet
peter met witten scone gecleet
ende hadde een cruce in sine hant
ten voeten vielen si daer den sant
ende die dochter saen ghenas
ende al dat in den huse was
wert gedoept ende saen daer nare
wert anthemius martelare
met candida den wive sine
ende siere dochter pauline
ende leden der doot getide
van junius op dachtende yde
sergius ende bachus met
worden ter passien daer geset
te desen tide na minen verstane
bi den keyser maximiane
nu waren dese in sine sale
van den meesten doe hi die tale
horde dat si waren kerstijn
soe waest jegen tgeloeve sijn
doch als hijt oppenbare vant
so dede hise pinen die tyrant
met menegerande tormente groot
ten lesten daden si salege doot
ende onse here oppenbaerde
hare sonderlinge waerde
met menegere miraculen scone
van october op die none
ene maget edel ende scone
was in die stat te calcedone
die geheeten was eufemie
hare vader was frisophen die vrie
ende senatoer also ict versta
hare moeder hiet theodora
te desen tide gevaen te waren
met xlix martelaren
die xix dage behielden dleven
metter spisen die god can geven
ende daerna was die heilege scare
met menegen tormente sware
elc sonderlinge gepijnt
ende dat hen niet te derene al schijnt
als priscus die baeliu dat siet
in den kerkere hise doen hiet
ende dede allene die maget vrie
vore hem die heilege eufemie
comen ende sprac hare dus ane
dine edelheit ende dine scone gedane
en verliese niet al bestu
als een cranc wijf gevallen nu
met woerden di nu bekeere
ende doe onsen goden eere
te hemelwert hief si de oegen
ende bat hulpe an gode den hoegen
na die bede sprac si te hant
ane dien baliu den tyrant
in de nature des lichamen
en leit de cracht niet al te samen
van onsen stride maer in de cracht
des heilechs geests leit al de macht
al siestu mi een wijf an
ic sal van sinne sijn een recht man
den baeliu dunct nu dat hi es gescent
van wielen doet hi een instrument
maken also men weten doet
daer si emmer in sterven moet
ende doe siere in was gedaen
seinde si hare ende daer na saen
worden hare alle de lede tebroken
maer den sin en mochte men niet gestoken
hine bleef emmer vaste in gode
doe quam dingel ons heren bode
ende maecte dat instrument te niete
ende gantsesse van allen verdriete
ende wie ter pinen yet toe dede
wert gichtech in alle de lede
ende si quam vort met bliden anschine
die baeliu dreychde noch die fine
hi soudse altemale verbranden
oft sine gave den goden offeranden
si en ontsach gene niet sine seit
want si gods hulpe hadde gereit
een fornayse dede hi sciere
gloyen sere met starken viere
ende hieter die maget werpen in
die al in gode hadde den sin
ende si die dat souden doen
versagen selc visioen
dat si toten baeliu seiden
daedse also hi wilde bereiden
sine daden an die maget niet
te hant hise kerkeren hiet
die een die hiet sostines
victor dander nu so es
daertoe gesprongen een wilt paien
cassarius so hietmen dien
ende werp die maget goedertiere
midden in den starken viere
daerse dingele in hebben ontfaen
die dat vier al wederstaen
maer cassarius wert verbrant
ende die maget ghinc te hant
gode lovende al overluut
ende ghinc ongescaedt daer uut
die baeliu die onghiere
dede noch andere maniere
met scherpen yscre met vierc mede
daer hi met waende die heilege lede
scoren ende te pulvere branden
maer dingel brac dat te handen
ende een twint en deret hare
vore iiii liebaerde was si daer nare
ghewoerpen ende ander beesten twee
die van hongere doechden wee
die hare anders niet doen en durren
dan si cussen hare spurren
maer omme dat gode tijt
dochte ende hi haren strijt
enden wilde ende hare loenen
ende metten marteleren croenen
ghedoegede hi dat ene beeste beet
de maget sonder te doene leet
ende doe was dese stemme gehort
eufemie com hare vort
ende der victorien palme ontfanc
ende hier na over niet lanc
so wert gehort een luut so swaer
dat die stede verbeefde aldaer
ende alle diet horden worden in vare
ende na hare bede ons heren care
gaf op die siele wies lichame
begraven wert in steden bequame
dat dede hare vader ende hare vriende
van october op de kalende xvid
doe keyseren waren na mijn verstaen
dyoclesiaen ende maximiaen
was van grooter mogentheden
van panpelume in der steden
een senatur die hiet firmijn
die firmine den sone sijn
beval honesten den pape goet
in godleke letteren te makene vroet
diene leerde so wel vore waer
dat doe hi seventien jaer
out was predecte gods woert
doe sendene sijn meester voert
toten bisscop honorate
van toulouse diene in state
sach so dat hine bisscop wiede
vort hi gode altoes beliede
ende bekeerde theidijn diet
hier na eest also geschiet
dat hi tsinen meester keert
ende daerna also men ons leert
heeft hi al sijn goet gelaten
ende ghinc te gallen wert siere straten
ende doe hi hadde xxxi jaer
te angiers quam hi daer naer
daer hi een stic de liede leerde
ende vele te gode bekeerde
daer na hi vele pinen doechde
te balvacum daer hi toechde
gods wet ende wasser af gevaen
maer die liede hebbenne uutgedaen
doe quam hi tamiens ter stede
daer hi brachte ten kerstenhede
drie m volcs binnen xl dagen
dese dinc wert gewagen
longulus ende sebastiane
die dat micten te wederstane
want si in dlant baeliuwe waren
ende quamen tamiens gevaren
ende hebben sente firmine gevaen
ende in gevangenesse gedaen
ende om dat si tfolc ontsagen
want daer vele kerstene waren tien dagen
soe dat sine onthoefden doen
heimelec in tprisoen
een senatoer fustiniaen
die van firmine hadde ontfaen
doepsel die nam den lichame
ende groeffene in ene stat betame
sijn dach ter viister
 kalende
es october also ict vende
een heilech pape die felix hiet
in desen tide sijn leven liet
om tgeloeve van kerstenhede
men woude dat hi anebede
den valschen god serapis
die te hant gevallen is
doe de heilege man op hem blies
marcurius viel oec na dies
dat hi dat selve daer toe dede
ende die godinne dyane mede
doe wert hi teenen boeme geleet
diemen hem anebeden heet
want de heidene alle dien
als enen god tanebedene plien
felix dede sine gebede
ende blies op dien boem die mede
daer neder viel met grooter vaert
ende alle sine wortelen opwaert
daer die heidene sere af vergramen
so dat si hem sijn leven namen
ende die kerstene groevenne saen
daer die boem hadde gestaen
dat den heidenen heeft mescomen
ende wildent hebben benomen
maer wie datter iet toe dede
de viant voer hem in ter stede
ende menech wonder daer geschiede
dat ic hier u al niet en bediede
nu alsoet bescreven staet
was tesen tide sente torquaet of cucufaet
met sente felix sinen geselle
dese ii daer ic hier af telle
waren edel ende daer toe rike
ende leefden seer kerstelike
ende verstonden hen oec wale
in die arten liberale
want si die scole antierden lange
nu wilden si teenen anderen gange
si maecten al hare goet in gelde
daer si in waren van grooten gewelde
si lieten de scole ende quamen
te barcinabile daer si annamen
de werken van ontfermechede
ende gaven al thare om de gods lede
doe gingen si predeken dwoert ons heren
sente felix wilde hem bekeren
teere port heet geronde
daer hi gods wet in vermonde
ende daer hi wert martelare
met gode onsen here mare
te barcinone hielt sinen staet
heilechlike sente torquaet
daer hi menegen bekeerde
so dattene swaerlijc tormenteerde
die baeliu galerius
maer onse here bracht toe aldus
dat die baeliu ende die afgode
verdorven al bi sinen gebode
ende cucufaet bleef ongescent
ende wederstont menech swaer torment
ende daerna quam hi te hant
maximiane enen fellen tyrant
die an hem dede felheit groet
maer hi bleef bi gods wrake doot
ende an den heilegen cucufaet
toende god menege scone daet
ende heeftenne uut meneger pinen gedragen
ten lesten was hem thoeft afgeslagen
ende voer ter bliscap sonder endde
van oechst ter achtender kalende
in desen tide ic laest aldus
so was sente theodorus
te amasien in die stat gevaen
ende menech torment was hem gedaen
daer god ane dede wonder groot
ten lesten dede hi salege doot
in utermaten groeten viere
maer men mochte in gerre maniere
ane hem gesien van enegen brande
maer sueten roke men daer becande
al dorentore die groote stat
die bi hem stonden horden dat
com theodore mijn vrient
du heefs getrouwelike gedient
ganc in de bliscap des heren dijn
ende doe gaf hi de siele sijn
ende voer daer hi altoes es blide
van november ter vijfster yde
eusebie ene edele vrouwe
ende in onsen here getrouwe
brachte den martelare ter erde
na hare macht met grooter werde
een senatoer met woensten sat
te nycomeden in die stat
eustorius so hiet die gone
dese hadde enen jongen sone
diemen hiet pantaleoen
daer ghi af moecht horen wonderlijc doen
tkint ghinc ter scolen in medicine
ende quam eens in den wege sine
daert een kersten pape versach
die met anderen kerstenen plach
hem te houdene in verholenlijcheden
hi mercte des kints scone seden
hermolaus hiet die man
die also den kinde sprac an
dat met hem quam in heimelijcheit
daer hi van kerste hem heeft geseit
ende hem te geloevene raet
ane hem ende eest dat hijt bestaet
het sal sonder ander medicine
gantsen alrehande siecheit pine
seder heeft panthaleoen vonden
een kint van enen serpente gebonden
daer deedt tebersten dat serpent
ende dat kint bleef al ongescent
ende allene met gebede
panthaleon liep van der stede
daer hi hermolaus vant
ende bat hem om doepsel altehant
diet hem blidelike gaf
binnen vii dagen en schiedt niet daer af
ende quam ierst thuus opten achsten dach
van den vader horet geclach
waer hi so lange hadde gewesen
ende hi berechtenne in desen
dat hi met sinen meester was
daer hi enen sieken genas
dus heeft hi den vader berecht
des anders daechs vraechde hem echt
sijn meester waer hi hadde gelet
dien hi dus berechte met
dat sijn vader enen coop bedreef
van lande daeromme hi bi hem bleef
ende bi hem selven hi dit trecken can
ter waerheit ende sprac dus an
ten vader ende seide lieve here
ic hebbe te wetene grooten ghere
twi van den goden deen altoes staet
ende dander altoes sit hoe soet gaet
ende die vader sprac vorwaer
du vraechs mi ene questie swaer
daer ic niet toe geantwerdden en can
ende vort meer liet die goede man
den goden sacrificie te doene
vort geviel panthalioene
dat hi enen blenden genas
daer sijn vader vore ogen was
so dat hi den vader ende dien
wien god bi hem gaf sijn sien
an gode heeft bekeert gereide
die hermolaus doepte beide
ende daer na wel cortelike
voer de vader te hemelrike
doe sendde panthalioen overal
dat hi wiste dat iemen qual
ende alle die tote hem quamen
ghenasen alle in gods namen
ende meest den kerstenen hi dat doet
ende heefse van den sinen oec gevoet
doe dit die fisisiene vernamen
want geene sieke te hen en quamen
ende si hoerden van dien doene
baden si sere panthalioene
so dat sine gantsende hebben vonden
enen kerstenen teenen stonden
ende daden dat te verstane
den keyser maximiane
die vore hem dede comen desen
die sach ende blent hadde gewesen
ende als die goede man orcont
dattene jhesus maecte gesont
dede hem de keyser thoeft afslaen
panthalioen heeft dat verstaen
ende den lichame haelde hi
ende groeffene sinen vader bi
nu moeste panthalioen comen vort
die toten keyser sprac dese woert
men bringe enen ghichtegen man
wies god dien genesen can
dien mach men houden over god
men dede also die papen sot
die baden sere haren goden
dat niet en halp dies sieken noden
ende na panthalioens bede
ghinc van den sieken alle siechede
menech mensche wert hier bekeert
maer de nijt die wert gemeert
in papen in elken fisisien
ende brachten den keyser indien
dat hi den heilegen jongelinc
te tormentenne anevinc
ende wat tormente men hem dede
onse here was hem altoes mede
so dat die keyser en weet wat doen
doe wert dat kint panthalioen
ghewoerpen vore wreede diere
die saen worden goedertiere
ende quamen als ten handen sijn
daer menech bi wert kerstijn
die mertelaren worden saen
menech torment wert sint gedaen
panthalioene den heilegen kinde
daer god selke macht toe sinde
dat het bleef al sonder scade
ende die torment viel op die quade
so dat die keyser te wetene ghert
wie dattene so hadde gelert
hermolaus dat seghet hi
die keyser sprac so wisene mi
dat hi mi also leere mede
dat hi so sprac dat was valtschede
panthalion souden halen dan
ende ghinc toten heilegen man
ende seide vader te dien
com de keyser wilt di sien
te hant antwerdde diegone
ic come wel lieve sone
mijn tijt die comt nu saen
also mi gisteren god dede verstaen
doe die keyser den heilegen man
versach sprac hi hem dus an
esser dine gelike nemmee
die goede man sprac jaet si twee
hernutus ende potrates
die gehaelt waren saen na des
ende doe si daden hare gebede
wert ertbevinge groot daer mede
dafgode vielen altemale
doe sprac de keyser dese tale
de gode sijn gram die deerde doen
beven doe sprac panthalioen
ofte de gode daden dat
twi liggen si gevallen so plat
doe wert de keyser in grammen doene
ende dede kerkeren panthalioene
ende den anderen dede hi saen
allen iii de hoefde afslaen
des anders daechs vinc ane selc doen
dat heilege kint panthalioen
maer tswert daer menne soude slaen mede
smelt als was ter selver stede
bekeerden si diene souden ontliven
ende wildent so laten bliven
maer dat hijt hen te doene geboet
ende hi vergaf hen sine doot
als men die vijfte kalende scrivet
van oechste so wert hi ontlivet
luceya was ene edele maget
ende also dystorie ons gewaget
wert si kerstijn ende wert gevaen
in cen orloge daer ondergedaen
hare lantliede worden indien
van enen coninc barbarien
die aucaya was genant
doe hi die maecht so scone vant
begerde hise onsuverlike
maer onse here van hemelrike
gaf hare gracie dat si gewan
haren wille van den heidenen man
ende dat hi haer dede groote werde
ende god sijn rike dore hare bewerde
xx jaer was si so gevaen
doe dede hare onse here verstaen
dat si te rome ginge
ende martielie daer ontfinge
si seidt den coninc haren here
dien si gaf al selke leere
dat hi liet al geheellike
wijf ende kindere ende al sijn rike
ende ghinc te rome met hare
ende wert met hare daer mertelare
met anderen xx ende twee
ter sevender kalenden min no mee
van der maent van junius
te tyren ic laest aldus
viertmen der mertelaren dach
daer niemen tgetal af weten en mach
dan god diet al bekende
van merte ter tiende kalende
ter achtender yde na minen verstane
van meye viert men te melane
den dach van sente victorine
die riddere was ende menege pine
dede hem de keyser maximiaen
ten lesten dede hi hem thoeft afslaen
in desen tiden so besat
den paeusstoel in rome der stat
die paeus die hiet marcellijn
van rome was tgeslechte sijn
de kerke berechte hi viii jaer
de persecucie was doe swaer
dat men weet bi redenen claren
so dat binnen xxx dagen waren
viim geroeft van den live
onder manne ende wive
die alle gods mertelaren sijn
ja de paeus selve marcellijn
was metter doot gevreest so oec
dat hi den afgoden gaf wieroec
dies quam hi in berouwe sware
ende maket den keyser oppenbare
die hem dede sijn hoeft afslaen
met hem hebben mertielie ontfaen
dore gode claudius ende cyrijn
wies lichamen gelaten sijn
liggende xxxvi dage
op die strate na die plage
groefse van meye ter sester kalende
de pape marcellus met genende
daer na stont een deel des paeus stede
vii jaer vi maende mede
ende sessendertech dage
omme die sonderlinge plage
die gesciede hier ende daer
marcellus wert paeus daer naer
die vijf jaer doe paeus sat
van rome was hi uter stat
in desen tide ghinc maximiaen
een wel groot were bestaen
daer toe ginc menegerande pine
ende hi sette de kerstine
ter pinen daer meest ane gelach
sonder danc ende sonder bejach
nu was trason een rijc man
die haers ontfermecheit gewan
die hen spise dragen dede
cyriacus ende sysennius mede
largus ende smaragdus met
dese iiii kerstene waren geset
daer si den kerstenen werclieden
van trasonne hare spise berieden
dies die heidene worden gram
so dat die dinc also vort quam
dat die iiii worden gevaen
ende men deedse werc bestaen
dies si ongewoene sijn
enen ouden hiet saturijn
hadden si met hen in den labure
dien si verlichten te someger ure
nu quaemt also wel houde
dat men sysinius woude
dafgode doen anebeden
ende doemenne leiden soude ter steden
daer hem die juge soude spreken ane
bekeerde hi enen appropiniane
die saen wert gods martelare
sysinius die wert daer nare
metten heilegen saturine
ghemartielijt met menegher pine
ende worden der merteleren gesellen
ter vierder kalenden van sporkellen
cyriacus die heilege man
selke gracie van gode gewan
dat hi menegen die blent was
dede sien ende de sieke genas
nu hadde dyoclesiaen
ene dochter die bestaen
die viant hadde herde sware
ende hi seide wel oppenbare
dat hise en liete bi gene saken
en dade cyriacus de dyaken
die daertoe gehaelt was
ende die de joncvrouwe genas
maer die duvel seide hem te voren
hi soude hem beraden toren
want hi soude hem in persen doen comen
des keysers dochter te haerre vromen
ghenas al ende heeft beloepen
kerstendoem ende dede hare doepen
cortelike so quamen ane
den keyser dyoclesiane
des conincs boden van persy
die hem baden sere dat hi
hem sendde enen die cyriacus hiet
want de duvel dade verdriet
siere dochter alte swaer
dus voer syriacus aldaer
largus ende smaragdus mede
ende als hi comen was ter stede
daer hi die joncvrouwe vant
riep die duvel al te hant
cyriacus bestu iet moede
neen ic antwerdde die goede
ende hi genas na deser tale
die joncvrouwe altemale
ende brachtse ten kerstenhede
so dede hi haren vader mede
cccc ende twintech meere
doe bad hem die coninc seere
dat hi name van sinen goede
dat hi ontseide met melden moede
ende keerde danen hi comen was
hier na geschiede also ict las
na dat starf dyoclesiaen
dat sijn sone maximiaen
op die kerstenen wert fel
so dat hi carpasen bevel
dat hi cyriacus torment
ofte dat hi doe sijn consent
tanebedene die gode
carpasius soudt laten node
hi vinc cyriacus saen ane
largus smaragdus criscenciane
ende dede hen torment menegerande
criscenciaen also ict verstande
leet vore de doot met pinen swaer
ende over iiii dage daer naer
wert cyriacus vort bracht
om menege pine was gedacht
ende wert gepijnt in felre maniere
doe seide carpasius schiere
te sinen here maximiaen
wat hiere mede wilde hebben gedaen
ende hi ontboet hem saen daer na
dat hi hem thoeft afsla
ende allen die hi hadde gevaen
dat carpasius dede saen
ter seventiender kalenden van aprel
maximiaen dede also wel
arthemien siere suster ontliven
omdat si wilde kersten bliven
de paeus marcellus ende lucine
daden daer toe groote pine
dat si die merteleren ter erden
brachten met wel grooter werden
daer na lucine die vrouwe vroet
gaf der kerken al hare goet
ende bad den heilegen paeus marceel
dat hi hare huus wiede al geheel
teere kerken dat hi dede saen
doe dat wiste maximiaen
dede hiere af maken der beesten stal
vort hi marcello den paeus beval
te bewaerne tquekenoet
dat hi doen moeste toter doot
dien gaf sine sepulture dan
lucine metten pape johan
ter seventiender kalenden van sporkelle
nu heeft carpasius die felle
an den keyser so bejaecht
dat hi al tgoet an hem draecht
cyriacus des mertelaren
ende es in sijn huus gevaren
daer hi ene vonte in vant
ende daer hi af maecte al te hant
dat sijn soude der heidene bad
ter kerstene scande dede hi dat
eens op enen dach ghinc hi uten bade
met hen twintegen siere gegade
sterf hi daer van der gadoot
daer na men dat bad besloet
want geen heidijn en es van sinne
so coene dat hiere dar comen inne
dese keyser maximiaen
wies vader was dyoclesiaen
so en vindic bescreven niet
dan hier daer ment bescreven siet
daeromme leggict hier ter neder
ende keere ter hystorien weder
cume was yemen binnen rome der stede
die bat conde maken spellijchede
dan genesius na minen verstane
eens vore dyoclesiane
soude hi maken spel sonderlinge
van der kerstenen oeffeninge
so dat hi als een sieke gebaerde
ende gedoept te sine begaerde
ende als in spotte sprac hi daer naer
ay mi ic beseffe mi swaer
ic beghere licht te sine
doe antwerdde sine mine
hoe mogen wi licht gemaken di
want hier niemen smet en si
die di versmeden soude connen
doe was daer lachgen seer begonnen
ende met dat si lachen aldus
so bekeerde genesius
bi der gracien van onsen here
so dat hi no min no meere
en peisde dan hijt den lieden seide
dat men nochtan in spele al leide
verwoedde liede seit hi doe mere
kersten ic te stervene beghere
die andere vraechden twi
ende doe antwerdde hi
omdat ic ten lesten stonden
salech moge wesen vonden
als die keyser dat heeft verstaen
begonde hi lachen also saen
daer omme tspel te volmaken
wert een pape ende een dyaken
tot hem gesent die hem ane spraken
sech ons sone omme wat saken
du ons ontboden heefs te di
met frayer herten antwerdde hi
jhesus gracie ic begare
daer ic der quaetheit bi ontfare
aldaer hebben si hem gedaen
als die recht doepsel heeft ontfaen
doe quamen die ridders als in gebare
hem te makene martelare
ende brachtenne als vore den keyser gevaen
als dat in spele was gedaen
doe ghinc hi staen daer menne wale
horen mochte ende sprac dese tale
keyser ende alle die hier sijn
hort een deel der woerde mijn
den kerstenen name hebbic gehaet
ende altoes overal versmaedt
ja die waren mijn geslachte
hebbic gemoeit sere onsachte
ende hebbe geleert hare heilechede
dat icker wilde spelen mede
also ghi wel hebt ghesien
ende nu als ghi mi saecht in dien
datmen water naect op mi goot
ende ic geloeve sprac al bloet
van al dat men mi vragende si
sagic ene hant comen op mi
van den hemele ende een ingel vierijn
neven mi gestanden sijn
die alle mine sonden saen
uut enen boeke heeft gedaen
ende seide te mi dit water dwaet
altemale af dijn quaet
nu keyser gelijc dat was mijn gare
dat ic di bequamelijc ware
also es die ghere nu in mi
dat ic gode bequamelijc si
also doe mijn doen u greide wel
also makic nu den ingelen spel
o ghi keyser ende ghi liede
alsoet u bi onwetentheide gesciede
dat ghi met mi waert in scherne
so radict u nu tontberne
ende dat ghi gheloeft des
dat cristus de vraye god es
ende dat hi es tgewarege lecht
de goedertierenheit ende salecheit echt
ende dat ghi bi hem comen moecht
ter bliscap die altoes verhoecht
doe die keyser dit verstoet
wert hi wel na al verwoet
eerst dede hine met stocken slaen
ende daer na dede hi hem anegaen
met menegen tormente sware
ten lesten wert den martelare
sijn hoeft geslegen af vorewaer
die sdaechs gedinken wille alle jaer
ter achster kalenden hi coemt
der maent diemen pietmaent noemt
het was een kersten jongelinc
juliaen die jonc anevinc
suverheit ende de werelijchede
en wilde hi niet volgen mede
doe hi xviii jaer was out
wildemenne doen huwen met gewout
daer hi op nam sinen raet
ende onse here hem weten laet
dat hine bringen sal te wive
daer hi mede suver blive
dus voegede hi hem te huwelike
ene edele sconc maget rike
wert hem teenen wive gegeven
daer scone feeste mede was gedreven
basillisse hadt si te namen
als si in de bruutcamere quamen
ghevoelde de bruut so sueten roke
dat si tote hem selven heeft gesproken
wanen comt dese suete roke so groet
juliaen die sprac al bloct
dese roke es cristus onse here
die suverheit mint so sere
dat hiere omme dewelike leven gevet
si seide hoe es dat gelevet
dan suver leven in der maniere
dan ic met di ende du met mi introiere
doe viel juliaen in die bede
so dede basilisse mede
so dat cristus quam aldare
met eenre groeter hemelscher scare
ende ghinc sitten ane deene side
maria die coninghinne blide
hare ane dandere side draget
met meneger uutvercorenre maget
banderside daer god sat
soe mochtemen horen roepen dat
du heefs verwonnen juliaen
ter ander siden riep men saen
du bes salech te basillessen
dattu di ter salecheit laets tessen
men toende juliane na das
enen boec daer hi in las
dat hi ware in tgetal geset
mettien van wiven onbesmet
ende basillesse horde ter scare
daer maria coninginne af ware
na desen sconen visioene
bleven si in heilegen doene
so dat die heilege juliaen
dede menegen kerstenheit ontfaen
ende sente basillesse also
maecte menegen in gode vro
magede ende suvere wiven
die endde namen in saleghe liven
doe die keyser dyoclesiaen
ende sijn geselle maximiaen
die kerstene doodden waer sise vonden
dese twee heilegen bestonden
gode te biddene dat hi beware
altemale hare schare
die si ane gode hadden bracht
onse here ter andere nacht
sprac sente basillissen an
met goeden troeste als hi wel can
ende belovede hare sekerlike
dat comen souden te sinen rike
alle diegene die bi haren
doechden ter doget comen waren
eer dan si hare leven laet
ende juliaen te stridene staet
maer dat hi verwinnen sal
ende onse here volbrachte dit al
basillisse stierde voren
te hemele alle diese wilden horen
ende si voer na blidelike
met gode in sijn hemelrike
ende si wert met groeter werde
van juliane gedaen ter erde
te anthiochen in der steden
een stic bleef hi daer in vreden
onthier ende die baeliu marciaen
sijn gebod daer heeft gedaen
dat elc in sinen huse doet
des keysers beelde die hi moet
alse gode anebeden
nu verhorde hi daer ter steden
hoe dat met juliane ware
van kerstenen ene groote scare
juliane dede hi allene
vore hem comen dandere gemeene
dede hi ontliven te samen met brande
daer toende god wonder menegerande
hierna den heilegen juliane
marciaen aldus sprac ane
du best juliaen die laet
der princen gebode ende die versmaet
de gode ende die bedriecht de liede
met toeverien ongediede
juliaen sprac niet als die bloede
het sijn alle duvele dine gode
doe dede hine seer met stocken slaen
een der ridders verloes saen
een oge doe sprac die baeliu
dine toeveric baert hare nu
doe droech men over een van desen
mochte der gode pape genesen
den riddere niet dat juliaen
te hant dat soude hebben gedaen
die papen vore hare gode lagen
in beden ende die duvele clagen
gaet van ons rechte catyven
die in dewelijc vier moeten bliven
want ons comt bi juliane
torment tweevoudech ane
hoe mochten wi sijn licht genesen
die sonder licht sal moeten wesen
die papen ghingen wech gereit
ende hebben met logenen dat verleit
juliaen sprac ten baeliu
dine gode roepen di nu
doe ghinc hi ten temple mettien
heeft hi sine gode gesien
wel l beelden van metale
te pulvere comen sijn altemale
doe en wiste hi el wat seggen
dan op toeverie dat leggen
oec so wilde hijt optien mede
op siere gode gedoechlijchede
ende juliaen na das
den riddere ane sine oge genas
die gode daerbi heeft becant
ende bekent altehant
dede hem daer sijn hoeft afslaen
die felle baeliu marciaen
ende also wert hi martelare
juliane so dede hi daer nare
met menegen tormente pinen
daer na met ketenen yserinen
dede hine benden ende seer laden
ende dore die stat leiden met staden
ende dede roepen al dit verdient
die niet en es der gode vrient
celsus des baelius enech sone
sat in de scole ende die gone
sach dus leiden juliane
ende sprac sinen gesellen ane
ic sie ane ghenen kerstenen man
dat hem sijn god so helpen can
dat recht es datmen anebede
al selken god in elke stede
sine boeke warp hi wech saen
ende heeft hem al naect gedaen
ende sprac ic was al naect geboren
ende dat der werelt mach toehoren
dat willic der werelt laten
ende liep so opter straten
daer men pijnde juliane
ende viel hem te voeten ane
ende seide hi wilde kersten wesen
ende sterven met hem te desen
doe die baeliu dat verstoet
so hiet hi dat men metter spoet
den sone van juliane doe scheeden
maer si die hen daertoe gereeden
worden cropel in die lede
beide mense vore hem comen dede
doe clagede hi sere sijn ongeval
die moeder maecte een groet gescal
daer na ghinc hi met smeekene ane
ende belovede juliane
op dat hi brachte sinen sone
weder in also sconen gewone
hi soudene versoenen wale
jegen den keyser altemale
die ander sprac als die coene
hi en hadde siere hulpen niet te doene
maer hi bade seere gode
dat hi tkint holpe uut alle node
ende met hem martielie tontfane
doe sprac tkint vader ende moeder ane
van den dorne wast die rose
ende hare roke en doet genen nose
die doerne daer die rose af coemt
noch den doerne niet en vroemt
dat hi iet verliest sine scaerpheit
uwe scarpheit al in mi bereit
ende mi in sueter roke ende smaken
laet den salegen genaken
andere menege salege woert
brachte die jongelinc daer vort
hier na worden si beide saen
in enen fellen kerkere gedaen
daer onse here saen heeft berecht
sueten roke ende groot lecht
twintech ridders sagen dat
ende bekeerden daer ter stat
ende vielen juliane te voeten
diese troeste met woerden soeten
ende bat gode dat hi gehinge
dat hise ten doepsele ontfinge
te dien tide waren ghinder
vii verweesde kinder
van den geslechte des keysers carine
die kersten waren ende sonder pine
lietse die keyser beide gader
omme de minne van den vader
ende met hen enen pape goet
dien onse here te wetene doet
dat hi ten kerkere ga metten kinden
dat si hen te hant bewinden
als si quamen ter selver uren
so onttaden alle die duren
ende si vielen in die bede
daer na men al voldede
dat si hadden beghert te voren
dit quam saen te des baclius oren
die die kindere seer heeft gescouden
doe sprac dat van der meester ouden
gout es bi naturen claer
dat niet vroemen en mach een haer
en si met viere gesmeedt geslegen
ende met dies gelike plegen
en werdt elx conincs croene niet
aldus met ons gheschiet
ofte wi en volgen juliane
wi en comen niet der croenen ane
des conincs van hemelrike
doe waren si gemeenlike
in dien kerkere alle gedaen
ende die baeliu sendde saen
sine clage over juliane
ten keyser dyoclesiane
die hem sendde sijn concent
dat hi juliane torment
in welker wijs dat hi begaert
doe dede hi comen al ongespaert
die heilegen in der vierscaren
ende rechte doe si comen waren
so droech men daer ten grave waert
enen dooden al ongespaert
die baeliu die hiet laten dan
juliane sprac hi dus an
ic versta dat men seget dus
van uwen meester die heet cristus
dat hi den dooden heeft verweet
eer hi wert ter doot getrect
hier salmen sien wat hi mach geven
eest dat hi desen mach doen leven
die ander sprac die blende en prijst
dat licht niet als die sonne rijst
nochtan dat ghijs niet en sijt waert
so wert gods macht geoppenbaert
doe sprac die sant ten dooden waert
droege erde stant op ter vaert
in sinen name die dleven gaf
lazarusse die in sijn graf
hadde gelegen dage viere
ende die doode stont op schiere
ende riep lude o heilege bede
waer wasic waer benic nu mede
die baeliu sprac waer waerstu dan
hi sprac daer ic was vingen mi an
eyselike more onghiere
hare ogen alse fornaysen van viere
die mi leidden ter hellen waert
ende quamen opten mont ter vaert
doe juliaen sine bede uutgaf
verbevede alle die helle daer af
ende dese woerde waren daer verstaen
om minen lieven juliaen
keere die siele ten lichame
doe quamen te mi twee bequame
die mi alhier hebben bracht
datic kinnen sal sine macht
die mi tierst was onbekint
die bacliu en miete hierop twint
ende dede den enen metten anderen doen
weder in dat felle prisoen
ende cortelike daer naer
dede hi gerciden torment swaer
ende dede die heilegen vort comen
celsus heeft sprake genomen
eerst ende dat ane sinen vader
dus oftie blive altegader
van desen viere ongescaedt
dat ghi mi iii dage laedt
met miere moeder hebben tale
die vader belovet hem wale
maer dat men tkint ter pinen dede
ende die andere heilegen mede
dan mochte de vader niet anscouwen
ende ghinc wech bevaen met rouwen
elc was in een coperijn vat
met pecke ende met smoute gevullet dat
daeronder vier te wonderne groet
daer si af en hadden gheenen noet
doe die baeliu dat verstoet
quam hi weder metter spoet
ende ondervragede julianc
wanen hem selke macht quam ane
ende die heilege juliaen
dede hem heilechlike verstaen
men hielt celsus sijn belof
daer de moeder bekeert wert of
so dat si gherne wilde doegen
wat pinen men hare mocht toegen
daer god toende groot wonder an
als die baeliu dat wiste haer man
so heeft hi omme hare gesent
maer de boden worden blent
dus bleef si metten heilegen daer
ende des anders daechs daer naer
dede de baeliu marciaen
den xx ridders thoeft afslaen
ende die heilege gebruedere vii
quamen bi viere ten salegen levene
die andere hi noch houden hiet
om te doene meer verdriet
sonderlinge was in die stede
een tempel die men niet en onttede
dan eenwerf in elken jare
daer gode in waren van grooter mare
die baeliu hiet dien tempel schiere
den pape dat menne seer verciere
doe hiet hi daer die heilegen halen
ende ghinc hen an met deser talen
dese dinc seit hi hebbic bereit
al omme uwe salecheit
om dese gode sidi gespaert
maer eest so dat ghise veronwaerdt
so salic setten mine attente
omme sonderlinge sware tormente
juliaen ende sine gesellen
ane gode in beden vellen
ende die afgode altemale
metten temple also wale
ende m heidene papen
ende ander heidene hare cnapen
versanc daer saen al in den afgront
so dat gods wrake al nu ter stont
der stede es al oppenbaere
so gram wert die bacliu daer nare
dat hi na menegerande pine
juliane ende de gesellen sine
onthoefden dede ende daer met
dede hi onthoefden die de wet
ghejugeert hadde van fayten quaet
ende waeromme hort sijn baraet
omdat de kerstene die mertelaren
niet kinnen en souden daer si waren
metten heidenen al gemangt
doe wert daer een tempeest so strangt
dat vele verdorven die keytive
cume ontgenc daer met halven live
die baeliu maer saen daer naer
sterf hi met tormente swaer
doe daden omme te vindene pine
de martelaren die kerstine
onder die andere quade liede
dat bi der gracien gods gesciede
want si versagen op elcs lichame
als ene vercierde maget bequame
doe namen sise met grooter werden
ende brachtense eerlike ter erden
deser heilegen jaergetide
es in laumaent op de vijfste yde
omme gods vriendinne te sine
pijnde hare altoes de maecht justine
thanthiochen in de stede
ende wert omme hare scoenhede
van agladiusse ghemint
dat hi hare maecte bekint
ende dat hise hebben wille te wive
dat si ontseide in suveren live
wilde si dienen onsen here
agladius wert vererret sere
ende woudse met crachte hebben genomen
maer dies en mochte hi niet volcomen
doe miedde hi enen toeverare
cypriaene die tote hare
enen duvel hevet gesant
met beden verjagetse dien te hant
doe dede hi enen anderen comen
die nuts was te selker vromen
ende die voer als dander dede
cypriaen doe comen dede
den meester duvel ende seit
wanen comt u die crancheit
dat u allen verwint ene maget
ende de viant heeft gesaget
te nacht sal dijn wille gescien
die viant verkeerde hem mettien
in eere maget gedane
ende quam te justinen ende sprac hare ane
god heeft gesent te di nu mi
omme suver te levene met di
maer ane di sie ic an anschine
van abstinentien te groote pine
justine sprac die loen es stranc
ende de pine daer jegen es cranc
doe sprac de viant in ander wijs
god benedide in tparadijs
adame ende yeven ende seide
wast in menechvoudecheide
dies sorgic eest dat wi bliven
in magedoeme dat wi beeliven
te haren vonnesse die sijn verloren
want wi gods gebod verhoren
justine heeft te hant verheest
wie hi was bi den heilegen geest
ende also saen als si seinde hare
so schiet die viant van dare
ende quam confuus vore cypriane
die hem te handen dus sprac ane
ende bestu verwonnen met
wat ongelucke eest dat u let
dat u allen ene maecht verwinnet
doe mi die sake sijn bekinnet
die viant sprac icken segtsti niet
een teeken dat elc van ons ontsiet
saghic ende ic wert vervaert
van den teekene den aert
en seggic di niet du en wils mi sweren
dattu van mi niet en sels keren
ende cipriaen die dede den eet
doe sprac de viant gereet
van den gecruusten ic teekijn sach
ende vloe want ict sere ontsach
die ander sprac wat segstu nu
es die gecruuste meerre dan du
die viant sprac ja hi boven al
es sine macht ende wesen sal
ende wie sijn gebod verhort
werdt in dewelike vier versmort
doe antwerdde cypriaen
sijn vrient willic werden saen
dat ic ontgaen mach den viere
doe antwerdde de viant schiere
en bestu mijn gesworen niet
cypriaen sprac wats gesciet
di veronwerdic ende dine macht
doe seinde hi hem metter gods cracht
ende riep criste glorie si di
quaet viant ganc van mi
ende doe voer danen die viant
cypriaen die voer te hant
ten bisscop antine ende vel
te sinen voeten alsoe wel
heeft hi om doepsel gedaen bede
als die bisscop wiste die waerhede
dat hi claerlec was bekeert
heeft hine gedoept ende geleert
so dat hine saen wiede dyaken
ende dyede so in heilegen saken
dat hi den sieken gaf hare gesonde
doe wert hi pape in corter stonde
so dat die heilege man bekende
de bisscop antijn sinen ende
ende heeft enen zeent gestaect
ende cypriane bisscop gemaect
in sine stede ende cypriaen
maecte sente justinen saen
abdisse in een convent
daer heilege maechden in waren bekent
dus leefden si in levene gave
in orienten wert hi grave
een diemen eutholomius hiet
die dede den kerstenen verdriet
ende als hi clare heeft verstaen
dat de bisscop cypriaen
ende die heilege maget justine
veronwerden die gode sine
dede hise comen te damas
ghebonden ende gewoech hen das
daer dede hem oppenbare verstaen
sijn geloeve cypriaen
bi der heileger maecht justinen
doe waren si beide gedaen ter pinen
die fel was ende menegerande
maer onse here diese vandde
die en liet hen gedoegen niet
een die anastasius hiet
ende der gode pape was
vermat hem op sine gode das
dat hi dat vier soude ontstaen
dies die sante waren ontgaen
ende hi wert te hant verbrant
doe waren die heilegen gesant
te claudiusse den coninc
ende cont gedaen al hare dinc
diese sendde in nychomede
ende daer onthoefden dede
met enen die theojustus hiet
die hem om gode ontliven liet
vort mense ten honden laedt
ses dage lagen si ongescaedt
scepliede kerstene tsnachts namen
aldaer der heilegen lichamen
ende leidense in haer scep ongelet
ende voeren te rome daer met
wonder groot magic belyen
van der maget eulalien
die te dien tide in spaengen was
van xiii jaren also ict las
ghepassijt onder daciane
den baeliu dese wel gedane
hadde vader ende moeder edel ende rike
alle genuechte werelike
lietse varen ende wilde geven
haers dancs omme gode haer leven
maer vader ende moeder hebbent belet
een stic want sise hebben geset
in een doerp buten ter hoede
daer si een huus hadden met anderen goede
maer in eenre nacht es si ontgaen
ende maecte hare ter stat wert saen
daer men maecte de mertelaren
smergens quam si ter vierscaren
daer si den juge swaerlijc versprac
ende si seide sinen goden swaren lac
daer dedemen doen den maechdenkine
menegerande sware pine
die si doechde blidelike
ten lesten sach men te hemelrike
varen ene duve wit
uut haren monde anders dan dit
ghesciede wonders daer vele meere
dat god dede dore hare eere
de martirloge gewaget
de feeste deser heileger maget
binnen den jare in ii tide
van sporcule ter ierster yde
van december ter vijfster mede
ende masschien daer af in ander stede
in die persecucie waren
in spaengen gemaect mertelaren
van eenre namen magede twee
icken weeter wat af seggen mee
in desen tide na minen verstane
wert oec onder daciane
in spaengen swaerlijc getorment
die heilege martelare vincent
ter xister
 kalende
van sporcule also ict bekende
so was vincent edel sere
jonc was hi geset ter leere
lange geduerde dit torment
so dat die heilege mertelere vincent
wert dies verlaten mer daer na sciere
wert hi ter pinen gedaen met viere
lange passie ende sware mede
doegede te abula in die stede
een vincent sabine cristine
die daciaen dede doen ter pine
de feeste van haren salegen endde
es van november ter sester kalende
ende onder den selven daciane
ghingen in spaengen der passien ane
te compluten in die stat
ii gebruedere waren dat
justus pastor ende saten
kindere in scolen ende hebben gelaten
hare boeke tafelen ende al dare
daer elc wert een mertelare
van oechstmaent ter viiister
 yde
metter mertelaren stride
voer leochadie die heilege maget
te hemele also men gewaget
in den kerkere daer si was
ter vijfster yde also ict las
van december in die stat
te toletten daciaen dede dat
te sarragochen in die stede
viert men ter derder nonen mede
van november der mertelaren
die al ongetellet waren
ende wonderlcke gingen sterven ane
omme gode ende bi daciane
noch bi dien selven ter selver stat
ontfingen der martelaren scat
quintiliaen ende cassiaen
hen achtienster ic late staen
der anderre namen haren salege endde
es van meye ter achtienster kalende
met desen so wert martelersse daer na
ene heilege maget die heet eugra
als dese felle tyran bekent
dat hi omme negeen torment
verkeeren en mach die kerstine
seide hi tot sijnre mine
dus en doen wi bederve negeene
ic rade dit onder ons gemeene
maer dat bedect si den kerstenen lieden
ic sal den ammannen doen gebieden
die stat aldore dat elc kerstijn
mach anebeden den god sijn
op dat si gaen willen buten der port
dan selen si alle comen vort
so seldi mine ridders goet
daer buten u decken ende behoet
van den uwen als si sijn buten
sal men die porten na hen sluten
dan willic dat ghise alle verslaet
aldus verghinc die felle raet
doe si alle uutghingen vroe
soe wert daer versleghen alsoe
so vele men weet niet tgetal
soe waren si verwoest al
ende verberrent bi daciane
die dlant dore al de gevane
dede bringen die verwonnen waren
van mesdaden ende metten mertelaren
werpen al in enen loech
na dat men hen de hoefde afsloech
ende deedse te gadere tasschen branden
dat dede hi na mijn verstanden
ofter enege kerstene waren
bedect dat si der martelaren
asschen daer niet nemen en souden
ende over reliquien houden
dus volgede dese scare wel
haren meester cristum dien gevel
dat hi hinc onder die dieve
dese scare met gode lieve
heet men heilech ofte wit
van pietmaent geschiede dit
ter negender kalenden men mach
die wille viere dan haren dach
een riddere een heilech sant
quam uut capadocien lant
daer daciaen pijnde die kerstine
die jorijs hiet hi liet al tsine
ende sijn ridderlijc abijt
ende werp hem selven in den strijt
het wert tangencien in der steden
edel van magen ende van seden
fides ene heilege maget
bi daciane ter doot gejaget
jonc van jaren van sinne out
ende in tgeloeve herde stout
van kinde heeft si gode gemint
doe daciane dat wert bekint
ende hi hare vragede das
seidsijt alsoet hare in therte was
ende seide duvele alle sine gode
smeeken dreygen alle sine gebode
heeft al onwert dat maechdekijn
op enen roestre coperijn
wert geleit die maget reene
daeronder vier ende smout gemeene
daer men die maget aldus briet
menech die dit anesiet
wert ane onsen here bekeert
te dien tide also men ons leert
sat in eenre roetsen gat
die heilege lach recht boven der stat
caprasius die heilege man
ende hi mochte scouwen an
dat men in die straten dede
ende was in die bedecte stede
ghevloen van vresen van der doot
dese sach die pinen groet
die men dede der heileger maget
over hare bat hi vort hi vraget
omme haren loen gode in die bede
ende onse here hem sien dede
ene duve uten hemele comen
wittere dan men can genomen
ende brachte ene guldene croene
verciert met gemmen herde scoene
ende der maecht op thoeft geset
met hemelschen cleede verciert met
ende omme dat meer van gods gewoude
omtrent die maecht bliken soude
so vloech die duve omtrent die reene
ende sloech tfier ute groet ende cleene
dit sach met geeste die heilege man
die hem selven onwerde leide an
dat hi hem iet hadde vervaert
ende sloech als van herten verswaert
op die roetse metter rechter hant
daer ene fonteyne uut spranc thant
die menegen sieken al gesont
maecte ende doet al nu ter stont
dus ghinc neder die heilege man
daer men die maget pijnde dan
ende bekende vore daciane
hem kersten die hem ghinc ane
met smeekene met dreigene mede
daer hi een twint niet dore en dede
so dat men hem anedreef
so swaren pine daer hi in bleef
ghedoechsam ende van sinne blide
dat vernamen in dien stride
ii gebruedere na mijn verstaen
primus ende feliciaen
ende sijn te gode bekeert bedi
onthoeft so waren si
met caprasius gemeene
ende met fides der maget reene
men viert den dach van haren loene
van october op die none
in spaengen in die port geronde
wert gepassijt bi dier stonde
dat baeliu wert daciaen
sente felix na mijn verstaen
dese felix ierst studerende sat
te cesarien in die stat
in die arten liberale
daer hi hem verstont in wale
dese sant daer ic af telle
hadde een stic teenen geselle
den heilegen mertelere cucufaet
van wien dat hier vore staet
hoe dat si die scole lieten
omme gods minne te genieten
si schieden ende felix quam
te geronde ende felix nam
selc leven an dat hem dat diet
apostel oft prophete hiet
nu so was in dese stonde
baeliu in de port geronde
rufijn ende onder daciane
die hem dede te verstane
wat felix daer al heeft gewracht
ende daciaen die sende hem macht
dat hi felix doe anebeden
de gode ende in werdecheden
grotelike houde ofte hi doedt
ofte en neen so metter spoedt
ga hem met tormente an
also dede die felle man
hi dedene vaen ende bi gebode
wilde hi hem doen anebeden de gode
dat die ander hadde ommare
ende versprac den baeliu sware
met stocken sloech menne seer daer
ghekerkert wert hi sware daer naer
daerne god troeste eer iet lanc
so dat hi lude gods lof sanc
alse dat heeft verstaen rufijn
dede hi alle die lede sijn
met ysere binden ende sere laden
ende dat hem niemen en soude beraden
noch van dranke noch van ate
ende dat menne also lange late
dat suetelijc verdroech die sant
bi der gods hulpen als die tyrant
waent dat hi si verdorven soe
verstaet hi dat hi noch es vroe
doe dede hine halen ende leide
hem voren dat hi al ontseide
met ysere geladen al sine lede
dede hine sleypen dore al die stede
om al sine lede te sticken scuren
doe dede menne in enen kerkere sturen
daer tote hem quam dingel ons heren
diene gantste van alre deren
des anders daechs wert hi vortbracht
vore die quade met alre macht
doe moeste hi echter ten kerkere keren
om sine pine doen te meeren
daer licht in quam ende locht so soete
dat scheen van alre pinen boete
ende die wachters hebbent beseven
ende sueten sanc hebben si uutgegeven
van velen die omtrent hen waren
daer si hen af een deel vervaren
dat si rufine nuchtens seiden
ende hem wel te voren leiden
dat hi des vrays gods cnape ware
ende dat si tsnachts horden al oppenbare
dat den mensche niet en worde georloeft
te sprekene doe wert verdoeft
van gramscapen rufijn sere
doe hiet hi den heilegen here
te hant in die see verdrinken
si die gedaen dat hebben dinken
ende verre gescheeden sijn van dien
hebben sine op dwater wandelende gesien
ende hordenne lude gods lof singen
ende quam te lande bi desen dingen
sijn alle diegene te gode bekeert
als men dit rufine leert
versprac hi die al dat hi conde
ende si seiden uut enen monde
hoe dat hi op dwater ghinc
ende ander wonderlike dinc
doe riep rufijn recht ende gebaert
dat gebaert een fel liebaert
o wach wi alle verwonnen sijn
ende gods martelaren fijn
wille hi torments meer leggen an
maer dus sprac ierst die tyran
siet felix hoe onse gode
dijns ontfermech sijn in node
nu doe hen eere ic sal di maken
haren pape in werden saken
hi sprac du selve doe hen eere
metten duvel emmermeere
dinen vader ic sal doen werde
minen god die van der erde
mi maecte ende mi heeft verloest
uut menegen anxte ende vertroest
ende ontbonden van dinen banden
bi der heilegere ingele handen
doe hiet die felle man rufijn
dat menne echter aneva ter pijn
ende menne achter wege sleype
ende so tfleesch van den beene reype
so lange dat hi sterve
doe vingen die quade an die bederve
ende doe si een stic dat daden
ende die martelare bi staden
sine bede hadde gheendt
heeft hi gode de siele gesendt
ter kalenden van oechstmaent
viert men sine passie ongewaent
de keyser dyoclesiaen
ende sijn geselle maximiaen
ghaven de baelgye in hant
van algader gallen lant
den fellen man rixionaren
dat hi de kerstene niet en soude sparen
in dien tide die heilegen lieden
te gadere van rome schieden
quintijn ende fustiaen
victorijc crispijn crispiniaen
ende quamen te parijs
daer worden si bi gode wijs
van predekene elc in sine stede
fustiaen victorijc mede
quamen te doricke ter port
daer si predecten gods woert
quintijn quam tamiens
daer hi baerde sijn gepens
bi desen heilegen dede besonder
onse here menech wonder
rixionaer quam metter spoet
dorstech sere omme kerstijn bloet
te triere daer hi kerstene vant
ende vele ontlijfder die tyrant
die men warp in die riviere
daer dwater wert in bloeds maniere
vort heeft hi alomme gesent
waer dat men kerstene bekent
dat mense hem te voren bringe
hier na gevielen so die dinge
dat hi tamiens es comen
daer hi de mare heeft vernomen
wat sente quintijn daer wonders dede
met predekene met miraculen mede
vaen dede hine kerkeren daer naer
ghebonden met ketenen swaer
des anders daechs brachte menne hem voren
doe wilde hi sinen name horen
van cristus seit hi hetic kersten ende bem
met herten met monde belic ic hem
sprac die heilege quintijn
ende quintijn es die name mijn
portre ben ic van rome der stede
zenon was mijn vader mede
die senatur was overwaer
doe antwerdde rixionaer
hoe mach dit wesen emmermeere
dat een persoen edel so seere
houdt enen man over god
dien liede te crucene hadden gebod
van deser dulheit groot so keere
ende doe onsen goden eere
dies en doe ic niet sprac quintijn
want het alle duvele sijn
doet dattu wilt ic ben bereet
omme gode te doegene alrehande leet
die baeliu wert gram ende saen
dede hine hen vieren met stocken slaen
al naect ene lange stonde
na dat elc geleisten conde
als si dat lange hadden geherd
hief hi de ogen te hemele wert
doe seide hi gode lof ende danc
doe horde men een voce eer iet lanc
diene heeft gesterct al weder
ende die pijnders vielen voren neder
machteloes ende si seiden si waren
ghepijnt met tormente swaren
ende riepen here rixionaer
helpe ons in dese pine swaer
want wi van pinen niet en mogen staen
ende selen verliesen onse sprake saen
rixionaer sprac gram van sinnen
ic swere bi den goden ende godinnen
dit es een toeverare starc
die doen can dusdanech ware
vore hem dede hine bringen doe
ende sprac hem al smeekende toe
ende gelovede hem ere niet smal
ende rijcheit sonder getal
op dat hi sinen wille dade
ende die sant antwerdde bi stade
hongerech wolf gereet te roeve
leere dat ende wel geloeve
hi en es niet arm wie so hi si
wie dat in gode rike si
want ewelijc es gods rijcheit
die ic beghere ende al gereit
ben ic daeromme te latene dleven
op dat ons here also wille geven
doe wert sere gram gemoet
rixionaer ende doet
den sant anegaen met grooter pine
ende hiet alle de lede sine
verscheeden van haren juncturen
met yseren haken sturen
dede hi dlijf te sticken raken
olie ende pec ende andere saken
werp men scoutheet op sine wonden
ende daerna in corter stonden
met speten gloyende yserine
verbroeydense alle die lede sine
ende dien heilegen martelare
dien ne brachte geen torment in vare
want god en lietene niet verwinnen
die vlamme die hem was binnen
van der heileger gods cracht
dat hi van buten geenre pine en acht
ende sprac ten baeliu na tgone
valsch dief ende sduvels sone
ende versteken van alre doocht
bekenne dat mi verhoocht
wat mi doen doet dijn sin verwoet
ende mi negeene pine en doet
doe meerende noch sbaelius toren
ende dede hem bringen te voren
calc ende aysijn ende bittere dingen
ende dede dat te gadere mingen
ende deedt hem gieten in den mont
dat hi de liede in geenre stont
meer en verkeere met siere tale
nochtan daer na vernam hi wale
dat hi stercte wat men hem dede
ende meer pinen begherde mede
doe dede hi halen enen smet
dien hi te smedene heeft geset
ii lange nagele yserine
die den sant ten scouderen sine
in waren geslegen toten cnien
anderre tien nagele te dien
al geslegen in vingere in teen
dat hi al blide gedoegende scheen
doe dit voldaen was vore waer
sprac hem ane dus rixionaer
ic wille dat dit andere kerstene sien
ende exempel nemen van dien
hier na wert hi te rade mede
dat hine onthoefden dede
ende doe hi quam aldaer ter stede
bejagede hi enen tijt te siere bede
gode bad hi ontfa minen geest
dat al sijn herte begherde meest
ten swerde heeft hi thoeft gedregen
dat cortelike af wert geslegen
uut sinen halse sach men doe mee
ene duve wittere dan de snee
varen in den hemelschen troene
men horde oec ene stemme scoene
com ontfanc mijn cnape quintijn
die ic di gereidde de croene dijn
siet hier der ingele te vullen
die di te hemele leiden sullen
hi dede sinen salegen endde
van november vore de kalende
in vermandoys also men weet
daert nu tsentequintijns heet
wies lichame dede rixionaer
in die somme werpen daer
ende dedere op werpen loet ende erde
dat de kerstene tsiere werde
hem ere niet doen en souden te geenre uren
ende hi also soude derven sepulturen
dus bleef die lichame daer
liggende lv jaer
onverkeert bi der gods macht
daer hi bi seder oec wert bracht
in rome so was ene vrouwe
edel rike in gode getrouwe
eusebia was hare name bekent
ix jaer was si blent
eens snachts was si in orisoene
doe quam vore hare in visioene
dingel gods ende seide vort
eusebie dine bede es gehort
stant op ende in gallen vare
doe noemde hi die stede hare
daer si den lichame vinden soude
sente quintijns die om gods houde
daer wilde werden martelare
ende lange hadde gelegen dare
in den watere begraven
ende als bi siere gaven
onse here dat liete geschien
so soude hi hare weder geven haer sien
doe dit hare iii werf was getoecht
heeft si hare te wege wert gevoecht
met scoenre meisenieden alst was betam
so dat si ter steden quam
bi datse leidde dingel ons heren
ende vant die stede na hare begheren
daer die martelere lach gehende
maer waer hi lach si niet en bekende
doe beette si van den wagene saen
ende heeft te gode dus bede gedaen
dat hi toege den lichame
van sinen mertelere bequame
also hi sente helenen dede
vinden sijns crucen verholenhede
ende altehant dat water claer
maecte een teeken oppenbaer
daer hi lach die heilege sant
so dat men den lichame vant
die was bracht der goeder vrouwen
daer na saen so mochte men scouwen
thoeft baren teere andere stede
dat men ane den lichame dede
ende al dat dede si begaden
soe si scoenst mochte bi staden
dese heilege lichame
was vonden suver ende bequame
van watere van geenre dinc besmit
maer wel riekende ende sneewit
so dat diere waren vergaten daer mede
al der werelt genuechlijchede
nu wilde eusebie vueren vort
den lichame ter naester port
omme te gravene daer eerlike
maer onse here van hemelrike
die en wilde die stede roeven niet
die selke eere was geschiet
dat si verciert was metten bloede
metten mertelare goede
so dat degene die de riliquien droegen
hen van den watere te pruevene voegen
ende doe si quamen daert god woude
moesten si bliven also houde
want die last was alte swaer
doe eusebie dat wiste claer
dede si den lichame daer ter erde
na dat si mochte met grooter werde
ende dedere maken ene kerke
so si scoenst mochte van gewerke
ende saen daer na hadt si hare lecht
alle sieke quamen echt
ende hebben daer hare gesonde gecregen
de nagele die waren geslegen
den sant in scouderen in vingeren in teen
die waren so bleven al in een
maer eusebie deedse uuttrecken
ende deedse werdelike berecken
ende hieltse over riliquien gave
dese sant wert bracht hier ten grave
ter viiidsupr kalenden van julius
nu vindic bescreven dus
dat hi lach in tswaters gront
l jaer van der stont
dyoclesiaens ende siden
tote in skeysers constantijns tiden
maer na skeysers constantijns tijt
wert op kerstenheit echter strijt
bi den quaden juliaen
so dat men gods wet al liet staen
waerbi dat graf was onbecant
van quintine den heilegen sant
ende bleef ccc jaer xx ende twee
ende mochte dat god doen omme mee
te werdene sinen martelare
als hine vermaren wilde hier nare
also ghi vinden moecht oppenbaer
in die partie die comt hier naer
hoe hi eerelike wert verheven
van sente loye daer god gegeven
heeft teekijn van grooter werde
daer hi sine heilegen mede vermerde
sente fustiaen met victorike
sinen geselle ende al gelike
sente quintijns haers gesellen
want si met hem wilden quellen
omme tfolc te leerne ende waren
van rome comen in eere scaren
nu daer si predecten gods woert
hebben si van quintine gehort
dat hi geruumt hadde die stede
daer hi gods wet bekennen dede
dus sijn si comen op die vaert
ende sochtenne te parijs waert
een portere van amiens
hiet gentiaen quam in gepens
alsoet hem god doen dede
dat hi ghinc wandelen buten der stede
een out man waest ende heiden noch
van desen santen hadde hi doch
dat groete wonder wel verstaen
dat god dore hen hadde gedaen
dus quam desen santen dese oude
te gemoete alsoet god woude
ende hi vragede hen wie si waren
thant gingen sijt hem oppenbaren
ende seiden hem oec dat si sochten
oft si quintine iet vinden mochten
ende onttecten hem oec met
dat si alle leerden ene wet
doe versuchte sware die oude
ende sprac als met ongedoude
het sijns leden dage drie
dat god dede vermanen mie
dat ic geloeven soude dien god
dien ghi geloeft na sijn gebod
willic met allen sinnen mi bekeeren
maer die heilege vrient ons heren
quintijn daer ghi vraget naer
doe hi in onse stat al claer
dware den lieden dede verstaen
wert hi van dien baeliu gevaen
diene vuerde uut onser stat
ende menegen torment dede na dat
dede hi hem sijn hoeft afslaen
van u heeft hi oec verstaen
ende heeft bevolen dat men u vaet
waer so dat men u begaet
nu biddic u weest mine gaste
ten minen ende hout daer uwe raste
si daden dat die goede man bad
rixionaer verstont saen dat
die daer omme hen vangen quam
doe dat genciaen vernam
spranc hi met baren swaerde
ende voer als die gebaerde
te verslane rixionaren
dat en dede hi niet bi nide te waren
maer omme dat hi seker woude
dat menne omme gode ontliven soude
die baeliu sprac wat genciaen
hoe comt dattu mi wils verslaen
genciaen antwerdde dien
dat mach te rechte wel gescien
wanttu cristus vriende ons heren
tonrechte wilt tormenteren
over welke ic wille geven
met blider herten nu mijn leven
ende cristus cnape belijc mi
niet lange daerna oec niet gelet en si
sijn hoeft en wert hem afgeslagen
daert die heilegen beide sagen
fustiaen met victorike
doe sprac hen an dese gelike
die baeliu dat si sonder verste
schieden van haren gode kerste
ende si anebeden sine gode
dat die sante souden doen node
maer hebbent stoutelike veronwaerd
doe dede die tyran vervaert
hen met menegen tormente anegaen
dat si herde blidelike ontfaen
ten lesten worden si onthoeft
saen daer na wert so verdoeft
van pinen die hem god sendde an
rixionaer die felle man
dat hi uut liet gaen dit soen
wach wach wach wat salic doen
wat sal mijns keytijf gescien
die omme die sante gods in wien
ic tormente leide swaerlike
dats fustiaen ende victorike
nu doege ongedoechsaem pine
al waren dit die woerde sine
hi bleef in sijn quaet daer naer
want hi wert quite der pinen swaer
opten selven dach dat waren
onthoeft dese twee martelaren
quam een licht te wonderne groot
op hare lichamen doot
die hen rechtten op die voeten
ende namen hare hoefde bi moeten
ende sijn recht vort gegaen
in thuus daer woende genciaen
ende wilden met haren wert die gaste
daer bliven tsamen ende in die raste
dese passie dede hen god liden
van december ter derder yden
doe rixionaer quam in die port
heet augustiana heeft hi gehort
dat macra ene kerstene maget
den lieden van kerste daer gewaget
hi deedse vore hem comen saen
wilde si den goden te dienste staen
hi behiet hare rijcheit groet
ende si antwerdde hem al bloet
cristus es de rijcheit mine
maer die vuele rijcheit dine
metti in verdoemenessen si
gram te wonderne so wert hi
ter pinen hi die maget gaf
die borste sneet men hare af
daer na wert si gecarserert
daer men alle licht van hare wert
ende alle spise ende allen dranc
in dier nacht quam eer iet lanc
die kerkere vol van lichte claer
een man al graeu quam saen daer naer
die salve van roke soete
brachte ende seide na de groete
dat hi van gode gesent daer ware
omme die borste te gantsene hare
ende de maecht antwerdde saen
dat si altoes van mi gedaen
dat ic om tgantsen van miere borst
verliese die croene die jhesus kerst
heeft te minen behoef bereet
hi es mechtech wel ic weet
hen te gevene tweevout
die in hem hopen hare behout
eest dat hi wille gantse mi in gebede
ter beden viel si wel gerede
met tranen ende in corter stont
wert si van borsten al gesont
des anders daechs dede mense comen
vore den baeliu die heeft vernomen
dat si genesen was altemale
hi sprac wie gantste di so wale
si sprac cristus onse here
hi sprac sotstu noch so sere
te nomene dien die cristus heet
scarpe scerve ende colen heet
dede hi altemale mingen
ende die maget daerop swingen
den viere ghinc sine hitte al of
ende si seide onsen here lof
ende gaf gode den geest so blide
van laumaent ter achster ide
ende niet verre van der stede
men den lichame ten grave dede
hier na over vele jare
wert cont in visioene bi hare
enen man die leudilf hiet
ende hem wert die stede bediet
die dat woert al oppenbaerde
dus wert si verheven waerde
ende wert ene kerke van hare gemaect
van enen here wel geraect
die daugolf hiet in karels tiden
daer men gode in diende siden
lettel men selke kindere vint
als justus was dat heilege kint
dat wert onder rixionaren
ghepassijt te sinen ix jaren
vore seidt vele wat soude gescien
justijn hiet de vader van dien
felissie sijn moeder in der stede
tansore van grooter edelhede
dieflike wert eens gevaen
justins brueder justiniaen
doe hi was een kint ende bracht ter stat
van amiens vercocht na dat
enen portere hiet lupus
dien moeste hi bliven dienende dus
dit heeft seder al verheest
justus bi den heilegen geest
diet den vader verstaen dede
ende daer toe so bracht het mede
dat het daeromme metten vader
tamiens wert gingen beide gader
ten ingane van ere steden
hebben hen arme iet goets gebeden
ende justus gaf sijn surcoet
enen die was van cleederen bloet
daerne sijn vader omme scout
dat hem tkint vriendelike wedergout
metter heilegher screfturen
alsoet god wilde curen
quamen si tamiens ter stat
ende vonden lupusse saen na dat
die kersten was bedect te waren
dore den fellen rixionaren
doe hem justijn cont maecte das
twi dat hi daer comen was
ende boet gelt om sinen brueder
lupus doe hi dies wert vroeder
ende dat si waren kerstene liede
dede hi te gadere al sine meiseniede
ende hiet hen merken omme dien
si sochten thant hebben sine versien
justus den oem ende wel bekent
alsoet hem god toe heeft gesent
dies wonderde hen allen die daer waren
die baeliu verstont bi maren
dat met lupusse sijn kerstine
vaen hiet hise den cnapen sine
dat lupus saen heeft verstaen
tsnachts heet hi sijne gaste wech gaen
eest dat si willen behouden dleven
hi wille hen al quite geven
haren vrient te leidene dan
si daden dat hi riet die goede man
ende sijn wech so tsnachts gegaen
nuchtens quamen die boden saen
des baelius te lupus huus
si en vondenre niemene confuus
die hebben geseit dit haren here
die iiii sante hiet hi haeste sere
op perde sitten ende na varen
sueken die hen ontgaen waren
dat sise doen keeren sonder blijf
vinden sise of nemen hen dlijf
nu sijn die goede liede geseten
op ene fonteyne daer si ontbeten
ende dat kint justus bekent
alsoet hem die heilege geest toesent
wat geschien daer soude saen
ende deedt den anderen verstaen
ende dede so dat si hen trecken
in enen bosch daer si hen decken
maer justus bleef in toppenbare
die iiii quamen saen daer nare
ende hebben den kinde gevraget
wie het ware al onversaget
dat kersten ware heeft het geseit
si sloegen hem thoeft af gereit
die lichame nam thoeft metten handen
ende bleef stille op die voete standen
ende dat hoeft sprac oppenbare
sine gebede oft levende ware
die cnapen setten hen ten kere
ende seiden met vare dit haren here
die vader ende dandere doe quamen vort an
ende sagen dit wonder an
ende horden hem seggen waer hi woude
dat men den lichame graven soude
ende si sijn hoeft siere moeder dragen
themelsche licht si doe daer sagen
daer die heilege siele voer mede
in de hemelsche geweldechede
den lichame hebben si geleit
daert hen justus hadde geseit
ende thoeft voerdense der moeder
ende doe si was der saken vroeder
gode lovetse met bliden sinne
oec maecte onse here daer in inne
die werdde van sinen martelare
met menegen miracule clare
ende daer die lichame was geardt
heeft hem god geoppenbart
in dlant van beauvais dit was
daer wert ene kerke gemaect na das
lange worden die heilege beene
te beauvais geleit al reene
in firtren met werden groet
van november die dach siere doot
daer hi groeten loen in verdiende
es op die kalende vijftiende
dese daer wi nu af bestaen
te sprekene crispijn ende crispiniaen
quamen in gallen met sente quintine
ende met anderen gesellen sine
van rome om te sterckene kerstenhede
te sissoen in die stede
hebben si hare ruste gecoren
om gods woert daer te doen horen
ende omme dat si hare teren
wilden winnen metter neren
so leerden si daer maken scoen
want stille mach men dit werc doen
daer si saen so subtijl in waren
dat niemens werc en geleec den haren
om geenen loen si oec en dreven
dan dat men hen wilde geven
dus worden si herde vele versocht
ende hebben menegen gebrocht
met haerre leeren ten kerstenhede
so dat te sissoen in die stede
quam die felle rixionaer
die van dien santen horde daer
hi deedse vaen ende vore hem bringen
ende leide hen vore vele dingen
daer si niet en wilden volgen nare
doe dede hise slaen met stocken sware
daer na dede hi een na een
beide in vingeren ende in teen
slaen scarpe priemen yserine
tusschen nagle ende vleesch na dese pine
dede hi hen uten velle sniden sniemen
uten scouderen lange riemen
ende in desen tormente swaer
sprongen die priemen ute daer
die selken der pijnders hebben gegeven
wonden ende selken namen dleven
als dat rixionaer bekint
heet hi dat men elken bint
an den hals enen steen swaer
ende werpen in die riviere daer naer
ende mense vermoye so onder dijs
het was doe winter maect men ons wijs
men dede also als hi geboet
maer dwater no dat coude groet
ghederen en mocht hen niet een plat
maer als een wel getempert bat
docht den heilegen lieden wesen
ende quamen te lande saen na desen
die felle tyran doe geboet
dat mense in gesmolten loet
werpen soude also men dede
ende saen na hare gebede
so spranc een dropel loets te waren
in een siere oegen rixionaren
dat hem dede swaren torment
ende hi wert metter ogen blent
doe dede hi pec ende olie sieden
te samen ende die heilege lieden
heeft hi werpen doen daer in
dies si en besieven meer no min
want de ingel gods ons heren
brachtse daer uut al sonder deren
als dat rixionaer versach
dat hise verwinnen niet en mach
so wert hi rechte als al verwoet
in een groot vier dat bi hem stoet
warp hi hem selven ende sterf quader doot
bi gods vonnesse te rechte groot
hi die menegen martelare
met viere hadde gepijnt sware
starf met viere in grooter scende
ende voer in tvier al sonder endde
als dit gods heilegen hebben verstaen
baden si gode dat hise saen
tote hem hale die tsnachts daer naer
dede hen weten oppenbaer
dat si selen cortelike
haren loen ontfaen in hemelrike
want de keyser maximiaen
heeft al dese dinc verstaen
hoe hi swarlike heeft verloren
sinen riddere sere vercoren
den fellen man rixionaren
ende ontboet al sonder sparen
crispine ende crispiniane
ter vaert de hoefde af te slane
van november was dies een endde
op die achtende kalende
men warp te velde die lichamen
dat se verteren souden te samen
vogele ende diere die macht ons heren
die conste dat wel beweren
waerbi gods ingel wert gesent
enen ouden die hi bekent
doet sijn dat hi die martelaren
grave die oude sonder sparen
met eere siere suster gaet
die out was oec daer hi verstaet
daer die mertelaren lagen
maer dies begonste hen wanhagen
dat hen gebrac beide const ende macht
te bringene daer si hadden gedacht
die mertelaren dat soude wesen
te haren huuskine met desen
comen si daer sise bekinden
ende alst hen god wilde sinden
sagen si een schep in die riviere
daer si die lichamen in schiere
opten troest ons heren daden
dat schepelkijn niet als geladen
voer daer lichtelijc opwert schiere
jegen den stroem van der riviere
daer een twint niet toe en dede
die man no sijn suster mede
die daer oec in beden waren
dus quamen si vore haer huus gevaren
blide om dwonder dat si sagen
in thuusken hebben sise gedragen
daer sise groeven met grooter waerde
ende daer god seder oppenbaerde
als die persecucie leet
wonder groot want als daer weet
dat kerstenvolc die martelaren
bi dies ouden oppenbaren
so wert groet die ganc aldaer
ende menege miracule claer
dede onse here daer ter stede
te siere heilegen werdechede
van desen selven rixionaren
worden gemaect mertelaren
rufijn ende valerius
eer die dinc geschiede dus
als hier vore es geseget
in dlantscap dat bi sissoen leget
waren woenende dese twee
die rixionaer dede menech wee
in herde menegher maniere
dat die heileghen goedertiere
doegeden bi der cracht ons heren
doe dede hise carcereren
omme te settene sine atente
omme nieuwe sware tormente
daer songen si gode lof ende danc
die ingel gods quam eer iet lanc
die themelsche licht bracht heeft
ende op der heilegher hoefde leecht
ghebonden twee croenen reene
alle vol precioser steene
ende van cierheiden ongehort
oec seide hi tote hen dese woert
rufijn valerius weest stout
u sal saen die gods gewout
heeten comen in die scaren
van sinen vercornen vrien mertelaren
omme tontfane uwe croene
die u van gode gereet sijn scoene
nuchtens die heileghe liede waren
bracht vore den baeliu rixionaren
ende sach hare anschine sonder nosen
bloyen rechte alse scone rosen
ende al hare lede onbesmit
rechte als ene lylie wit
doe seide hi al oppenbare
dat haer doen al toeverie ware
doe hiet hise onthoefden saen
dat thant daer was gedaen
hier na wert also bereit
dat die sante worden geleit
in fierteren van grooter werden
van kerstenen diese begherden
te voerne binnen riemen der steden
omme daer te doene werdecheden
daer si worden te hant so swaer
dat geen porren daer ane en was daer
ende sijn so daer in rusten bleven
daer si leidden een heilech leven
sente demetrius wert gevaen
van den keyser maximiaen
ende bracht om sijn heilech leven
van wien tgebod uut wert gegeven
dat menne dorestac met enen spere
ende vort bi ons heren ghere
hadde hi der mertelaren croene
ende dit was te thessalone
kerstene namen tsnachts den lichame
ende groevenne daert hen was gename
daer seder onse here besonder
toende herde menech wonder
in des martelaren eren
leuncius die vrient ons heren
maecte van den huse hier nare
daer hi lach dese martelare
ene kerke die hi met milden moede
rike maecte met sinen goede
te thessaloen na mijn verstaen
was een baeliu hiet mariaen
die doechdelike leidde sinen tijt
dies de duvel hadde groeten nijt
so dat hine in menegen stonden
tempteerde in de vii hoeftsonden
maer bi der gracien ons heren
so conde hi hem wel verweren
doe dede hi hem scade in sijn goet
vort hine swaerlijc quelen doet
so dat hi cume yet nopen mochte
dan die tonge ende sijn gedochte
daer hi gode mede lovede altoes
doe keerde hem die viant loes
in die gedane van enen man
ende quam ane enen cnape dan
die diende mariane voreseit
te voren heeft hi hem geleit
enen brief ende heeft geseget
eest dat dijn here over hem dreget
desen brief hi sal genesen
die cnape nam dien brief met desen
ende brachtene vore sinen here
ende seide hem van sduvels lere
hi seide dat in den brief stoede
woerde van namen goede
mariaen sprac god sonder wien
niemen iet goets en mach geschien
die mach mi geven eest hem lief
mine gesonde sonder brief
hi doe sinen wille met mi
saen in enen slape viel hi
daer hi in heeft verstaen aldus
dat hem de heilege demetrius
heet dat hi hem saen doe dragen
in sine kerke van alre clagen
so sal hi genesen daer
ghedragen wert hiere saen daer naer
in slape so viel hi echt
ende doe sach hi vore hem recht
demetriusse den martelare
die tote hem seide oppenbare
ghesonde bringt di cristus an
die de gequetste heelen can
ende als mariaen ontwiec
ende hi sijn visioen seide al siec
ende die woerde quamen in den mont
dies martelaren was hi al gesont
dies sants passien ghetide
es van october op dachtende yde
miraculen die hier niet en staen
heeft god menege dore hem gedaen
lange geduerde dit tempeest
dat den menegen heeft gevreest
van den keyser dioclesiane
die den kerstenheide sere street ane
die dede rumen sine stede
den bisscop narcissus wien mede
volgede felix sijn dyaken
ende alsoet god wilde moesten si geraken
in creten ende in ene port
diemen augusta nomen hort
ende als si om herberge spien
sijn si comen onvorsien
in thuus daer affra woende een wijf
die gemeene gaf hare lijf
dese was scoene ende iii joncwive
hadde si met hare van sconen live
die plagen dies hare vrouwe plach
doe affra die ii versach
dochten si hare sijnde werde lieden
ende bewaende hare grooter mieden
so dat si vaste gereidde ten male
met haren joncwiven daedse wale
also si anderen te doene plach
als die heilege man versach
dat die maeltijt was gereet
van anderen dingen hi niet en weet
dan hi miet an teten vaen
singen ende lesen began hi saen
also te siere benedictien bestoet
affra heeft wonder in den moet
als si hort dat ongewoene
wat manne hi si vragesi na tgoene
een kersten bisscop sprac hi te hare
te sinen voeten viel si hem dare
ic ben onwert sprac si tote hem
here dat ghi comt daer ic bem
want in dese stat en si
niemen besondecht gelijc mi
die bisscop antwerdde hare dus
onse behoudere jhesus
werdt van dien wive anegetast
die met sonden sware was gelast
daer hi niet af en wert onreene
maer hare sonden al gemeene
dwoech al af sine heilechede
de sonne en wert oec niet besmit daermede
al schijnt si op vuele saken
daerbi dochter laetti genaken
van onsen geloeve dat licht
daer dine siele bi wert bericht
dat si den duvel mach ontgaen
ende dat ewelike licht ontfaen
doe dit affra hadde gehort
seidt sijt haren joncwiven vort
wiere namen ic aldus versta
digna eumenia ende euprepia
ende si vragede wat hen te doene stoede
ende si antwerdden als die vroede
du heefs onse vrouwe gesijn
ende sint dat wi den wille dijn
hebben gedaen in vuellicheden
so willewijt doen in goeden seden
doe narcissus wiste dese saken
bleef hi in bedingen ende sijn dyaken
dien nacht dore hi sette oec ter bede
affren ende hare joncwive mede
daer toende god also ict versta
nuchtens vroe so ghinc affra
tote haerre moeder ende seide mettien
een kerstijn bisscop quam onvorsien
te minen huus daer ic al desen nacht
ghesien hebbe an die gods cracht
in beden was hi sonder respijt
omtrent der hanen sangetijt
so ghinc ute al onse lecht
ende doe ict wilde ontsteken echt
ende het mi algader ontficht
so sprac die bisscop com mijn licht
van den hemele toech dijn anschijn
ende wi selen behouden sijn
daer quam ons in dat licht so groet
dat ic noeyt en sach sijn genoet
ende bleef daer toter dageraet mede
ende alse hi endde sine bede
ende hi ons amen seggen hiet
dat licht thant daer van ons schiet
moeder nu benic in vare
worden sijns de quade geware
dat si hem selen nemen dleven
moeder wildire raet toe geven
ic soudenne hier tote u doen comen
want hi mi te miere vromen
heeft beloeft dat kerstenheit
dese raet der moeder greit
ende affra heeft aldus gedaen
narcissus wert wel ontfaen
van hylarien affren moeder
nu makesi hem hare dinc noch vroeder
si ware van cypers seidt si geboren
ende hare vorders daer te voren
haddense bracht daer in der steden
ende dadense venusse anebeden
ende venus niet so wel en greit
als doet die onsuverheit
hieromme dedic die dochter mijn
bordeel houden om dies si soude sijn
van venus te meer geeert
waert na dat men ons leert
op dat si minneren an hare mach tien
so es si met venus wert nadien
in suchtene ende in tranen wort
narcissus als hi dit hort
ende sprac felix ane sinen dyaken
laet ons beweenen dese saken
ende bidden wi gode dat hi dese stede
vervult metter quaethede
vervulle met siere heileger gracie
si vielen in beden onlange spacie
mochte liden men wert al dare
van enen leeliken moer geware
naect vol wonden ende gaf uut
dit seggende enen vreseliken luut
sinte narcis wat bestaet di
in thuus te comene dat mijn si
wat doestu met minen dienstwiven
die minen dienst altoes bedriven
dijn god leget al sine sinne
an suvere herten an suvere minne
dese moeten bliven mijn
want si el niemens en mogen sijn
dus antwerdde die heilege man
verdoemt keytijf nu sech mi dan
wetstu cristum minen here
ghecruust ende gepijnt wel sere
hoe lief mi ware sprac die viant
dat mi dat ware niet becant
want doe hi was gecruust ter uren
en mochte onse prince niet geduren
vore sijn ansichte ende vloe
in den tempel ende alsoe
scoerde des tempels cortine
doe wert hi in swaerre pine
met vieregen ketenen gebonden
doe sprac die bisscop ende wat sonden
dede noeyt jhesus onse here
dat hi wert gepijnt so sere
die viant sprac hi en doegede niet
om sine sonden tsware verdriet
maer omme ander liede sonden
die heilege man antwerdde tien stonden
onsuvere geest dies henen vare
onse here woude pine sware
ghedoegen omme die hem keeren an
die viant sprac ten heilegen man
laet mi bliven doch hier te nacht
so doe oftuus heves macht
doe dede die viant bede hier ave
dat hi hem doch ene siele gave
die bisscop sprac swere mi
bi gode dattu dien die ic di
gheve te hant selt verslaen
doe swoert hem die viant saen
doe hietenne die bisscop gereit
teere steden varen die hi hem seit
daer hi sal vinden ene fonteyne
die een drake maecte onreine
wie datter drinct hi sterfter na
ende dat hi dien drake versla
ende hebbe die siele sine
doe riep die duvel niet stillekine
o bisscop logenachtech here
die mi met eede gebonden heefs sere
dat ic minen vrient moet ontliven
oft latic dat achterbliven
dat ic in abissen vare
dat mi wesen soude al te sware
dus voer hi wech met deser sprake
ende ontlijfde genen drake
so dat die fonteine wert gave
wie dat drinken wilde daer ave
nu leerde die bisscop vort
dengenen daer ghi dit af hebt gehort
hylarien ende affren hi kersten dede
ende al hare meiseniede mede
ende hare naeste ende wiede ene kerke
hylarien huus papen ende clercke
wiede hi eer hi danen schiet
affren oem die zosimus hiet
wiede hi pape ende was daer
soe ix maende ende daer naer
schiet hi danen in spaengenlant
quam hi daer hi dede becant
onder menegen de wet ons heren
drie jaer geduerde daer sijn leeren
doe dede hem god met sinen dyaken
der marteleren loen gesmaken
ene stonde niet lange hier naer
wert die persecucie swaer
op die kerstene in cretenlant
so dat den juge wert becant
dat affra hielt der kerstene sede
ghevaen hise vore hem bringen dede
ende ghinc hare an met menegher tale
ende si antwerdde hem wale
dat hi en weet seggen wat daer af
dan hi dit vonnesse gaf
affra die hare kersten seget
ende der gode dienst nederleget
die heetic dat men verbrande
doe sloeghen an hare de hande
diese souden doen ten viere
ende leiddense op die riviere
daer sise naect hebben gedaen
an enen stake gebonden saen
te hemele heeft si doegen geheven
ende heeft vele trane uutgegeven
ende seide goelike dese bede
god here in almechtechede
die niet en quaems ter werelt hare
te roepene de gerechte mer den sondare
op dat hi hem ter penitencien kere
in derre wilen lieve here
mine penitencie ontfa
dat ic bi desen viere ontga
den viere dat siele ende lijf
verberrent ewelike sonder blijf
ende doe dat vier hare was omtrent
heeft men noch an hare bekent
dat si seide jhesus kerst here
ic segge di groten danc ende ere
die mi gewerdt ter offeranden dine
ghi die gewerdegets te sine
in den cruce een offerande reene
over al die werelt gemeene
over dongerechtege de gerecht
die goede over den quaden echt
de gebenedide over de vermaledide
die suete over die bittere side
van allen sonden wouds suveren ende claren
over alle die sondaren
offeric di sacrificie nu
almechtech criste jhesu
die met vader ende heilech geest
ewelike heeft volleest
ende doe dese bede nam endde
si onsen here de siele sendde
nu stonden ende sagen te desen
die affren joncwive hadden gewesen
digna eumenia ende euprepia
der moeder ontboden si dat daer na
ende na den brande vonden si bequame
gheheel den heilegen lichame
dien si tsnachts hebben genomen
ende sijnre mede comen
beide met papen ende met clercken
ten grave dat hadde doen werken
te haren behoef hylaria
daer sise groeven saen hier na
heeft die bacliu dit verstaen
die sine cnapen daer sendde saen
ende hiet hen dat si daer ter steden
die si daer vonden daden anebeden
de gode wilden siere hen an keeren
so brachtense weder met grooter eeren
ofte neen ontlivense dan
doe si daer quamen spraken si hen an
vriendelike ende hen baden
dat si den goden offerande daden
dat die andere saen ontseiden
doe daden die quade sonder beiden
omtrent tgraf maken grooten brant
daer men die heilegen binnen bant
ende ghingen also van dane
des selfs daechs na minen verstane
dat men affren brachte ten grave
so schieden des levens ave
hare moeder hylaria
digna eumenia euprepia
ende worden sente affren gelike
in de ewelike hemelrike
ende in die vorseide stede
worden dies daechs gepassijt mede
viventwintech martelaren
hort some hare namen oppenbaren
quiriacus ende largio
crescenciaen memmia also
juliaen leonite
euticiaen dyomada carithe
phylodelfus agape
ende peter die xiiid mee
worden daer onthoeft te samen
in jhesus cristus ons heren namen
die keyser maximiaen
heeft van eere maecht verstaen
hiet fausta dat si kersten ware
si en hadde maer xiiii der jare
hare vader was een here groet
maer vader ende moeder waren doot
die keyser heeft an hare gesant
enen die eulasius was ghenant
ende was metten keyser waert
dien hiet hi dat hise niet en spaert
eest dat si den goden niet eere en doet
an hare voer hi metter spoet
ende wanetse verkeren
maer bi der gracien ons heren
bekeerde dien die maget saen
alse dat verstont maximiaen
sendde hi sinen baeliu om beede
te tormentene met leede
ende daer men hen met pinen anghinc
versach die baeliu al selke dinc
dat hi hem te gode bekeerde
ende te stervene begherde
metten anderen heilegen tween
also hi dede recht in een
si gode die sielen te gadere senden
rechte ter xiister
 kalenden
van october als dat verstaen
heeft die keyser maximiaen
vloecte hi die gode sine
dat si jegen die kerstine
also vele niet en dogen
dat si die sine bescermen mogen
in rome was wilen ene edele maget
hiet benedicte als men gewaget
was si geboren al durenture
van den lande der senature
dese leidde een leven uutvercoren
xii magede wel geboren
hielt si die volgeden haren sede
na den salegen kerstenhede
van sonderlingen religioene
si en miete anders niet te doene
met dat si hadde ter rijcheden
dan ter eeren gods besteden
deser joncvrouwen heilech ende goet
werdt cont gemaect wat god al doet
wonders in dat lant van gallen
dore sente quintine ende dore hen allen
die met hem van rome waren
omme te leerne gods woert gevaren
ende hoe si hadden ontfaen te loene
der martelaren gloriose croene
met haren xii gesellinnen
schiet si van rome in gods minnen
si en liet omme gheenen vaer
van negheenen tormente swaer
si en doreghinc menech lant
daer si gods wet in dede becant
ende na ons heren ordineren
ghingen hare gesellinnen leren
elke in dlant daert god woude
daer si dogeden daden menechfoude
nu also ict hebbe vernomen
so es te loedine comen
benedicte die maget reene
met eere gesellinnen allene
die hiet syberia
een stic was si daer na
ende es comen tote orengi
dats op die oyse segt ment mi
daer dienden die liede alle afgoden
benedicte sonder verbloeden
ghinc daer toegen ons heren woert
ende brachte dat daer so voert
dat wide van hare ghinc die mare
soe dat liede comen te hare
die beide van live ende van sielen
in gerechter gesonden vielen
nu was een juge daer in dlant
die matroculus was genant
die de mare horde das
ende quam daer benedicte was
hi deedse vore hem bringen gevaen
ende vragede om haren name saen
si seide dat si kersten ware
doe seide hi dese gelike tot hare
bi minen rade radic di werke
dattu ontgaes der tormente sterke
als ic di segge al mijn gedechte
ic ben mede van dien geslechte
ende van den gecruusten dien name
was mi te horne meer bequame
ende nemmeer en wildic sijn leeren
te minen oeren laten keeren
ende benedicte antwerdde dan
matrocluse onsalech man
niemen en mach met saken
ghenuechlike hem wale maken
gode ende sinen viant
hi loechent hem gods vrient te hant
die sinen viant hem wille genuegen
dies willic mi ter doot eer vuegen
omme den name gods ons heren
dan te genuegene na dijn begheren
ter maget waert wert al verwoet
die juge ende hiet metter spoet
dat mense van cleederen doe al naect
ende mense met roeden seer mesmaect
ende doe werdt also gedaen
doe dede hise met vuesten slaen
doe hinc mense in een euculeo
met plombeien gesleghen so
dat si gedoegede al als spel
doe hietse die juge fel
in den swaren kerkere doyen
ende wilde omme hare meer moyen
sere sette hi sine atente
omme sonderlinge sware tormente
doe in den kerkere quam die maecht
ende si hare ter beden draecht
quam dingel ons heren recht
die den kerkere al verlecht
ende sprac dus an die joncvrouwe
benedicte maget getrouwe
ende gestade so houdti
want die dach so es di bi
daer di in sal onse here
te hem ontfaen buten allen sere
metter palmen als martelare
als hi hadde getroest dus hare
so keerde hi van danen hi quam
die menege die dit vernam
es saen daer ten kerkere comen
die selken raet daer heeft genomen
dat hi die dolinge al liet varen
c ende lv die daer waren
alse die juge dit verstoet
so wert hi noch meer verwoedt
ende dede benedicten halen
ende sprac gelijc deser talen
nu wes te minen gebode gereet
dat ic met tormente wreet
di niet en doe nemen dleven dijn
doe antwerdde die maget fijn
o boese menegher quadere quaet
icken volge niet dinen raet
waeromme di naect die helsche pine
ende daer mede de valsche de dine
die over kerste antkerste maken
van u sijn wel geseit die saken
beter es die hont die leeft
dan die liebaert die geen lijf en heeft
wi kerstene sijn die levende hont
dien de vraye god es cont
om dat wi sijn van heidenen comen
den dooden liebaert mach men nomen
die joden die niet goets gedoen en connen
hem die hen eren groot wilde jonnen
dien en wilden si bekinnen niet
alse die felle juge dat siet
dat onverkeert bleef die joncvrouwe
dat mense bitterlike blouwe
met pesericken was sijn gebieden
dat gherne daden die quade lieden
ende na dat si daer afstonden
worden hare opten rugge gebonden
de hande ende wert gekerkert so
daer gods ingel toe quam vro
ende ontbant al hare banden
uten kerkere ghine si te handen
als den ghenen die niet en deert
daer die menege bi es bekeert
ten lesten die juge wreet
die maecht ten swerde te doene heet
dat cortelike wert gedaen
die ingele voerdense te hemele saen
metter glorioser sielen
te orengi dese dinc gevielen
die houden wille dat jaergetide
houdt van october ter achster yde
die heilege maturijn die was
van bi sans also ict las
wies vader hiet marijn
an dafgode was tgeloeve sijn
hem hadde de keyser maximiaen
bevolen dat hi soude verslaen
die kerstene waer dat hise vonde
maturijn in sine kintsche stonde
wert geloevende in onsen here
die omme den vader droefde sere
ende der moeder omme hare salechede
leide hi ane gode nerenstege bede
eens hi in sinen slape horde
dies gelike deser woerde
mijn lieve cnape maturijn
du sels hebben die bede dijn
ende saen daer na heeft hi bekert
vader ende moeder also hi begert
ende maturijn in gode so diet
dat hi pape wert gewiet
als hi hadde xx jaer
ende wert in heilecheiden claer
nu also als ict verstande
wert beseten van den viande
skeysers maximiaens dochter
swarelike die vader sochter
met duvelien jegen boete
die duvel riep uut hare onsoete
o keyser dine duvele late
in vare niet ute desen vate
vore dat hier ute gallen comt
maturijn die wat mescomt
dijnre dochter beteren sal
ridders die men dit beval
ilebben maturine vonden
ende brachtenne ute gallen so si ierst conden
te miets dat sine derwert voeren
si gemeenlike hem swoeren
waert dat hem te rome de doot anequame
dat si selen sinen lichame
te lande bringen hoe dat worde tsuere
want hi daer wille sine sepulture
te rome quam hi na desen
ende heeft die joncvrouwe genesen
ende alle die ongesonde mede
die men hem voren brachte ter stede
ende hi dede saleghen endde
van november ter kalende
ende wert daer rikelike begraven
maer nuchtens bi der gods gaven
vant men den lichame boven der eerden
daer hen die liede af verveerden
dies wert der ridders een geware
diene van gallen halp bringen dare
ende hem quam sijn eet te voren
die hi ende dandere hadden gesworen
ende hi hevetg so verre geroert
dat hi met eeren wert gevoert
te lande ende met groeter have
berect eerlike te wies grave
onse here dede ende doet
menech sonderlinge wonder goet
in waerachtecheiden staet
bescreven dat sente piaet
van rome in gallien quam
ende van sente dyonise nam
priesterscap ende ghinc so vort
te dornicke daer hi gods woert
menegen dede wel te verstane
bi den keyser dyoclesiane
wert hi gepassijt daer in dlant
na die maniere also ict vant
dat die heilege luciaen
te beauvays moeste de doot ontfaen
al sonder dese martelaren
vele andere gepassijt waren
daer wi niet vele af en vinden
maer dies hem wille onderwinden
te wetene haerre passien dach
ter martirilogien hijt vinden mach
maer somegher namen willic bescriven
maximus liet hem ontliven
omme gode een die hiet claudius
wies wijf daer mede was hiet dus
prepedigna ende die gelike
ii haerre kindere edel ende rike
waren dese bi menegertiere
swaerre pinen gingen si bi viere
omme gode dat stervene ane
bi den keyser dyoclesiane
taquilejen in die stede
so worden oec gepassijt mede
bi den vorseiden keyser quaet
felix ende fortunaet
twee gebrueder soe waren dit
menich torment was hen gemict
diesse god hielt al ongescaedt
ten lesten men hen de hoefde afslaet
te nychomeden ghinc sterven an
een martelare heet sente jan
ende leet torment so meneghertieren
alst die quade can visieren
ende leet al dese sware pine
met bliden geeste met bliden anschine
ten lesten sterf hi ende metten swerde
ende voer daer hi begherde
noch in die stat te nichomeden
starf in groeter salecheden
eleutheris die martelare
met eenre ongeteldere scare
die misselike doot ontfinc
maer boven haerre alre dinc
ghinc men vore met pinen an
eleutherise den heilegen man
met tormente menech een
daer hi altoes in starckende scheen
ten lesten hadde hi sine victorie
bi viere ende voer ter vrayer glorie
ghepurgeert rechte als gout fijn
martelare wert saturnijn
ende sisinnius die dyaken
te rome geschieden die saken
dat men hen dede menech meswende
onthoeft worden si met genende
te yspolis so waren
ghemaect salege martelaren
die pape carpoforus
ende die dyaken habundus
tormente menege sonderlinge
ende vreeslike karkeringe
ghedoegeden blidelike dese twee
ten lesten leden si over al wec
beide gadere metten swerde
ende voeren daer hare sielen begherde
in anderen steden harentare
wert oec menech martelare
daer wi hier niet af en tellen
bi desen tween swaren gesellen
de swaerste daer ic af hebbe verstaen
de keyser dyoclesiaen
ende maximiaen sijn veynoet
die der kerken daden selke noot
dat die gelike noeyt en wert gehort
van hen moechdi noch horen vort
in wat inden dat si bliven
als wi sien eusebius scriven
cume mochten werden versaedt
dese ii tyrannen quaet
bi eneger menechten der wreetheit
nochtan oec hen niet so wel en greyt
die wreetheit als si ierst dede
niet bi redenen der menschelijchede
en begonden si merken hare quaetheit groot
maer omdat si hadden gebloot
van den porters die edele stade
ende die doerpe in selker scade
bracht hadden dat men laten moeste
bi breken van winners dackers woeste
ende si hadden wel na al gadere
kinderloes gemaect die vadere
die ouderlinge oec sonder magen
scheen hen een deel den sin verdragen
ter goedertierenheit al waest cleene
ende gaven uut tgebod gemeene
dat het en ware nuttelijc niet
dat men ontlijfde so groot gediet
al en waert niet onderhorech den heren
want en wilde men niet tontlivene ontberen
die menscheit die mochte so gaen
te niente dit wilden si wederstaen
ende willen dat men dus dit houdt
wien dat men kersten kent jonc of out
dat men hem de rechte oge uutsteke
ende die slinke so tongereke
met brande make met swaerre mincke
hier af was der tyranne gedinke
op die beste van den lande
doe gods volc dus was onder hande
so quam gods wrake rechte te hant
dese tyrannen die over dlant
regneerden ende ierst hadden vrede
der kerken hadden si in sulker stede
gheluc ende eerlike regneerden
maer doe si dus der kerken deerden
so quamen si in selker noet
dat si lieten die eere groet
ende schieden van den keyserike
ende leefdenre na cativelike
hort wat ic gescreven vant
dyoclesiaen die tyrant
die ghinc uut siere mogentheden
in die stat te nychomeden
wi vinden van maximiane
dat hijs uutghinc te melane
ende also men mi doet gewach
soe waest beide op enen dach
doe worden keysere constantius
ende maximijn galerius
die dat rike onder hen beeden
in tween deelen hebben gescheeden
orient ende occident
ghalerius dit es bekent
trac hem orienten an
constantius die edel man
die hovesch was ende seer sochte
nemmeer heerscapien en rochte
dan over spaengen ende gallen
dander lande liet hi met allen
den keyser galerius maximine
die ii keysere met hem te sine
maecte die een maximius
ende die ander severus
maximius gaf hi een deel
van orienten al geheel
gaf hi severus ytale
dander behielt hi altemale
nu seget ons eusebius
dat maximijn galerius
keyser allene was ii der jare
nu seit ons ene ander hystorie ware
van galerius maximine
dat die heerscapien sine
met dyoclesiane was groet
ende met maximiane sinen veynoet
ende was als in skeysers namen
ende doe si trike lieten tsamen
was hi die ierste die trike anvinc
dese was in alre dinc
viant al jegen kerstenhede
daer hi sine macht toe dede
omme te verdervene ende te storen
dat toende hi achter ende voren
in swaren verwoedden seden
als van siere mogentheden
maximiaen de keyser schiet
die mede herculeus hiet
so vinc theerscap an daer na
constantius also ict versta
dus schiet in tween dat roemsche rike
dese constantius sekerlike
was saechte jegen alle lieden
sosominus horic bedieden
dat dese keyser saechte ende vroet
wilde kennen selker moet
die behorden te siere sale
wien hi mochte betrouwen wale
nu waren die meysenieden sine
beide kerstene ende heidine
maer hi hielt hem noch an dafgoden
den kerstenen heeft hi geboden
dat si sine gode anebeden
ende bliven so in sine steden
ofte en wilden si dat niet anevaen
dat si sijn hof rumen saen
ende si seiden hem danc ende eere
dat hise niet en pijnde meere
nu waren daer selke die kersten hieten
die hare wet algader lieten
omme des keysers hulde te behouden
ende selke dies niet doen en wouden
ende dewelike vore dlidende coren
die minde de keyser al te voren
ende namse te sinen rade
omdat si bleven so gestade
die andere hi van hem verstac
ende seide hen an desen lac
dat si altoes nemmermeere
ghetrouwe en souden sijn haren heere
die omme also cleenen gebod
wilden laten haren god
noch doet ons eusebius
van desen keyser verstaen aldus
dat hi niet en heeft met bloede
sijn rike besmet die goede
ende dat hi niet en volgede den state
van sinen verwoedden vorsate
den wreenden maximiane
ende hi engheene scade en leide ane
den kerstenen kerken noch sameningen
daer men anteerde selke dingen
maer die dienden onsen here
hadde hi in werdecheiden sere
waerbi te rechte dese vader vroet
liet tsinen oere den sone goet
dat was den grooten constantine
in bartaengen began te sine
keyser dese constancius
als maximijn galerius
keyser was in orient
nu die vierde boec hier ent
van der ander partien
nu biddic der maget marien
dat si helpe mi verlichten
te volenddene wel den vichten
die vijfte boec houdt over waer
in sine jeeste xxxi jaer
in welken tiden dat constantijn
die getoenaemt groot woude sijn
keyser te rome was
ende van laserscape genas
ende dien de paeus silvester mede
bekeerde ende kerstijn dede
die den keyser maxencius
maximiane ende leontius
uten roemschen rike dreef
ende selve enech keyser bleef
dese boec hevet inne
liii capitele also ict kinne
ten keyserike wert verheven
constantijn alse men gescreven
heeft die incarnatie jhesus
drie hondert ende ix constantius
wan desen an die vrouwe helene
die in heilecheit wert rene
dese constantijn vindic vorwaer
regneerde xxxiiii jaer
ende daertoe maende tiene
licinius na onsen siene
began regneren met constantine
dat sere vernoeyde maximine
die keyser was in orient
alse hi claer dit heeft bekent
en wilde hijt sijns dancs niet gedoegen
nu dede hi sinen name verhoegen
ende dede hem augustus noemen
dats name die boven al es coemen
herculeus maximiaen
daer wi eer af daden verstaen
dat met dyoclesiane
regnerens began af te stane
wert versteken van sinen sone
maxencius so hiet diegone
die in rome was here doc
quam hi constantine den keyser toe
clagen hem over den sone sijn
ende die edele constantijn
ontfinc hoevescheliken den tyrant
van wien hem saen wert becant
dat hine valschelike wilde belagen
ende wertter claerlec af bedragen
daer hi scandelike omme bedarf
also nadien dat hi starf
dat al die beelden minder ende mere
die gemaect waren in siere ere
worden altemale verdoemt
ende wat na hem was genoemt
die name wert al verkeert
een andere hystorie ons dus leert
maximiaen der kerken viant
trike dat hi uut siere hant
ghedaen hadde wilde hi weder anevaen
wert te marsalien ondergedaen
ende verslagen van constantine
severus die van maximine
in ytale was keyser gesat
daer hi belegen hadde ene stat
wert van sinen ridders begeven
te ravenne namen si hem sijn leven
die quade dyoclesiaen
daer ic eer af dede verstaen
dat hi hadde gelaten trike
starf te salone onsalechlike
nu als grotelike liep die mare
van sente aechten herentare
was te cecilien in dlant
ene maget lucie genant
wies moeder hadde iiii der jare
van der bloetsocht gequolen sware
ende hare en halp gene medicine
om hier af geganst te sine
voer si te sente aechten grave
met haerre dochter want bi gods gave
haelde daer menech sine gesonde
als so verre leet die stonde
dat si lagen vore dat graf
ende met tranen baden waer af
dat si hope hadden der vromen
es lucie in slape comen
ende sach sente aechten in visioene
in sere gloriosen doene
verciert met gemmen herde vele
in midden van vele ingele spele
die tote hare seide dese woerdekine
maget lucie suster mine
die so devoet onsen here sijs
wat bidstu mi nu dies ic ben wijs
dattu moges doen wale
want boete van dijnre moeder quale
so bringt dijn geloeve vort
want also cathanensen die port
bi mi sere es verheven
also wert bi di gegeven
syracusanen diere steden
wonderleke groote cierheden
want du wandelinge betame
in dijn magedoem bequame
heefs jhesus cristus gereet
mettien hare de slaep ontgeet
ende een lettelkijn vervaert
heeft si der moeder dit verbaert
die thant hare vant genesen
die heilege maget bat hare te desen
dore hare bi wies heilege bede
si comen ware ter gesonthede
dat si hare nemmermeer en nome
vleesscheleken brudegome
dien si nochtan belovet was doe
ende wattu hads bereet daer toe
dat gef mi mede te doene ere
jhesus cristus minen here
daer ic suverheit altoes bi houde
daer mi die ander ontreinen soude
die moeder antwerdde te desen
al dat mine es ende dine na mach wesen
dat wetstu selve herde wale
doe dinen wille met altemale
het en es genoech niet sprac die maget
ten vollen dat men gode andraget
dat enen bliven mach min no mere
maer dats gode bequamelijc sere
dat men hem dat geeft dat men heeft
macht te nuttene als men leeft
hier na sijn si thuus gevaren
ende den armen vele van den haren
gaven si want die tijt was diere
in so heilegere maniere
levede die maget reene
dat die mare quam in tgemeene
dat hare brudegoem verstoet
die so an paschasius doet
die juge was in die port
so dat lucie moeste comen vort
ende die juge scaltse sere
dat si hare hilt an kerstene lere
hi riet hare als bi geboden
sacrificie te doene den goden
si antwerdde onbelet
dats sacrificie onbesmet
te troestene die weduwen ende die weesen
die sijn in armoeden ende in vreesen
die juge sprac dese woerde selen
te niente gaen met slagen velen
die maget sprac die woerde ons heren
die en mogen niet cesseren
die seget gi en sijt niet diere sprect
vort seget hi dat hier gebrect
die juge sprac of in di si
die heilege geest so sal ic di
ten bordeele vuel doen leeden
die heilege geest sal van di sceeden
alse hi di onsuver kint
doe sprac die maget wel gesint
die lichame niet ontsuvert si
het en concentere die wille vri
bringstu mi jegen den wille mijn
smette an tlijf die suverheit fijn
sal mi menechfout wassen ane
der glorien croene tontfane
den lodders hiet hise ontfaen
ende ten bordeele leiden saen
ende doen tvolc met haerre scare
daer ghemene sijn met hare
also lange als si hevet lijf
daer vinc hare an menech catijf
diese hem wilde trecken naer
ten bordeele maer so swaer
makedse de heilege geest
dat en hadden geen volleest
achter hen te treckene iet
so datter noch meer an stiet
die hen daden groot ongemac
met treckene nochtan gebrac
hen macht te doene dies si dochten
daer na si linen vele cnochten
hare an voete ende an handen
ende trocken so metten banden
maer als een berch bleef dmaechdekijn
daer geen porren ane en mach sijn
doe coppelden siere vele ossen an
ende onverporret bleef si nochtan
die juge wert vererret sware
vele viers dede hi omtrent hare
ende smout werpen daer inne
ende si sprac onverkeert van sinne
ic bat gode onsen here
dat dit vier mi niet en dere
ende verste van der martelien mijn
om dat die geloevende die hier sijn
henvan tormente niet en souden vervaren
ende die noch niet en geloeven te waren
in tgeloeve mogen werden blide
van gramscapen ende van nide
en wiste paschasius doen wat
so dat sine vriende toebrachten dat
dat men hare in corter ure
een sweert stac die kele dure
al dit gedaen sprac si ter scare
also lange alst voegede hare
ende seide daer papen ende clerken
ic boetscape u den pays der kerken
want de keyser dyoclesiaen
die es uten rike gedaen
ende maximiaen verslegen
ende daer niet te seggene en es jegen
heeft si vele ander dincs geseit
hierenbinnen wel gereit
wert gevaen gene juge wreet
paschasius ende oec geleet
vore hare met ysere gebonden
want rechte in dien selven stonden
hadden die roemheren om hem gesent
want hen was gedaen bekent
dat hi hadde beroevet dat lant
te rome voerdemenne te hant
daer hi van den senaturen
wert gejugiert na sijn verburen
daer men hem sijn hoeft sloech af
die heilege lucie niet en begaf
die stede daer si die steke ontfinc
vore men volmaect hadde alle dinc
bi den papen diere toe quamen
ten lesten alse si alle te samen
amen seiden gaf die reene
gode den geest vore al tgemeene
in desen tide wert bi den love
van den ridders van den hove
maxencius in trike gedaen
sijn vader was maximiaen
die oec hiet erculeus
maximijn galcrius
hevet trike in orient
eusebius maect ons bekent
dat maxencius in die stat
te rome enen tijt als keyser sat
in dierste jaer van sinen rike
omme te regneerne sekerlike
scheen hi een deelkijn doen pine
omme al der liede vrient te sine
so heeft hi hem geveist kerstijn
dus liet hi in payse sijn
die kerstene ene stont
maer niemene en mochte werden cont
dat hi plach eneger kerstenen sede
maer alle stinckende quaethede
hem in sijn herte altoes so stac
dat hem cume enechs quaets gebrac
der edelre senature wijf
ontsuverde vele die caytijf
met crachte ende al oppenbare
ende santse haren mannen daer nare
niet dat hi de quaetheit laten soude
maer dat hi hem vernieuwen woude
dus wert van vresen selke noet
onder cleene ende onder groet
dat elc suchtende doegen moete
ongewoene scalcheit onsoete
eens op enen dach hine wiste twi
hiet hi sinen ridders dat si
utegingen ende dleven namen
wie dat hen te gemoete quamen
dus die romeine verslegen waren
niet van vianden maer van den haren
edelen lieden ende senaturen
teech hi quaetheit an te meneger uren
ende nam hen sonder redene dleven
vort heeft hi sinen sin gegeven
te vuelre toeverien quaet
omme te volcomene selke daet
moesten edele wive met kinde swaer
sterven ende die kindere daer naer
uten lichame genomen
om die toeverie te volcomen
met anderen quaetheiden menegeranden
ende aldus dede men hem verstanden
soude trike in payse staen
ende aldus was meneger waen
dat recht of trike bi quaetheit gestonde
ende menech diet gevroeden conde
ende dlijf dus waende laten thant
liet altemale huus ende lant
ende wandelde in bossche ende in hagen
daer hi waende dlijf onttragen
nu also ons es becant
so wert dese felle tyrant
van rome verjaecht ende de sine
van den grooten constantine
soe dat hi talexandrien quam
ende de macht in handen nam
van dien lande al durenture
nu heeft hi gemaect die cure
dat alle die waren tsinen geboden
comen moesten tsinen goden
offerande doen talexandrien
daer quamen vrie met onvrien
ende elc brachte na sinen state
offerande als om sine bate
de keyser dede offerande voren
daerna die best was geboren
aldus wert daer so groot gescal
dat ment horde overal
die port dore ende in die stat
met woensten ene joncvrouwe sat
katerine was hare name
xviii jaer hadde si dese bequame
wies vader costus also ict las
hadde gesijn ende coninc was
diese jonc dede leeren wale
in die aerten lyberale
in kersten geloeve vroet
was dese maget des vader goet
besat si rechte alse die wise
dese joncvrouwe van groeten prise
horde der heidene gerot
een die dede hare gebot
die ghinc weten wat daer ware
ende saen maecte hijt hare oppenbare
si metten cruce gods bewaert
makesi hare derwaert
ende es in die middelt comen
daer si den keyser heeft vernomen
dien si begreep niet alse die blode
van der oeffeningen siere gode
met fellen siene sach hi hare ane
ende mercte hare scone gedane
ende hare woerde vroet ende gestade
so dat hise bi sinen rade
met redenen niet verwinnen en can
omme die vroetste sendde hi dan
die men in dlant vinden conde
vijftech quammere in corter stonde
dien hi belovede groote miede
op dat bi hen sijn wille geschiede
si vrageden wat ware die dinc
doe antwerdde die coninc
met ons es ene joncvrouwe goet ende vroet
die met woerden hare tonder doet
elken man in disputeren
maer dat brinct mi ane meest deren
dat si onsen goden niet an en leget
godheit maer dat sise duvele seget
moechdise met redenen verwinnen
ic sende u tuwen lande met minnen
met uutnemender rijcheden
ofte wildi met mi bliven met vreden
ic make u heren altemale
de meeste van miere sale
doe riep in een onwerdech gelaet
een van den vroeden o hoege raet
van enen keyser enen here
die om een maecht van cranckere lere
te wederstane ontboden heeft
de vroetste die iemen vonde die leeft
die lichtelike soude wederstaen
die mentste die ons es onderdaen
nochtan hoedaen dat si mach sijn
si come vort dat joffroukijn
ende bekinne dat si van wijsheden
noeyt en horde sonder heden
hierenbinnen kateline verstoet
dat si des anders dages moet
disputeren jegen dic vroede
si bleef gestade in den moede
ende bevaelt gode diet al vermach
daer si dus in beden lach
quam die ingel van hemelrike
ende seide dat si gestadelike
hare getroeste si en soude niet
van den meesters verwonnen sijn iet
maer si soudse alle bekeren
daer si bi martelaren ons heren
werden souden ende daer na saen
soude si haren loen ontfaen
eer daer begonste dat disputeren
des ander daechs ende die heren
die vroede vore den keyser waren
ende katerine sonder vervaren
gheseint was wale so sprac si an
den keyser daert horde menech man
met wat vonnessen du keyser here
heefstu vijftech meesters van grooter lere
gheset te toegene hare gewout
jegen een wijfhoeft niet out
dien du beloeft heefs eest dat si verwinnen
groet goet te gevene met minnen
ende mi sonder hope van mieden
wildi te stridene gebieden
maer ic ben seker van minen loene
dats jhesus cristus die hope ende croene
es dergeenre die dore hem striden
ic wilt hier cort overliden
doe die maecht vroedelijc ende wale
wederstont alle der vroeder tale
bi der gracien van onsen here
soe en wisten si wat seggen meere
als dit de keyser heeft vernomen
ginc hise scarperlike verdomen
hoe si alle ende niet som
vore ene maecht stonden so stom
de meester van allen antwerdde daer
keyser verstant dat vorewaer
dat niemen toten dage van heden
ons en geleec in der werelt in wijsheden
maer dese joncvrouwe heeft ander saken
want si en sprect geene menscheleke spraken
maer de heilege geest diese leert
die heeft ons also bekeert
dat ons jegen cristum van wien si sprect
altemale antwerde gebrect
noch antwerden dorren en souden
waerbi du moechs vore waer dat houden
eest dattu niet en pruefs dijnre wet
dan du tote nu heefs gedaen bet
ane cristum wi ons al keeren
den gods sone ende belien ende eeren
doe dit horde die tyrant
dede hi maken starken brant
in die middelt van der stede
daer hi die meesters in werpen dede
die gode gaven saen daer naer
hare sielen cleedere huut noch haer
en verkeerde noeyt van gedane
doerscoen opsien bleef hen ane
al den heilegen martelaren
niet ofte si gestorven waren
snachs dadense de kerstene ten grave
hier na die tyran ongave
smeekende groeter mieden gewaget
katerinen der heileger maget
dat hem was al omme niet
als die felle man dit siet
dede hise pinen met scorpioen
ende naect in den kerkere doen
die sere doncker was ende fel
ende xii dage also wel
liet hise daer in sonder spise
maer god van den paradyse
heeft sine ingele tote hare gesent
die hare lede getorment
maecten quite van alre dere
ende verlichten den kerkere sere
oec wert si dagelike gevoet
met hemelscher spisen die hare doet
bi eenre duven onse here comen
ten xiisten
 dage heeft men vernomen
dat selve onse here quam tot hare
met ingelen ende mageden een scare
die hare troest suetelike gaf
binnen desen so was comen af
die keyser van siere besichede
daer hi was in verre stede
ende alse hi comen was in die stat
talexandrien saen na dat
dede hi vore hem die maget fine
comen die hi van anschine
scoenre sach dan hise liet
die hi waende dat in tverdriet
van hongere sere bequolen ware
doe tiede hi al oppenbare
den wachters dat sise hadden gevoet
ende hietse ontliven metter spoet
dat sente katerine benam
want si seide dat hare quam
voetsel noyt van menschen negeen
maer onse here die al in een
die sine beraedt in hare sneven
die hadde voetsel hare gegeven
nu als dese keyser quaet
nauwe sueket sinen raet
hoe hise met swaerre doot vermort
doe quam die baeliu van der port
ende den keyser dus aneseit
op dat hi iii dage beid
hi sal doen gereiden een instrument
dat so wat kersten liede dat dat bekent
hi sal hem alte sere vervaren
ende daer mede sal die maget te waren
bitterlike ontlivet wesen
een wiel wert gereet na desen
alser die maget stont beneven
heeft si dese bede gegeven
gode dat hi dat werc schiere
verbrande metten hemelschen viere
in der eeren van siere namen
ende oec omme dergeenre vramen
die hen bekeeren souden in dien
dat si daer ane souden sien
also houde als die bede nam endde
sine ingele god daer sende
die dwere sloegen met sulker vaert
dies menech heidijn gedoodt waert
te desen wondere alsoet wilde onse here
en wilde die coninginne nemmeere
decken dat si hadde gedect
bi vresen ende si hare trect
ten keyser ende heeftenne sere gescouden
twi hi hem so sot wille houden
doe maxencius dit verstoet
wert hi rechte als al verwoet
ende gaf sijn vonnesse ongave
ende hiet dat men hare die borsten ave
wringe ende saen daer na
dat men hare thoeft afsla
daer mense leidde te deser pinen
bat si der saleger katelinen
dat si gode vore hare bade
dat si te dier pinen bleve gestade
die maecht sprac werde coninginne
du heefs verdient ons heren minne
en wes niewerincs af in vare
want noch heden sal oppenbare
verkeeren u overlidende rike
in trike geduerende ewelike
ende over enen sterfleken brudegome
seldi bejagen in saleger vrome
enen brudegoem sonder sterven
den pijnders bat si dat si werven
dat hen bevolen was te doene
dat beval met eerre herten coene
ter vaert die heilege coninginne
die sere gesterct was van sinne
bi den woerden der heileger maget
niet lange en wert daer verdaget
men dede der vrouwen altehant
na tgebod van den tyrant
wies lichame ter erden dede
met uutnemender werdechede
porphirius die hertoge mare
dier oec omme wert martelare
alse dit leden was altemale
was noch dus des keysers tale
an die heilege katerine
doer al tferlies ende al die pine
dat ic hebbe bi dijnre toeverien
wilstu di noch daer af vertien
ende doen na onse begeren
du moecht salechlike regneren
boven al in onse sale
sech dattuut does in corter tale
ofte ic doe di thoeft afslaen
katerine antwerdde saen
doe na dattu bes gesint
ic en doe na dinen wille twint
onthoefden hiet hise gereet
ende saen wert si so geleet
te haerre saleger passien stede
si bejagede tijt ter bede
ende nadien so bat si gode
over elken in wat node
hi ware dat hi hem hulpen woude
die haerre passien gedinken soude
doe wert ene stemme gehort
van den hemele comen vort
die hare belovede in sekerhede
dat geschien soude hare bede
dus wert si onthoeft daer
ende voer daer hare sere langede naer
daer vloeyde uut haren lichame
over bloet melc sere bequame
die lichame wert genomen mede
van den ingelen ende van dier stede
ghedragen ten berge van synay
xx dachvaert seget men mi
eest van haerre passien stede
daer rust hi in wonderlechede
van miraculen bi gods gave
want olie vloeyt uut haren grave
daer menech sieke af heeft gesonde
nu en leefde niet lange stonde
maxencius na deser sake
hem en quam an die gods wrake
over dlant van orient
was te dien tiden keyser bekent
maximijn galerius
als keyser hem hiet maxencius
dit waren rechte als ii gesellen
van quaden daden ende van fellen
so dat men seker niet en weet
wie van hen beiden de quaetste heet
galerius maximijn vorseit
vloyde al in onsuverheit
met selken onseden so oppenbare
dat hi een leelec exempelare
wert sinen ridders ende anderen lieden
waer bi wi horen wel bedieden
dat onder sine mogenthede
gheene port en was no dorp mede
men mocht al vol hoerdoems scouwen
van edelen vrouwen ende joncvrouwen
dus was dese quade tyrant
gherechtecheiden ende eren viant
oec was hi viant der kerstine
ende het scheen dat hi die vorders sine
in grooter wreetheit wilde verwinnen
want tormente in meneger sinnen
dan ic u geseggen can
leide hi den salegen kerstenen an
daer si nochtan gestader in bleven
dan hi diese heeft bedreven
dus was van ii heren quaet
swaerlec geplaecht der kerstene staet
van vuelre onsuverhede
ende van swaerre wreetheit mede
in desen tijt was ene vrie
maget in die stat talexandrie
drothea was haer name
rike ende van scoenheiden so bequame
dat men niet en vant haer gelike
van rechter vroetscap daertoe rike
van eren ende van levene goet
dat erdsche dinc si al onderdoet
deser maget scoenheit wert becant
galerius maximine den tyrant
ende wert met vuelre minnen ontsteken
also dat hijs hare dede spreken
heimelike met stouten sinne
heeft si ontseit selke minne
want si hadde belovet gode
suver te sine ende tsinen gebode
als dat verstont die gods viant
wies in hem die onsuver brant
also dat hi toegede oppenbare
hi soude sinen wille van hare
hebben waert hare lief ofte leet
als dat die heilege maget weet
liet si tsnachts goet ende stede
met een deel die hare volgeden mede
ende ontsloep den keyser quaet
die seder dede menege ondaet
an menech edel scone wijf
die hi dede nemen dlijf
in herde menech fel torment
in orienten ende in occident
deser gelike in quaetheit sijn
maxencius ende maximijn
ghewapent als met eens duvels geeste
te volbringene met volleeste
hare gelike quaetheit groet
als xi jaer hadden in grooter noet
gheweest die salege kerstine
bi galerius maximine
so viel hi in ongemake
uutnemende swaer bi gods wrake
oft hi vol woerme binnen ware
ende wert stinkende so sware
dat hem niemen en mochte genaken
so dat die meesters alle spraken
sine wisten anderen raet daertoe
dan dat menne van den live doe
ten lesten sprac hem een dus ane
bi gods gracien es te verstane
keyser du doels sere in desen
dattu waens mogen genesen
want dat bi gode es gesciet
dan mach bi menschen tegaen niet
dijn evel en es menschelijc twint
want niemen daer toe boete en vint
maer gedinc van dinen quade
ende van diere grooter ongenade
die du heefs in tfolc ons heren
ghedaen du sout daerbi leeren
wanen bate di mach comen
di en mach geene meester ie vromen
van menscheleker medicine
dus wert galerius maximine
eerst condech dat hi mensche was
ende gaf hem daer sculdech das
dat hi gedoelt hadde sware
ende scheen in willen oppenbare
dat hi wille vaen ter bate
alle die in baelgien state
heeft hi ontboden ende hen beval
dat si allene niet overal
laten te pinene die kerstine
maer dat si daertoe doen die pine
dat men weder make die kerken
ende die kerstenheit so sterken
dat het come in gewoenten goet
ende allen kerstenen hi bidden doet
dat si vore hem bidden sere
gode den almechtegen here
rechte als na vuelen tempeest swaer
die sonne scijnt scone ende claer
so wert verhoget dat kerstenhede
men ginc maken in elke stede
kerken ende sameningen
daer men anteerde salege dingen
so dat den heidenen hadde groot wonder
wanen dat bekeren quam besonder
ende moesten daerbi seggen ende loven
der kerstene god allen goden boven
menech wonder doet onse here
mer hort hier een te wonderne sere
van maximine galerius
alse hi hadde gedaen aldus
als hier voren es gelesen
so es hi siere qualen genesen
ende es al claer dat god dede dat
dies die tyran saen vergat
ende en liet die kerstene met desen
maer vi maent in payse wesen
want tanthiochen in die stat
heeft hi enen afgod gesat
met duvelien also belesen
dat hi antwerdde van dien van desen
van sduvels wille den heidenen gaf
oec gaf hi antwerde hieraf
dat men den kerstenen die stede verbode
dus quamen die kerstene weder in node
want op hen meer dan te voren
togede maximijn sinen toren
ende sette papen bisscoppe met
metter vuelre heidenre wet
ende gaf hen goet ende dede hen ere
dat si met erenste te mere
in pinen tkerstenheit bedriven
oec dede hi valschelike bescriven
op jhesus kerste onwerde sake
dat hi wille dat men condech make
in allen landen in allen steden
die horden tsiere mogentheden
ja den kinderen in die scolen
heeft hijt te leerne ierst bevolen
omdat altoes in gemeenre lesse
bleve altoes in gedinkenesse
dus wert die persecucie swaer
te tyren in die stat vorwaer
worden iii jongelinge kerstine
om tgeloeve gedaen ter pine
ende storven bi dieren wreet
sente silvaen oec also men weet
wert te dien tiden martelare
die geweest hadde xl jare
bisscop heilech wert ende vroet
luciaen die pape goet
moeste comen vore den juge met
om die redene van siere wet
men hem gevraecht heeft waer af
die heilege man wel redene gaf
dies die juge niet wel en verstoet
ende in den kerkere hine doet
heimeleke ontliven om die tale
der liede want hi gemint was wale
ende heeft oec menech dinc gescreven
dat groote nutscap heeft gegeven
tanthiochen in die stede
was hi pape te nychomede
was hi gepassijt bi maximine
te elenobele in bithine
was hi gedaen te sinen grave
phileas die bisscop gave
van thymus die in egypten si
wert heilech martelarc vri
onder desen maximine
nochtan die passie sine
sien wi bescreven staen
als keyser was dyoclesiaen
ende het mach wel die waerheit sijn
want die keyser maximijn
regneerde een stic na minen verstane
onder dyoclesiane
hort van sente petere vort
die talexandrien in die port
bisscop sat also ict las
also lange alse hi bisscop was
hi noyt in den setel en sat
van siere bisscopleker stat
daer sine vorderen in saten
nochtan badens hem uter maten
die clercgie ende andere lieden
maer dat en mochte niet gedieden
maer hi sat altoes beneden
in wel grooter oetmoedecheden
nu hort die redene na mijn verstaen
eens als hi soude boven gaen
ten sittene versach hi echt
omtrent hem een vierech lecht
dat sinen sin so heeft ontsteken
dat hem dit lijf dochte gebreken
dus es hi altoes neder geseten
sine clerke die dies niet en weten
hebben hen beclaecht om dat
dat hi dus beneden sat
teere hogere feesten en conde dan
niet langere gebeiden die heilege man
ende seide wat hi hadde gesien
dien sere wonderde van dien
ende noch meer seide hi
lieve kindere geloevet mi
dat ic sie en siedi dat niet
ghine moghet niet kinnen wat bediet
van den bisscopdoeme die cracht
ende wat gratien es in die macht
te welker groetheit ic mi vervare
ende en derre comen niet so nare
dat ic in den setel boven
dar te sittene georloven
dese heilege man vervaert
was xii jaer bisscop waert
daer hi af was ix der jare
in anxenen ende in pinen sware
nochtan altoes wat dat hem let
leerde hi nuttelike gods wet
ten lesten maximijn die tyrant
heeft enen baliu gesant
desen heilegen man te vane
ende met tormente te verslane
diene in den carkere dede
maer dat volc meest van der stede
quam ten carkere als dat soude
beletten waert dat menne dooden woude
als die dinge gesciet was dus
die verscubbe arrius
die ongeloeve hadde gescreven
daer hi omme was verdreven
uter kerken ende verwaten
van den heilegen prelaten
ende nameleke van desen sant
daer wi die tale af hebben in hant
heeft die dinge al verstaen
hoe dese sente peter was gevaen
ende es talexandrien comen
ende heeft desen raet vernomen
dat hi der clergien bat
ende den lieden van der stat
dat si den bisscop vorc hem baden
dit was altemale sijn raden
ende waende na sbisscops leven
te bisscoppe daer sijn verheven
nu quamen si die daden die bede
die heilege antwerdde ter stede
met versuchtene herde groet
om dat arrius es doot
in gode ende al van hem gesteken
om dat hi dolinge wilde spreken
dat hi na der godlijcheit
niet eenswesen leert ende seit
vader ende sone ende heilege geest
so hort wat ic hebbe vereest
van gode al benic een sondare
dit en seide hi niet oppenbare
want en horde daer geen ander
dan achilles ende alexander
ii papen heilech ende vroet
goet wille doet u seggen goet
gheroepen ic mi nu bekinne
ter martelien gewinne
ende u na die passie mine
staet bisscope in mine stede te sine
ende du sels voren sijn achilla
alexander werdet na
also ic u wille seggen altemale
van arriuse sonder hale
als ic te nacht mine bede
endde quam met groter claerhede
die mi verlichte cristus vore mi
ende in kints abite was hi
ende daensien siere mogentheit
was mi te scouwene ongereit
met enen cleede wit linijn
dochte hi mi gecleedt sijn
ghescoert van boven tote beneden
ende van siere borst ter steden
hilt hi dat cleet altesamen
met beiden handen of hi in scamen
bedecken wilde sine naecthede
dit sien mi groete vreese dede
nochtan werdic gesterct so wale
dat ic dus annam die tale
here wat sic ic hier ter steden
dat van boven tote beneden
uwe cleet es gescoert dus sere
ende mi antwerdde onse here
du mogets dagelike sien
ende en wets nochtan van wien
dat het es gescoert aldus
het heeft gedaen al arrius
die tfolc van mi scheeden dede
dat behorde ter erffachtechede
die was gecocht met minen bloede
nu heet ic di ende verhoede
dattu arrius niet en ontfaes
te genaden noch en angaes
haerre beden niet een twint
die tote di van hem sijn gesint
dat ic di hebbe cont gedaen
dat doe claer den ii verstaen
die bisscoppe selen sijn na di
dat sidi ghi twee seide hi
die arriuse selt verwaten
dat den menegen comt te baten
nu nadat hi heeft geraden
hen dat si bliven in sinne gestaden
in die kersteleke leere
heeft hise bevolen onsen here
die baliu die wel verstaet
dat dat volc niet wech en gaet
so en dar hi niet comen an
tontlivene den heilegen man
oppenbare want hi wel kint
hoe dattene dat volc al mint
so quam hi te middernachte
met sinen ridders in nauwer wachte
dats tgemeene volc niet en verstoet
den kerkere hi opbreken doet
ter siden daer en was hoede negeene
ende den heilegen bisscop reene
dede hi uutleiden also houde
dore den gate daer hi woude
daer men hem soude thoeft afslaen
als sente peter hadde gedaen
sine gebede also hi begherde
recte hi den hals ten swerde
ende wert saen onthoeft daer nare
dus wert hi heilech martelare
die kerstine groevenne alsijt wisten
bi sente marke ewangelisten
ende der andere heilegere heren
die geweest hadden met eren
bisscoppe daer in die stede
dore desen sente petere dede
god menech wonder ende noch doet
daer den menegen af comt goet
een gebod gaf gemeenlike
galerius al dore sijn rike
dat so wie die wilde leven
hi moeste jhesum kerste begeven
dit verstont in ene stede
een man van groter hoechede
kerstijn ende hiet romaen
die menegen kerstenen seer onttaen
in vresen van den gebode
met troeste maecte stout in gode
dat den juge quam te verstane
die saen vangen dede romane
als te tormentene met swaerre pine
over alle die kerstine
als die hem hertoge ende voget
over kerstenheit heeft getoget
eerst ginc desen heilegen man
die juge met fellen woerden an
maer hi bleef altoes gestade
ende antwerdde bi vroeden rade
doe ginc men hem met pinen ane
beide met stekene ende met slane
ende maecten hem menege wonde
daer menne niet bi verkeren en conde
maer den juge hi dus ansprac
hieraf en hebbic geen ongemac
maer dijn dolen es mi swaer
ende den volke dat di volget naer
doe ginc menne echter slaen ende scuren
so dat men in corter uren
an hem en mochte sien dinc negeene
dan wonden toten beene
daer dus die martelare stont begaet
sprac hi an den juge quaet
wel groten danc ben ic di nu
sculdech te wetene o baliu
want ic cristum nu ter stonde
anespreke met menegen monde
want met so menegen monde ic si
an hem sprekende als ane mi
wonden sijn te desen tiden
so en willic jegen di niet striden
met redenen die sijn te swaer
maer met sempelen ende oppenbaer
willic de waerheit di verclaren
doet comen een kint van vii jaren
du sels die waerheit claer verstaen
dit kint was daer bracht wel saen
doe sprac romaen sech kindekijn
wat duncti best redene sijn
in cristum enen god te eerne
so gode in minnen vorme te leerne
dat kint loech ende seide
dese gelike sonder beide
so wat so seggen die liede
men mach maer enen god bedieden
ende cristus so es hi
cristus die god warachtech si
want die menechte der gode
souden wanen vroede kindere node
als dit die juge horde oppenbare
so en weet hi wat doen van vare
hem dunet scande donnoesel kint
tontlivene nochtan ontsint
heeftenne so die torenmoet
dat hi ten kinde sprac metter spoet
sech wie dede di dese tale
seggen tkint antwerdde wale
mijn moeder seide mi al die dinc
dat si al van gode ontfinc
doe riep die juge men doe comen
die moeder dat si thaerre onvromen
sie droeve ende van haerre leere
si quam die daer starcte sere
kersten geloeve ende daer nare
wert dat kint geblouwen sware
met roeden ende daer na sciere
wert onthoeft doe wert met viere
martelare sente romaen
des kints moeder wert gedaen
in den kerkere daer si die siele sende
gode dus daden si salegen ende
die martyrlogie seget dat
te illuken in die stat
wert martelare bisscop quirijn
pamphilus die hadde gesijn
eusebius pape die bisscop sat
te cesarien in die stat
wert pamphilus martelare
in die persecucie sware
die dede valcrius maximijn
die lichte niet argere en mochte sijn
also ic u hierna sal doen verstaen
wat hi den kerstenen heeft gedaen
recht als met siere macht
heeft te bedervene gedacht
de kerstene waer so si sijn
de keyser galerius maximijn
ende sendde al dorentore sijn lant
als een alte wreet tyrant
alte swaer sine gebode
ende al om te bringene in node
die kerstene in menegen kere
oec dede die felle here
sine felle valsche wetten
in coperinen tafelen setten
omdat hi micte dat si souden
eweleke sijn gehouden
ende heefse overal bevolen
den kinderen te leerne in scolen
ende mense dagelike so sal lesen
ende so onvergangelec wesen
daer toe was sijn hoverdech spreken
bescreven sint dat hi soude versteken
die kerstene waer dat hi mochte
so wert dat weder goet ende sochte
ende die erde wert drechtech sere
dit wederstont saen onse here
want noch waren enege steden
also buten der mogentheden
van den fellen maximine
die en daden niet wel dat heeten sine
maer daer men der kerken diende meest
daer trocken die kerstene gevreest
ende gejaget ten anderen steden
daer men gode wilde anebeden
daer was die locht sachte ende rene
ende die volle tijt gemeene
maer in dlant daer men afgode
eerde bi maximijns gebode
daer wert ondrechtech die aerde
dat niet allene en verswaerde
die liede maer die honger wert so groot
dat die beesten meest bleven doot
die locht die maximijn dede verstaen
dat si hem was onderdaen
die wert ongetempert so
dats menech heidijn wert onvro
dien evel anquam tweertiere
deen was van den heilegen viere
ende dander die carbonkel heet
dat dede den lieden uutnemende leet
an mont an ogen an anderen leden
ende die de doot niet en hadden bescreden
worden dmeeste deel al blent
van anderen evelen menech torment
doegeden manne kindere ende wijf
daer menech omme liet sijn lijf
noch hiertoe quam andere plage
armenien dat vore die dage
den romeinen was onstech sere
wert hoverdech den quaden here
keyser galerius maximine
die eer waren die vriende sine
worden hem vreseleke viande
ende daden hem scade ende scande
dus hevet tquade seer gevreest
honger orloge evel tempeest
dat so menegen ter doot brochte
dat mense niet gegraven en mochte
ende selke diere bleven in live
die waren also keytive
dat beelden sonder vleesch ende been
en scheen die menschelecheit al een
swert gevaruwet met holen ogen
ende schenen alle om sterven pogen
dus lagen croendien vol die straten
niemen en mochte anderen comen te baten
noch den doden hulpen graven
want den levenden begaven
die lede als die waenden saen
die onsalege doot ontfaen
dus wert daer menech van beesten geten
dit was maximijns vermeten
ende die loen van siere wet
dat hi jegen kerstenheit heeft geset
daer god in toegede goedertierenhede
want hi menegen heidenen dede
kinnen dat het was gods wrake
van der heidene quade sake
die si an die kerstene daden
ende worden also beraden
dat si loveden der kerstene doen
die si te voren hadden geploen
te pijnne te doene scade ende scande
nu hadden si gerne hen die hande
gheboden op genaden groet
om hen te hulpene in der noet
want in die stede daer men kerste
diende daer en was geene berste
want wel getempert was die lucht
van evelen en wasser geene vrucht
ende daer was dorevollen tijt
dus hadden si in gode delijt
ende si die waren dus van gode
versien hilden sine gebode
want si haren vianden daden
uutnemende goet ende genaden
want si den heidenen spise senden
waer dat sise hen mochten gehenden
ja die sicke die van den haren
ghelaten waren wilden si bewaren
in vriendeliken visenteren
ende daden hen bate van haren deren
in allen dingen die si conden
si groeven die dode te dien stonden
die niet graven en wilden die hare
als dit die heidene worden geware
so wert in hare herte gescreven
goet ende gerecht der kerstene leven
ende bleef gedureger ende bat gestade
dan tgescrefte bi valschen rade
van maximine den tyrant
dat al dorentore sijn lant
ghescreven was in coperine
tafelen dus worden anscine
ende vervult na onse bedieden
die dingen die wilen gescieden
onder die egyptiene
dat hen quam donkerheit uut dien siene
dat mense mochte tasten wel
ende den kinderen van israel
was die locht claer ende sachte
waer dat elc te wandelne dachte
salechlike also ict gome
was eusebius paeus te rome
die griec was versta ic bloet
in constantijns tijt die was groet
dese paeus in rome vant
bugghers daer hi op sine hant
leide ende also brachte
in kersteliken goeden gedachte
in des heilechs mans stonden
so wert ons heren cruce vonden
van meye ter vijfter none
ende doe quam ute sduvels hone
judas ende wert gedoept thant
ende wert quiriacus genant
eusebius was paeus vi jaer
sijn dach es versta ic vorwaer
van october ter sester noene
na desen paeus van heilegen doene
so wert paeus melchiades
die uut affrike geboren es
dese paeus vore recht dat woude
dat geen kersten vasten en soude
sondach ofte dondersdach
want theidijn volc doe vastens plach
paeus so was hi iiii der jare
ende in heilegen levene mare
voer hi te gode wert blide
van december op die yde
na desen es silvester comen
dien wi van rome geboren nomen
paeus was hi xxiii jaer
ende omme der persecucien swaer
hilt hi hem een stic verholen
met een deel van siere scolen
in den berch die scrapten heet
ende daer na als ment weet
doepte hi den keyser constantine
ende ganstenne van der laserpine
daer die kerke gewan bi vrede
nu es gescreven in ene stede
dat een deel hier jegen gaet
daer mi te scrivene niet af en staet
hier also ict claer bevende
die tiende persecucie ende
in tsevende jaer van constantine
nu sal vort tgescrefte mine
spreken van enegen martelaren
daer wi niet en connen af verclaren
seker in wies keysers tiden
si martielie wilden liden
passie ende sware verdriete
doghede die rene margariete
ende al omme ons heren minne
dese maghet was als ict kinne
van antyocen wel gheboren
maer van hedinen als wijt horen
diese tere voestren hebben gedaen
waerdelike hevet soese ontfaen
ende zoetelike ghevoet mede
dat soe met groten nerenst dede
dese maghet hadde sconeit groot
ende also alst god gheboot
ontfinc soe haers dancs kerstinede
metten vader waert soe daer mede
verhaet so na der moeder leven
dat soe es metter voester bleven
alsoe so vele conde ghevroeden
ad soe der vroescap in hoeden
eens daer soe daer mede sat
ghevel ter aventuren dat
hi die baeliu was int lant
ende olibrius was ghenant
neven diere maecht liden soude
hi maercte hare sconeit menichfoude
ende wart met haere minne ontsteken
so dat hise emmer wilde spreken
ende deedse met crachte comen
daer hi wilde als hi vernomen
hevet die uutnemende scone maghet
heveti aen hare ghevraghet
omme haer geslachte omme hare wet
ende soe andworde onghelet
dat soe margriete hadde te namen
haer gheslachte seide soe tsamen
dattie baeliu kende edel sere
soe ware kerstin seidsoe mere
doe andworde die baeliu
die twee saken die du seits nu
sijn betamelic ter ere
maer dat derde scillet sere
dat ene maghet so edel so scone
haer laet sijn in sulken hone
dat soe haer an den ghecruusten hout
met gelove dat gheen ghewout
hem hadde te helpene noch andren
ghestadelicke sonder verwanderen
sprac soe vroedelike die maghet
van onsen ghelove wat vromen het daghet
ende van der hedine doolne sware
datten baeliu wondert van hare
ende scijnt met redenen verwonnen al
carkeren hise beval
des ander daghes es haer gheboden
sacrificie te doene den goden
of men salse tormenten sure
dat soe ontseide ter selver ure
wart soe ontcleet ende gedaen al naect
ghehanghen ende sere mesmaect
met staercken roeden an elc let
dat elc met bloede was al benct
ende diese sloeghen waerden oec moede
ende bi gods macht die maghet goede
ne versuchte selfs no verseec
noch oec droeve aenscijn an haer bleec
maer soe sprac altoes gods word
die juge die dit siet ende hort
hem dinct dat hi bescerent es
met yserinen cammen na des
dedi haer sceuren tvleesch ontwee
toten bene maer gheen wee
so ne mochtse verkeren niet
nochtan menich die dat siet
ontfaermets ende weende mede
ja als in ontfaermichede
sprac die baeliu haer an in rade
vriendelike dat soe dade
den goden ere dat soe onmare
hadde ende ontseit openbare
doe sprac gramlike die baeliu
inne spare vortan nemmer nu
dat ic haers meer ghenadich si
want soe spot dat dinke mi
met dien die hare raden wale
de gode lachtert soe altemale
ende soe nontsiet ja gheen torment
in den carker dat hise sent
want hi nauwe wille versieren
omme tormente van swaerre manieren
als in den carker quam die maghet
wart die demsterheit zaen verjaghet
metten lichte dat god haer sende
die duvel die omme der lieder scende
altoes poghet quam vor hare
als een drake omme met vare
te bringhene dat maghedijn
an die gode ende voer te haer aenscijn
of hise al verslinden soude
ende metten cruce also houde
heiftsoe verjaghet den viant
maer hi verkeerde hem te hant
ende quam vor hare in mans gedane
omme quaetheit haer te leeghene ane
dat die duvel was soe verstoet
ende waerpene onder haren voet
dat hi dat secghe heiftsoene ghedwonghen
dat hi ghereet es tallen spronghen
te bedrieghene die kerstine
het ware die nature sine
te hatene alle doeghet hi sprac
al waest dat menne dicken versprac
daer hi den mensce wilde bedrieghen
so ware sijn ghere altoes dat lieghen
in hopen of hi tenegher stonde
den mensce niet bedrieghen conde
want hi den mensce ofjan altoes
die salicheit die hi verloes
ende al weet hi wel nochtan
dat hise niet weder gheerighen can
so es hi nochtan pogende sere
hoe hise elken mensce ontkere
als hi dit ende andre dinghe
hadde hare geseit ende sonderlinghe
bat hi hare dat soene gaen liete
want soene hadde in swaren verdriete
ende haer tijt dochte heiftsoene gelaten
varen ende hi voer sire straten
alsoe verwonnen hadde sonder dere
den duvel die meester ende here
es alre quade dat soe al
des duvels quade verwinnen sal
des ander daghes men comen doet
vor den juge die maghet vroet
daer menich mensce mede es comen
ende alstie juge hevet vernomen
dat soe sijn heten maecte onmaer
ginc men haer an met pinen swaer
als met spaden yserinen
dede men haer dat lijf verdwinen
dat men dinadren mochte sien
so wie die daer sach te dien
wart met wondere groot bevaen
hoe sulcken torment mochte ontstaen
so cranke so jonghe joghet
die felle baeliu onthoghet
als hi die maghet siet sijn gestade
doe vant hi in sinen rade
coud water te doene in een vat
entie maghet te doene in dat
ende daer in blive ghebonden langhe
dat soe daer in niewe smerte ontfanghe
in harde menighe sware wonde
alsoe dus was ene stonde
so wart die erde bevende sware
dattie menighe quam in vare
ende magriete quam uten vate
ongequetst in bliden ghelate
dat den menighen bekerde
datten baeliu sere deerde
dat hijt niet langher ghedoghen conde
want bleeft so eneghe stonde
hi duchte datter vele mere
vaen souden an die kerstine lere
dies heveti gheheten zaen
der maghet haer hooft ofslaen
ende wie hem daer an gode bekerde
hi misselike tormenterde
margariete die helige maghet
hevet spacie te haere bede bejaghet
tersten so bat soe vor hare
over alle kerstine daer nare
doe over die hare daden pine
men leset dat dese maghet fine
dus nam haer salighen ende
van oust ter xiiidsupr kalende
also als men vint bescreven
dies wonder es dat es verheven
hare feeste harde wide
van hoymaent ter derder yde
olibrius die baeliu fel
tormenteerde also wel
regine ene maghet wel gheboren
xv jaer oud scone uutvercoren
daer men sule torment an wrochte
dats menighen hedinen afdochte
ende menich bekerder mede
bi wondere dat god dor haer dede
na menegerhande tormente fel
die die maghet verdroech wel
bider helighe macht van gode
ende bi olibrius ghebode
so sloech men haer dat hooft af
maer tijt men haer voren gaf
dat soe hare bede hevet ghedaen
doe was daer dese ghelike verstaen
com in christus ruste regine
helich so staet di te sine
du heves verdient dese crone
derste dach es van haren lone
ter sevender yde van spelmaent
hare ziele sach men onghewaent
den inglen voeren themelrike
god lovende blidelike
nu hort van enen salegen kinde
hiet marijn also ict vinde
so was een senatur sijn vader
in rome sijn leven altegader
was in ons heren dienste te stane
dit quam vore den keyser marciane
die die kerstene hadde leet
dat kint dede hi vaen gereet
ende vore hem bringen ende heeft gevraget
om sijn doen al onversaget
seidt dat het kersten ware
ende alst die gode maecte onmare
ghinc men hem an met meneger pinen
ende den pijnders dunct dat si dwinen
ende al dat si daden scijnt
als oft den kinde niet en pijnt
so dat si ten keyser spraken
men mocht verwinnen met geenen saken
doe hiet die keyser dat men goem
neme te clievene enen groten boem
die men met weggen also onttoe
dat ment bringen mach daertoe
dat men tkint in die clove steke
ende men dan die weggen uutbreke
so moet die boem te gadere gaen
ende marijn so sterven saen
waest gedaen na skeysers gelove
ende als marijn was in die clove
ende die weggen ute waren
spleet die boem sonder enech sparen
van den enen inde ten anderen
menech torment dede verwanderen
die keyser an dat salege kint
dat hem en scheen derende twint
op roestere gebraden in pannen gefrijt
so dat het sprac teere tijt
an den keyser na recht bescheeden
du heefs mijn vleesch tetene doen gereeden
van enen deele nu et
tote dat men dander gereide bet
dit seggende laecht in die panne
die hemelsche dau quam op hem danne
die die hitte al versloech
ende marijn lach in al gevoech
ende heeft gode gebenedijt
in enen ketel in corter tijt
was hi vol wallende pecs gedaen
die ketel spleet ontwee wel saen
ende marijn bleef staende rechte
gode benediende echte
doe dede menne vore enen liebaert
ende enen lupaert die beide ter vaert
te sinen voeten liggen gingen
ende niemen en mochtse wech gedringen
vore datse marijn selve wech hiet gaen
doe waren tote hem bracht daer saen
ene leeuwinne ende ene berinne
die als met enen wreeden sinne
niet dan sine cleedere en scuren
ende si storven ter selver uren
eenre lupardinnen eenre tygren met
was marijn doe voregeset
deene custene an den mont gereet
ende dandere lecte hem af tsweet
doe bant men marine sciere
an die horne van enen stiere
dien mem op den rugge bant vier
dies niet en twint en besief dat dier
maer daer marijn mede was gebonden
dat verbrande in corten stonden
dat ongemoeyt al bleef marijn
die stier metter tongen sijn
heeft sine heilege lede gelect
een fornayse wert doe berect
ende met starken viere geheet
daer men marine in doen heet
daer hi in ginc sonder vaer
ende vant ii ingele daer
die hem een sitten maecten werde
in de fornayse ter middewerde
daer sine op setten an elke side
ommesaten sine blide
ende elc ingel hiltenne in sine hande
ongemoeyt van allen brande
loefde gode dat kint marijn
des ander daechs wilde sijn
al seker die felle tyrant
dat marijn tasschen ware verbrant
ende hiet die asschen sparsen wide
dat geen kerstijn daer af en verblide
diese mach over reliquien houden
si die de fornayse onttoen souden
worden van der hitten verbrant
ende marijn ginc uut altehant
ende quaem daer was marciaen
ende heeft die gelike gedaen
of hi den goden wilde doen ere
dies die keyser was blide sere
ende dede te gadere vele romeine
ende maecte ene feeste niet cleine
ende alse ter stede quam marijn
daer menege afgode sijn
tanbedene viel hi ter bede
an gode die sinen wille dede
want serapis dafgod met allen
den anderen goden es gevallen
ende te pulvere becomen
menech die dit heeft vernomen
riep groet es der kerstene god
marciaen gaf doe dit gebod
dat men hem thoeft afsla marine
ende na die heilege bede sine
heeft hi gode die siele gegeven
eer tswert te hem wert was verheven
dus wert hi onthoeft doot
vort alsoet marciaen geboet
droegen den lichame die quade
daer men die men doodde om mesdade
plach te werpene in vuelre stede
vort so hiet hine wachten mede
dattenne niet en graven die kerstine
als si dus wachtende micten te sine
so quam donder ende blicseme groet
ende regen sonder genoet
dat die wachters moesten vlien
sente theophilus nadien
met heilegen lieden nam den lichame
ende groevenne daert was betame
daer horde men der ingele sanc
marciaen wert eer iet lanc
metten cortse begrepen sware
dat hi seide in groeten vare
ic wanic sterve doer marine
groet bestu god der kerstine
verghef mi here mine sonden
die corts ginc wech in corter stonden
den afgode dancte hijs serapis
ene vierege roede gevallen is
van den hemele op hem ter steden
dochte hem breken al die leden
ende genade hi noch bat
der kerstene god ende saen na dat
ghinc al sine pine woch
serapise dancte hijs noch
doe viel hi neder in corter stonde
ende woerme cropen hem uut sinen monde
ende hi starf seer quader doot
ende voer in deweleke noet
dit gesciede te rome men waent
ter viidsupr kalenden van laumaent
dit en es niet geset van mi
in sekeren tiden ende ic seggu twi
want negeen keyser hebbic vonden
die martiaen hiet binnen den stonden
dat men den kerstenen dede pine
dus maecht wesen wel in scine
dat een baliu was martiaen
daer wi dit af doen verstaen
gherekent waest in den exemplare
maer en was gemaect niet clare
martelaren ongetelt
die doer gode waren gequelt
harentare in menech lant
daer ic geenen sekeren tijt af en vant
daer mi niet vele af en es geleert
die nochtan groteleke sijn geeert
maer een deel seggic u van somen
uter martyrlogien genomen
wie dat hare dage te wetene roect
in die martyrlogie soect
men vint van sente metrane
dien de heidene swaerlec gingen ane
want menne seer met stocken sloech
si blendenne na hare gevoech
met tormente herde groet
ten lesten woerpen sine met steenen doot
talexandrien na mijn verstaen
wert mertelare sente juliaen
met enen die sijn cnape was
hiet cuno also ict las
so was die heilege martelare
van artentike besiect so sware
dat hi en mochte gaen no staen
op kemele waren si sitten gedaen
ende also dor die port geleet
daer sloegense ende staken die liede wreet
so dat si daden salegen ende
te anthinoum also ict vende
apolbius ende philimoen
die waren in dyaken doen
na menege pine ende onwerde
storven si beide metten swerde
te valentien ic verstaet
worden pape felix ende fortunaet
ende achilleus die waren
dyakene salege martelaren
die na menegerande gedoge
bi cornielise den hertoge
ende namen metten swerde
theodera ene maget werde
doegede om gode menech verdriet
met enen die didimus hiet
daer na voer si in die hemelsche stat
talexandrien gesciede dat
te nichomeden in die stede
starf in groter salechede
met viere eer menechsins geplaget
anthonia ene heilege maget
te cartaengen gepassijt es
een heilech wijf heet guddenes
na menech anxtelec torment
es si metten swerde geendt
te forocalen hebbic verstaen
wert martelare sente cassiaen
die wert quaden kinderen gegeven
die hem swaerlike namen dleven
twee gebruedere marchus marchiaen
hebben martielie ontfaen
met ongetelden martelaren
die beide manne ende wive waren
in egypten die messelike
worden gesent te hemelrike
in affrike worden te samen
martelaren daer ic die namen
niet af en weet c werven twee
ende lx daer toe mee
mariaen ende saturiaen
hebben martielie der doot ontfaen
met ii die hare bruedere waren
ende ene maget van groter maren
die was geheeten maxima
was daer gepassijt also ict versta
in dat lantscap van viane
ghinc sijns dancs martielie ane
sente maximus die dyaken
met menegen anxteliken saken
in spaengen so sijn becant
sente germaen ende sente servant
die na vele swaerre slage
lange dogeden karkers plage
daer hen geberste spise ende dranc
onthoeft worden si omlanc
putertiere in allen daden
ende sonder enege genaden
was maxentius die felle
so was galerius sijn geselle
diemen mede hiet maximijn
met desen regneerde constantijn
diemen groet bi toenamen heet
in sijn sevende jaer men weet
nam hi ten geselle sine
met hem te sine keyser licine
ende gereidde te wige altehant
jegen maxentius den tyrant
noch was constantijn ongedoept
als menechsins sijn sin nu loept
om sijn orloge te bereckene wel
want hi mechtech ende fel
sinen viant wale kent
also alst hem god anesent
heeft hi eens als in droeme gesien
in den hemel een cruce van wien
uteginc eenre vlammen scijn
ende een ingel die seide constantijn
hier in verwinne nu seget ons dus
die warachtege eusebius
dat hi desen keyser horde
sweren gelike deser woerde
eens als die sonne dalen began
na middage so sagic an
den hemel ende versach al daer
van lichte des crucen teeken claer
ende dese screfture sagic daer bi
hier in verwinne dit sagen met mi
een deel ridders die met mi waren
dat dit teken wilde hem god verbaren
als hi menechsins nu dochte
wat die dinc bedieden mochte
quam tsnachts daer hi slapende lach
metten teekene dat hi sach
cristus ende die hem beval
dat hi dat teeken overal
met hem te wige voeren doet
het soude hem wesen hulpe goet
nuchtens dede hi vore hem comen
kerstene papen ende ginc hen nomen
dit sonderlinge visioen
die hem claer te wetene doen
dat dat teeken daer hi af sprake
ware jegen des duvels sake
van victorien die sege
bi jhesus cristus alle wege
als constantijn dit heeft verstaen
dede hi een cruce maken saen
die gelike dat hi sach
in sine baniere diemen plach
vore hem te voerne in den wige
ende metten hope ende metten crige
des segen gereidde hi te wige thant
jegen maxentius den tyrant
die fellike quam ende die sine
jegen den keyser constantine
maer ene riviere was tusschen hen beiden
daer hadde ene brugge doen gereiden
maxentius over met scepen vele
daerover geleit planken een dele
daer men over reet ende ginc
hier na men ten stride vinc
daer een stuc gestreden es
maxentius heer geloevet des
wert cortelike tonderbracht
bi des heilegen crucen cracht
als dat maxentius heeft versien
waende hi over die brugge vlien
ende also behouden dleven
so quam sijn pert in selc een sneven
dat hi viel in die riviere
daer hi in es verdronken sciere
ende als men dit wiste claer
en was nemmeer gevochten daer
want dat heerre ginc al in hant
aldus belette die tyrant
onder die liede slachtinge groot
met siere onsaleger doot
dus voer constantijn enwege
ende quam te rome met sconen sege
ende hem wert onderdaen omtrent
al dat lant van occident
toter groter see na mijn verstaen
met liciniuse sinen compaen
saen na dat ontfaen was dus
als keyser ende augustus
te rome met eren constantijn
maectenne na den state sijn
ene ymage daer in die stat
in deere van sinen sege was dat
ende hem was in die rechter hant
een cruce gemaelt ende also ict vant
lesende was daer onder gescreven
letteren die desen sin wel geven
onverwinlijc dunct mi wesen sijn
des levende gods teekijn
ende dat teekijn dat men al plach
te wige te voerne vor dien dach
wert bekeert ende die banieren
wilde die keyser oec visieren
metten cruce verchiert al
dat dat heerre grot ende smal
mochte die banieren sien
men es seker oec van dien
dat selc die die baniere droech
van vare quam in selc ongevoech
dat hi die baniere gaf
anderen te dragene daer hi af
waende te bat versekert wesen
ende alse hi uter vresen bi desen
waende wesen in den stride
quam op hem een quareel so stide
dat hem saen die doot quam ane
ende diegene die nam den vane
die en hadde wonde cleen no groet
al sceen hi sijnde in de meeste noet
men sach dicke dat die scichte
in die baniere staken gedichte
maer den dragere en quamen si niet ane
men doet vorwaer oec te verstane
dat men wiste noyt ter tijt
enegen sterven in den strijt
van wonden die hiere ontfinc
noch dat menre noyt enegen vinc
die metten cruce die baniere
droegen te wige in goeder maniere
die crucen daer men ane plach
die quade tontlivene vor dien dach
waren alle wech gedaen
in munten dede men die crucen slaen
aldus in herde menegen keren
wert dat cruce geset ons heren
licinius die an hem droech
dat rike also ic eer gewoech
bi den wille van constantine
als sijn getrouwe geselle te sine
die was noch in poente goet
daer hi niet lange in en volstoet
ende heeft met sinen geselle begiet
dat van gode al goet gesciet
dies maecten si houde ene wet
daer in eeren wert geset
der kerstene god ende hebben becant
dat die sege opten tyrant
maxencius dien si verwonnen
hen anquam bi gods jonnen
dies so willen si dat hi
gheeert van al der werelt si
desen wille hebben si gesent
tote maximine die orient
in handen hadde ende die in anscijn
hare vrient wel wilde sijn
dat hi der kerstene god doe ere
al waest jegen sinen wille sere
hine dorst ontseggen niet oppenbare
oec hem dat swaer te doene warc
sijns ondancs iemens gebode
dat hi doen soude herde node
hieromme wert in therte sijn
vele peisende maximijn
die fel was in allen daden
ende bleef emmer in dat quaden
tote dien dat gods wrake quam
augustus name hi annam
ende wilde sinen gesellen verhoegen
die beter waren in orlogen
ende in anderen levene mede
ten lesten ruerde hi den onvrede
tusschen die andere keysere ende heme
dat hi jegen hen wijch neme
doe wert licinius te rade
ende voer van rome van sinne gestade
jegen maximine ten wige
diere jegen quam met groten prige
daer wert vreselijc die strijt
maer maximijn in corter tijt
wert van licinius tonder gedaen
die hem maecte te vliene saen
als dat sijn heer heeft versien
gaeft hem op licinius na dien
ende als maximijn dat siet
dat hem sine gode en helpen niet
ende sine liede hem ontbliven
liet hi hem scandelijc ontliven
daer na heeft hi nochtan gedaen
selc heer te gadere dat hi bestaen
wille met wige sinen viant
maer hem quam evel swaer ane te hant
in sine inaderen dat hi geduren
niewer en conde in geenre uren
ende hi die in gulsechede
ende in gelotternien mede
hadde geset al sinen sin
en mochte gedoegen no meer no min
selve dien roke van den wine
so uutnemende wert sine carine
dat hem sijn vuel vleesch ontginc
ende niet goets die onsalege en ontfinc
dan dat hi in sinen lesten stonden
sekerlike mochte orconden
dat hi bi siere quaetheit groet
te rechte gedoegede die grote noet
ten lesten alse hi sach wel
dat hi hadde geweest te fel
jegen cristum ende die sine
endde hi dleven in swaerre pine
als dese quade tyran was doot
wert onder die kerstene bliscap groot
want diese pijnden eer met crachte
worden hen vriendelijc ende sachte
so dat men tgescrifte quaet
daer maximinus gebot in staet
ende sine imagen harentare
wech al warp in steden onmare
daer si altoes verholen bliven
sine felle jugen ginc men ontliven
sine kindere die so verre comen
waren dat hise dede nomen
sine gesellen in den rike
worden ontlivet dies gelike
ende sine naeste die sine daden
holpen vorderen in den quaden
worden alle ontlivet mede
dat licinius al doen dede
in desen tiden silvester helt
te rome des paeus gewelt
mer omme der persecutien vaer
die noch duerde hier ende daer
hadde hi geruumt rome die stat
met een deel clerken ende sat
in ene hagedochte bedect men weet
dat dese berch serapten heet
silvester in sier kintschede
plach te rome in der stede
ene alte scoene dinc
dat doe hi was een jongelinc
plach hi te herbergene goede liede
so dat teere tijt gesciede
dat daer een thymotheus quam
dien hi te herbergen nam
omdat hi was predicare
ende die selve wert martelare
ende onthoeft met swaerre pine
van enen baliu terquine
te rome binnen der port
doe thymotheus was vermort
so droech silvester bi nachte
den doden thuus in stilre wachte
ende ontboet den paeus melchiades
dat hi met hem plage des
dies men te rechte sculdech ware
te doene met elken martelare
dus wert hi gegraven daer
daer ene kerke wert daer naer
terquinius bewaende dat
dat thymotheus hadde scat
ende dede silvestere vaen
hi sprac dune does mi verstaen
waer henen es dies mans rijchede
ende anebedes die gode mede
di naken groete pine
doe verstont hi an die sine
dat thymotheus niet en begherde
ertsche rijcheit noch werde
doe sprac hi dus an silvesterre
dune anebeeds saen jupiterre
du sels haesten dine doot
met tormente swaer ende groot
silvester hem saen antwort
di naect die ewelike mort
dune geloefs in den gods sone
tarquinius dede hem om tgone
vangen saen om dese dinge
ende seide alsic sitte ende dinge
so es di nakende menege wonde
silvester sprac uut gods monde
ic segge di du sterfs te nacht
van den torne ende van der cracht
die du den kerstenen heefs gedaen
selstu ewelec loen ontfaen
silvester es in den kerkere geleit
ende tarquijn ginc eten gereit
silvester lach ende bat
tarquijn hadde feeste ende at
ende daer hi sat in sinen spele
scoet hem een vischbeen in die kele
ende hi bleef vor den dage doot
dus quam silvester uter noet
die kerstene ende melchiades
die paeus quamen saen na des
ende hebben silvestere gereet
blide uten kerkere geleet
ende als melchiades starf
silvester dat paeusscap verwarf
silvester hadde in sine gelike gedane
van spraken suete boven wane
van lichamen al volmaect
in heilegen daden wel geraect
dat onder tfolc wert oppenbare
metten riken was hi mare
als dien dochte dat hi was boven
der rijcheit dat si sere loven
metten havelosen hi was
ghemint want hen dochte das
dat hi wilde hare gelike wesen
die arme versach hi so te desen
dat hi wiste tgetal ter cure
van weduwen onder die gebure
weesen ende clerke van selken staten
die noet hadden der caritaten
die hi dagelijcs versach
in haerre noet na dat hi mach
ja dat hi dicke hem werp in scouden
daer hi mede heeft vergouden
haveloser sculders scout
dus was sine doget menechfout
lasers wert de keyser constantijn
noch doe dat hi was heidijn
ende werdt so doreseer
men consts geseggen nemmermeer
so dat tpaepscap van siere wet
die van den duvel was geset
hem rieden dat hi baden soude
oft hi dies genesen woude
in waerm bloet van jongen kinden
diemen soude sonder smette vinden
dese raet wert so verre bekent
datmen achter lande sent
ende doet die kindere te rome bringen
die men wille hebben te desen dingen
daer die moedere volgeden naer
ende dreven jammer ende mesbaer
op dien dach geviel alsoet god woude
dat men die kindere doden soude
ende constantijn dient was geraden
dat hi sine lede baden
soude in haer waerm bloet
quaemt so dat hem te vaerne stoet
te rome toten capitole
daer hadden si diene maecten in dole
ghemaect een edel diere vat
omdat menne baden soude in dat
in dat reine waerme bloet
ende hem dlijf soude werden goet
als hi reet dore die roemsche straten
die moedere riepen utermaten
die daer hadden geene kinder
diemen soude ontliven ginder
om des hoechs heren boete
ende lagen vore sijns parts voete
ghescort lijf cleeder ende haer
ende baden genade daer
so dat die keyser ginder vragede
wat dat wijfvolc ginder jagede
men seit hem het sijn die vrouwen
die dat moeten anscouwen
dat men hare kindere doodt
ende ghi moet als een here groot
in hare bloet gebaedt wesen
ende also seldi genesen
van al uwen groeten sere
ja sprac constantijn die here
hebben wi die werelt bedi
tonsen wille bedwongen vri
omdat wi in ene corte ure
so menege onnoesele creature
om te hebbene onse gesonde
op ene herde corte stonde
sonder redene selen ontliven
sonder twifel het moet bliven
die mogentheit der romeine
die uter edelre fonteine
van genaden tiersten spranc
gaf die wet dies es lanc
dat waer men wonne lant of stede
dat hi hadde sijns levens vrede
die ongebardt ware gevaen
ende dese wet laten wi staen
nu ghi vrouwen nemt uwe kinder
vri ende quite meerre ende minder
ende nemt cost van onsen scatte
u en messciet no dit no datte
men mochte te wondere anescouwen
wat blisscapen maecten die vrouwen
hoe si songen ende loegen
die vri wech hare kindere droegen
alle rouwe was vergeten
dat mach elc bi hem selven weten
alle baden si om skeysers leven
ende dat hem god ere moeste geven
des nachts daer na so quam in droeme
constantine den keyser van rome
sente petere heeft hi in dien
ende sente pauwelse versien
ende seiden dus omdat dijn moet
ontsach te stortene onnoesel bloet
heeft ons god gesent te di
om di te gantsene daer bi
sende omme den paeus silvester
die vore di niet comen en der
ende in den berge serapti
in een hol es gevloen bedi
hi sal di wisen gods pissine
daer di gesont bi staet te sine
ende als du best dan al genesen
so danc gode al van desen
dattu does maken ende sterken
gode in al dinen rike kerken
ende dine afgode laet varen
ende anebede gode den waren
constantijn wert in wake saen
ende sach den meester vore hem staen
die hem te salvene plach sijn seer
ende hi seide en doe dies nemmeer
an gode houdics mi niet an goden
sijn volc heeft hi saen ontboden
ende heet hen saen dat si
gaen ten berge serapti
ende hem den paeus silvestere halen
si gaen wech met deser talen
ende omlagen op dien dach
dat hol daer die paeus in lach
so dat silvester wert geware
ende waende werden martelare
als menne ten keyser comen hiet
al sinen clerken dat hi riet
willechlike die doot tontfane
hi cussetse alle ende ginc dane
xxx priesteren volgeden hem naer
ende v dyaken die alle daer
met hem mertielie wilden ontfaen
dus es hi ten keyser gegaen
constantijn stont op met desen
ende hietene willecome wesen
die paeus seide god geve di vrede
ende zege te siere hogher stede
die keyser telde na dit doen
den paeus al sijn visioen
ende vragede wat gode te waren
peter ende pauwels waren
die paeus sprac en es maer een god
maer dese ii hilden sijn gebod
doe sprac hi van dien heelden
heefstuere af enege beelden
daer ic bi bekinnen mochte
oft mi dat selve volc dochte
doe dede enen dyaken saen
silvester om die beelden gaen
als hise sach riep hi aldaer
negeen dinc en es so waer
als dit degene sijn also ict gome
die ic sach in minen drome
ende seiden tote silvestere so pine
hi sal di wisen die pissine
van gode daer du in genesen
al dijns evels saen selt wesen
silvester seide hore te deser stede
dine pissine diere salechede
dats dattu geloeves tgone
dat jhesus cristus des enechs gods sone
hieromme hier neder comen woude
omdat die an hem geloeven soude
dat hi hem soude oppenbaren
hen diere in gesuvert waren
die keyser sprac dit si u bekent
icken hadde om di niet gesent
icken wilde geloeven deser wort
silvester die paeus antwort
nem vastene an van vii dagen
dine purpure die wi di sien dragen
doe af ende doe an ene hare
ganc in dine camere daer nare
ligge op derde roep an gode
sech dattu jegen sine gebode
sine vriende heves doot
ende lye dies met herten bloet
ende gef ute in dine gebode
dat men breke die afgode
sie dat men die kerkers onttoet
den armen sculders doe goet
eygenne liede gebanne mede
doe weder comen te haerre stede
doe aelmoessene geven willechlike
dit ende vele dies gelike
belovede die keyser te doene
die paeus na desen sermoene
las over hem daer salege woert
ende geboet te vastene voert
der clercgien van der stede
ende aelmoessene te gevene mede
al dorentore die lange weke
dus eest gevallen also ic spreke
die paeus silvester heeft gewyet
ene vonte ende gebenedyet
in den palayse te latrane
daer in te doepene ende te dwane
den augustus constantijn
hi vraget geloefstu met herten fijn
in den vader ende in den sone
ende in den heilegen geest die gone
seide ja ic al oppenbare
ende loechenstu der duvel scare
ja ic antwerdde die keyser saen
doe doeptene die paeus sonder waen
ende seide god die in die jordane
naamanne sendets te dwane
ende die van laserscape wert rene
ende die bi den watere allene
den blenden daeds sien hier te voren
die blent ter werelt was geboren
ende metten doepsele te waren
sijn ogen die verloren waren
sente pauwels gaefs te hant
ende makets ons van enen viant
enen predecare gerecht
here doe suveren dinen cnecht
der werelt prince constantine
van siere onreinre swaerre pine
ghelijc dattu die siele gewasschen
heefs van allen vuelen asschen
suvere sijn vleesch hier ter stede
van allen laserscape mede
dattu van enen viant dan
heefs enen geloevegen man
ende dine kerke hierbi also
van enen bescermere wese vro
dit doe god al der werelt here
bi jhesum cristum die emmer meere
metti leeft in geweldechede
in des heilechs geests enechede
god al der werelt sonder ende
amen seiden si diere waren gehende
ene claerheit quam mettien
diemen niet en mochte gesien
ende vervaerde haerre alre sin
dwater luudde meer no min
dan ochter een yser heet in lage
die vonte dins geene sage
was boven bedect horen wi tellen
als oft ware met vischscellen
suver ginc die keyser uut
ende seide al over luut
dat hi cristum anesach
vro waren die kerstene op dien dach
ten iersten dage van sinen bekeerne
so begonste hi gode te eerne
ene kerke began hi maken
te rome van dieren saken
ende droech den apostelen te werden
xii manden selve met erden
daer men maecte dat fondament
des anders dages es bekent
fondeerde hi van dieren gewerke
in sinen palayse ene kerke
ende gaf ute dese wet
omdat kenlijc si te bet
dat wi kerstelike geloeven
in onsen palayse boven
doewi kerste ene kerke maken
om dat wi hem te bat genaken
een ander gebod quam na desen
wilde een arm man kersten wesen
men soude hem geven cleedere een paer
ende xx scellinge mede daer
dese dinc was dus cleene mede
om dat dore gierechede
niemen die winnen woude
gherne kerstijn niet werden en soude
dus worden kerstijn in dat jaer
xiim man dats waer
sonder wive ende kinder
die waren ongetellet ginder
maer der senatore negeen
diene wert kerstijn over een
ende die paeus silvester benam
iemene hieromme te werdene gram
constantine van al den lieden
doe dede hi sijn volc ontbieden
te samen ende die senature
ende sprac hen ane dus tier ure
verdoemde verherde sinne
daer gods claerheit niet en comt inne
te horne enegen salegen raet
omdatse dat donker quaet
so vaste heeft beseten van binnen
men sal onttoen die ogen van sinnen
ende nerenstelike in waerheit comen
dat dese die men hort gode nomen
datter geene redene toe en smaect
want si van lieden sijn gemaect
het sijn duvele gode niet
dat mercte ic wel doe icse liet
ende wille mi an gode keeren
also ghi merken moget ende leeren
en ware jhesus kerst geen god
dat mochte proeven wel een sot
hi en hadde niet an mi gedaen
dat gi sien moecht ende verstaen
hets tijt dat dese dolinge ende
die ons onwetentheit anesendde
ende die met dulheiden es geplogen
ende anebeden wi gode den hogen
men late dese gode varen
die ons niet en mogen bewaren
ende die wi selve moesten wreken
wildemense ontsteken of breken
selen wi hen bidden dat si ons hoeden
die so vele niet en bevroeden
wine moetense wachten vor de dieve
laet staen dit dolen dore gods lieve
ic segt u allen sonder gilen
dat cristus dien ic loechende wilen
mi gesont gemaect heeft ende genesen
ghi romeine anebeedt desen
die u bescermt ende behoedt
niet die gi selve wachten moedt
dies gebieden wi sonder waen
dat kerstene kerken moeten sijn onttaen
ende kerstene papen die vrihede
ontfaen die hier in die stede
die heidene papen hebben gehadt
der werelt si cont telker stat
dat ic den god minne van payse
dien hebbic in minen palayse
jhesum ene kerke geset
om mi te houdene an sine wet
als dit die keyser aldus bediede
die senatore ende ander liede
riepen lude xl werven
qualijc moeten si bederven
die cristus loechenen ende sijn gebod
want hi es de gewarege god
tien werf riepen si men slute toe
der afgode tempel ende men onttoe
die kerstene kerken want het bederf
daer na riepen si twintech werf
die cristum niet en bieden die hande
sijn der keyserlinge viande
dertech werven riepen si na desen
die den keyser heeft genesen
dats die warachtege god here
twintech werven riepen si sere
die cristum anebeedt ende mint
dats diegene diet al verwint
xl werven hebben si geboden
die papen van den afgoden
salmen uter stat verdriven
doe hiet de keyser dat roepen bliven
ende hi sprac al dese woert
als hi merct dat tfolc al hort
gode te diene ende ertschen heren
mach men in ii sceeden ende keren
want men dient gode om sinen danc
willechleke sonder bedwanc
onbedwongen met wille vri
ende desen dienst so wilt hi
datmenne boven allen dingen minne
maer ertsche heren also ict kinne
hebben met crachte die lande
ghedwongen in hare hande
ende dat men hen moet sijn onderdaen
dats met gewilde sonder waen
hieromme willen wi ende bedi
dat niemen bedwongen en si
kerstijn sacrament tontfane
maer sijns dancs come elc daer ane
nochtan niemen en ontsie
dat ickene versteke van mie
dat hi kerstendoem ontseget
want niemens sin in dogeden pleget
te keerne te archsten wert
maer die kerstenheit beghert
die sal in die herte mijn
liever dan die ander sijn
doe riep al tfolc van der stede
heidene ende kerstene mede
ende loefden den keyser lange
so dat hem te wedergange
die keyser sette in siere sale
ende die stat was altemale
verchiert na dien dat doe was recht
ende ontsteken menech lecht
want hen allen waes te bet
dat gemaect was selke wet
dat niemen kersten wesen en soude
dan diet besochte ende hebben woude
dus quam die kerke te boven
dus ginc men eren ende loven
die grave van den martelaren
die dor gode gepijnt waren
die confesso waren gevaen
ende in carkeren gedaen
ende gedreven uten lande
waren met eren gehaelt te hande
bi skeysers gebode oppenbare
worden in troemsche rike harentare
der gode tempele besloten al dure
ende men began met groeter cure
ende met groten coste werken
an die kersteleke kerken
bi desen keyser geloevets mi
wert kerstenheit gemaket vri
in desen tide was in surien
helene met haerre partien
die constantijns moeder was
als men hare cont maecte das
dat hare sone kersten ware
hare en greide niet die mare
maer si was wel blide van desen
dat hi van laserscape was genesen
want an die joden was si gevest
dat si hilt hare wet vore best
ende heeft haren sone gescreven
dat di gesonde god heeft gegeven
dats omdattu merken souts
dattu dierste waers die wouts
van den keyseren te waren
die dafgode liet henen varen
ende houden an ene godlichede
maer wi tyent menschen dulhede
dattu geloeven wils allene
dat jhesus van nazarene
god wesen soude ende die gone
soude wesen die gods sone
die was van der joden scare
ende was een vermaert toeverare
ende daeromme an een cruce geslegen
die hem te gode wille genegen
hem en es anders negeen wech geset
dan allene der joden wet
want du dafgode heefs gelaten
so bestu comen ter baten
nu ontfanc die wet ons heren
so selstu met groter eren
hebben davids mogenthede
ende salomons wijsheit mede
lieve sone nu wes gesont
gheluc geve di god talre stont
constantijn heeft dit gelesen
ende screef der moeder dus na desen
siere moeder siere vrouwen
helenen saluut met trouwen
te verstane wat god es
lieve moeder des sijt gewes
gaet boven allen menschen sin
ende daerbi lieve vrouwe te min
selen wi ons bewinden des
maer mi dunct dat nuttelic es
dat gi die joedsche meesters bringet
ic wille dat men vore ons dinget
jegen die bisscoppe van kerstenhede
ende verstaen dan die waerhede
wat dat wi geloeven sullen
so en mach men ons niet verdullen
sijt gesont geluc ende ere
si met u nu ende emmermeere
die joden hebben uutvercoren
hen xii diemen hilt te voren
die wijste van der joedscher wet
dese hebben hen daer toe geset
dat si te rome voeren binnen
met helenen der keyserinnen
daerse die keyser wel ontfinc
ende dede maken enen rinc
daer men in disputeren soude
ende omdat hi niet en woude
dat iemen die joden mesprise
gaf hi hen ii heidene wise
die te negeenre wet van den tween
en gedroegen over een
deen was een philosophien
gherechtere en was cume nie gesien
no die min gaf om rijchede
hi seide te meneger stede
al tgoet dat die werelt heeft in
dunct mi min in minen sin
dan dat gestof dat vliecht in der sonnen
maer al der werelt willic welvaert onnen
want alsic liede welvaren sie
dats mine genuechte dat helpt mie
dander juge was een baliu
so gerecht dat seggic u
dat hi niemene en verdroech
noch noyt en hadde hi selc ongevoech
als men hem miede anebrochte
dat mense hem doen houden mochte
dese gaf de keyser hen beeden
dat si trecht souden onderscheeden
als die xii joden quamen
jegen silvestere te samen
wouden die kerstene also wijt horen
hen xii hebben gecoren
maer silvester sprac weder
ende seide legt die tale neder
der liede helpe die es cleene
wi houden ons an gode allene
ghi heren sprac hi uut uwen boeken
willewi vinden ende soeken
die redene ende doen bekinnen
daer wi u mede selen verwinnen
want die es vele eren wert
die sinen viant afwint sijn swert
ende daermede sege vecht
die joden seiden het ware onrecht
maer doe seide constantijn
hoe mochte beter redene sijn
dan dat die paeus uwe partie
verwint met uwer clercgie
ende gi hem met siere wet
hoe mochtement gedeilen bet
abyachar een jode vroet
sprac vore daer menech stoet
want god sprect bi naturen wel
ic ben god ende niemen el
hoe geseggen die kerstene gode drie
deen van dien geloeven wie
ende den sone die onse geslachte
an den cruce hingen onsachte
den derden den heilegen geest
selken wonder en wert nie verheest
hoe dat si drie gode maken
dits wonder boven allen saken
dus veronwerden si enen god
silvester sprac verstant mi sot
wi geloeven ende anebeden
enen god in warechtecheden
maer niet so eenlijc verstant mi
en seggen wi dat godlijcheit si
dat die vader si sonder sone
sone verstant mi dats die gone
daer david af seide so scone
in sinen salm in des vader persone
du best mijn sone ic wan di heden
merc dit woert der godlijcheden
ewelijc sonder beghin
ende sonder inde dat meer no min
te rekenne en es vore der godlecheden
anders dan een woert van heden
want hem en let no hem en mescoemt
negeen dinc die scaedt of vroemt
al dat es ende was ende wesen sal
es vore hem jegewerdech al
den heilegen geest heeten wi dien
dien wi dicke bescreven sien
in uwen boeken te meneger stonde
dat die geest van sheren monde
alle dinc houdt staende vast
nu merct onbekinde gast
dus toent uwe wet iii persone
in enen god recht ende scone
een ander jode sprac hiet joas
onmogelijc eest ende was
na menscheleke redene meest
dat vader sone ende heilege geest
een god soude mogen wesen
silvester antwerdde desen
ofte dine boeke lyen tgone
van den vader ende van den sone
ende daertoe van den heilegen geest
so moechstuus lyen ongevreest
constantijn doe sprac die here
van desen jode wondert mi sere
hi es verwonnen in allen siden
nochtan wilt hire jegen striden
want getoent hier es scone
een god ende drie persone
een ander spreke dese hebbe verde
godolyas sprac die derde
wi meenen dien ende el negeenen
dien hare ewangelien meenen
die wert geboren nu merct das
ende van den duvel getempteert was
ende dien sijn jongere verriet
ende menscheleke starf ende versciet
ende doot in tgraf was geleit
silvester hi heeft geseit
dit selen wi bi uwen propheten
proeven dat al tevoren was beheten
dattene de maget soude dragen
hort men ysayam gewagen
ende dat hi onder tfolc soude wanderen
vort sprac baruch metten anderen
dattene die viant proeven soude
vort sprac zacharias die oude
datmenne verraden soude ende vaen
vort sprac salomon sonder waen
dat bi judase soude gescien
ende menne ontcleeden soude na dien
ende dattene die valsche souden bedragen
hort men david gewagen
dat menne bespotten soude onscone
ende oec van der dornecrone
ende dat menne groef wiltu dies lyen
dit vintstu in jeremien
moechstu jode redene geven
dat dijne propheten dit niet en screven
so doedt ende en constuut niet volbringen
so geloef doch dinen dingen
die keyser sprac mach men besoeken
ende vinden dit in uwen boeken
ghi joden gi en cont cleen no groot
gheseggen jegen cristus doot
si en es gesciet alsoet es vorseit
dese tale si wech geleit
ende diet gevroedt hi spreke vort an
die vierde sprac die hiet aman
die propheten seident alwaer
maer du en toens ons niet al claer
dat hi dit selve wesen soude
cristus die dit al doegen woude
silvester sprac toech enen anderen
maech den sone die wilde wanderen
ende miraclen doen onder liede
ende die selke dinc gesciede
die keyser sprac gebrect hem dies
so blijft hi hier int verlies
die vijfte doeth nam an dat woert
ende seide silvestere voert
te toegene redelike ende wel
hoe hem dese dinc gevel
silvester sprac nu gi des lyet
dat ic waer hebbe gecastiet
belyet dat hi si die gone
eumanuel ende die gods sone
doeth swech die keyser siet
ende seide dese en swege niet
wiste hi iet te bringene vort
jegen spaeus silvesters woert
chuse die seste die tale annam
sech hoe hi van der maget quam
silvester sprac du heves gelesen
dat god adame wilde doen wesen
ghemaect van der reinre erden
eer si smette van onwerden
oyt iewer af hadde bejaget
dus was die erde maget
daer adaem af dat vleesch ontfinc
maer die duvel die bevinc
adame in sijn valsche spreken
ende dede hem sine vastene breken
dies moesten si alle smaken die doot
die van hem quamen clein ende groot
dus waest recht al ongevraecht
dat ene fine reine maecht
hem ter werelt moeste bringen
die den viant in sinen dingen
met vastene moeste verwinnen
dus mogedi die redene kinnen
hoe cristus moeder maget was
ende hoe hi gehingede das
dattene die viant proeven soude
ende gelijc alse jonc ende oude
al sterft dat quam van adame
verstant dat nemmermeer en quame
mensche in dewelike leven
hi en ware geboren ende geheven
uten doepsele ander werf
ende hem behoeft ende bederf
dat hi cristus vleesch ende bloet
metten sinen gesellen moet
want hi dat paradijs ontede
dat adam sloet met siere dulhede
constantijn ende al dat hof
gaf silvestere daer den lof
bonoym es opgestaen
ende seide en loeftene niet te saen
want wi noch meer vragen connen
als hijt al heeft verwonnen
selen wine ierst loven mede
silvester sprac dit es hare sede
die dinc jagen wette
dat si staen om die lette
ende soeken gherne verste der eren
die si niet en connen gekeren
sech dattu vints ende beginne
ende mere dat in onsen sinne
die heilege geest heeft woerde genoech
te werne dijn ongevoech
bonoym sprac dine lesse
heeft geseit van der geboernesse
toech ons sijn proeven ende sine doot
silvester sprac so eest redene groot
dattu lyes want het behoeft
dat ic dat wel hebbe geproeft
constantijn sprac dats recht
so en derf men niet keren echt
ten dingen die hier sijn vorleden
bonoym sprac daer ter steden
jaet dijn proeven dat mach liden
volcomtstu vort nu tesen tiden
silvester sprac heefstu vergeten
dat die duvel in dat eten
verwan onsen vader adame
ende dattene verwan te siere scame
jhesus met vastene als hine becoerde
hier vore seidic dese woerde
verstant dat wi en seggen niet
dat die gods sone becoert was iet
maer die menscheit merke das
daer die volmaecte gods sone in was
want hi was mensche naturlike
ende gods sone geweldelike
en hadde niet een volmaect man
den viant verwonnen dan
so en condemen geproeven niet
datter hem af quam verdriet
noch dat ons jhesus cristus doot
hadde geholpen clein of groot
maer adam viel eens in den val
dat moesten wi ontgelden al
ende cristus verwan drie werven
ende dat quam ons te bederven
nu wetstu jode al die sake
nu geloeve miere sprake
dattu den duvel moges ontgaen
ende met ons gode sijn onderdaen
al tfolc ende constantijn mede
loefden silvesters wijshede
dachtende sprac ende hiet aroel
silvester seit hi seide wel
dat hi soude uut onsen boeken
proeven al dat wi besoeken
nu proeft hijt uuten sinen al
silvester sprac maec geen gescal
die keyser ende die jugen weten
op hen darrics mi wel vermeten
dat ic uut uwen boeken proevede
al dat gi vraget ende mi behoevede
van cristus comst van siere doot
constantijn sprac hets recht groot
du heefs vergeten aroel
wat dat hier voren gevel
ende wilt dat men weder beginne
comet di van dommen sinne
men saelt di vergeven dan
maer quaemt di van scalcheiden an
men salre hoede jegen gecrigen
daeromme heeten wi di swigen
jobal die negende nam die tale
ende sprac gi liede altemale
ghi geeft silvestere lof
als oft hijs al ware comen of
omdat hi heeft allene berecht
van sathanasse dat vecht
hoe hi becoerde sinen here
maer wi hebben te vragene meere
hoe dat hi oec was vercocht
bespot ende an dat cruce brocht
silvester seide jode verstant
dat ic hier te voren ontbant
dat die gods sone des hogen
negeen passie en mach gedogen
maer die menschelecheit allene
jhesus kerst van nazarene
van abrahame ende van davite
beheeten was in doude vite
dat hi van hen comen soude
die was gepassijt want hijt woude
jobal sprac dits te wonderne mee
so sijn dan gods sonen twee
den enen van gode gewonnen
sonder begen van gode begonnen
ende dien die wan die maget
silvester sprac merct wat gi vraget
in jhesus kerst es gods sone een
daer an sterven en es negeen
maer die menscheit mochte doegen
die volmaecte god van hoegen
dede volmaecte menscheit an
omme te verloessene den man
jobal sprac hoe mach dat wesen
oft een was dat die een van desen
doegen mochte ende die ander niet
silvester sprac hore dit bediet
ic sal di proeven dat si twee
te samen een wesen dat deen wee
mach hebben sonder des anders pine
jobal sprac dit waer te sine
dan sal niemen geproeven connen
silvester sprac lye verwonnen
alsict di proeve daer ict versta
doe sprac die tiende thara
proeft ons redelike dan
silvester sprac thare hore hier an
mach men houwen enen boem
daer die sonne ane scijnt nem goem
merc als men thout slaet ende pijnt
der sonnen claerheit diere ane scijnt
ende van den boeme niet en sceet
diere en doet men quaet no leet
dus en sciet die godlijchede
altoes niet van der menschede
ende nochtan en quetste niet
hare der menscheit verdriet
al tfolc dat daer was in thof
gaf silvestere daer den lof
ende die keyser wouds inde maken
maer silvester sprac ter saken
ende seide here hier staen bi
zelo ende zambri
eest dat men hen ontseit tgevecht
hen mach duncken men doet onrecht
zelon antwerdde saen
du heefs recht wel gedaen
dattu porres den slapenden hont
nu sech dan ende maec ons cont
of die dinc die hier es verleget
van dinen kerste was voreseget
wat dwanckene daertoe maec ons wijs
te doegene so swaer mesprijs
silvester die sprac dit woert
ay ghi heren swijcht ende hoert
want ic wille hier ter stede
onttecken onse salechede
doe al die werelt was in dole
ende die menschelike scole
hare warp ane afgode gemeene
coes onse here god allene
abrahame uut al den lieden
hi ende ysaac ende jacob scieden
uten heidenen tien tiden
in teekene gaf hi hen tbesniden
ende heeft hen sacrificie geset
van beesten also die oude wet
bescheeden heeft in haer gebode
die duvel dede vore sine afgode
van der selver manieren mede
beesten offeren in elke stede
ende conterfayte die wet ons heren
noet waest dat dit god wilde keren
ende die heilege gods sone quam
in die maget ende nam
vleesch an hare sonder man
dits dlam dat noyt smette en gewan
dit was becoert van den viant
om te brekene onser coringen bant
dit was vercocht ende verraden
om ons te quitene uter scaden
ontcleedt was hi om dat hi woude
ons decken vore des viants coude
hi starf omdat wi souden leven
te hemele so es hi gecleven
omdat wi daer souden comen
ten joncsten sal hijt noch al domen
ende elken mensche geven croene
na dat recht van sinen loene
hier falgierde des duvels gedochte
want dat hi ierst bringen mochte
selken beeste te sinen outare
als doude wet mochte oppenbare
hine mochte noch en conde
dlam sonder smette ende sonder sonde
dat ons sijn vleesch ende sijn bloet liet
altoes geconterfayten niet
dat hi dies gelike mede
sinen afgod offeren dede
zelon antwerdde dine tale
vervolcht haer selven also wale
ende daer es so sterc die redene in
beide in dinde ende in dbeghin
dat wijt geweren niet en connen
wi moeten ons selven te wers onnen
want wi oyt hebben ende noch heden
jegen onse salecheit gestreden
zambri blies op ende sprac voert
selen ons dan silvesters woert
doen onse heilege wet begeven
ende an hem houden dien sijn leven
onse vaders namen sware
als enen rechten toeverare
desen silvestere dien geen man
met woerden verwinnen en can
willic met miraculen verwinnen
her keyser daer ghijt selt bekinnen
men bringe mi voert den wreetsten stier
die iewerincs es ende onghier
ghi selt wonder ansien
doe seide daer een mettien
dat een stier ware bi der steden
die wreetste diemen vant van seden
constantijn die dedene halen
hierenbinnen ghinc hem an met talen
silvester ende sprac zambri
wat orboren sal die stier hier bi
zambri seide dine tale
die di bevallet also wale
wert hier nu te sere verladen
ic sal di verwinnen met daden
onse vorders doe si gode
offerden na der wet gebode
beesten siere godheit teeren
spraken si den name ons heren
der beesten in de oere ende si bleef doot
sonder slach clein of groot
sijn name die es so sterc
dat creature negeene dat merc
en can gedoegen te horne dat
sine blijft doot op die stat
dit willic proeven op desen dach
laet sien wat dijns gods name mach
silvester seide du duncs mi doren
dien name die niemen en mach horen
hoe leerestune sonder horen die
zambri seide hout dat an mie
en es niemen diese horen mach
en wert daer sijn sterfdach
men machse oec in marmersteene
scriven no in metael negeene
daer mense scrijft verderft ter stede
ende die scrivere stervet mede
silvester sprac hoe mochstuut leeren
dune moester horen of sien toe keeren
zambri sprac dats ongereet
di te wetene want du leet
die joden heefs die keyser sprac echt
silvester dunct mi hebben recht
sech hoe du leeren mochts dien name
datter horen no sien toe quame
zambri sprac al sonder sage
moestic ierst vasten vii dage
ende doe benedidemen na dat
water ende deedt in een vat
dus sat mijn meester ter selver uren
ende teekende die figueren
in dat water vore minen ogen
daer men mede spellet den hogen
ende die uutvercorne name
binnen deser tijt aldus so vane
den stercken stier die tier stonden
cume c man verwinnen conden
dat sine bewonden so met linen
dat sine cume ende met pinen
brachten vor den keyser geleet
daer menech in die plaetse steet
zambri riep siet alle te samen
die cracht an van gods namen
silvester hier wert geint
dijn rioten dijn parlemint
silvester mercte dese dinc
zambri toten stier ginc
ende sprac hem in die ore dat woert
thant sonder beiden voert
gaf die beeste enen luut wel groot
ende viel op die stede doot
alle die liede riepen tsamen
dat ware groote cracht van namen
ende gaven zambri groten prijs
ende hieromme in geenre wijs
en wanhoepte silvester groot no smal
als al tfolc maecte gescal
so was hi in sine gebede
ende anriep gods genadechede
over ene wile hi bat
constantine daer hi sat
dat men make een gestille
de keyser hiet doen sinen wille
ende dat volc sweech onder hem
silvester sprac zambri vernem
god die sprect in dinen boeken
du vindest daer in wiltuut soeken
ic sal doen sterven ende doen leven
slaen ende gesonde geven
spraecstu dan gods name groot
daer die beeste bi leit doot
sprecten dan in dander ore
dat elc mensche sie ende hore
dat dijn god vrai si ende hi geven
mach beide doot ende leven
en moechstu dit oec niet volbringen
so mach men merken in dien dingen
dat dit des duvels name was
die doot sloech ende niet en genas
zambri die riep lude ende sere
ghenade keiser der werelt here
dit seide ic te voren wale
dat silvestere in die tale
niemen onderdoen en can
nu hebbic verwonnen dan
bi minen god bi siere cracht
mine vorwaerde was vortbracht
dat ic disputeren late den clerken
ende wi streden met gewerken
silvester sprac jode siet hier
wiltu dat ic doe dit dier
in jhesus cristus name genesen
zambri sprac dan mach niet wesen
al mochstu oec vliegen met vederen
constantijn began dit wedren
ende seide jode dits wonder groet
du lijs dattu en cans gedoen albloet
met dinen god dit dier opstaen
ende silvester wilt anvaen
rechter eest die dat leven geeft
dat men dien over god heeft
dan hem die geeft de doot
doe lieden al die liede albloet
dat hi god ware sonder waen
die die beeste dade opstaen
silvester metten kerstenhede
die viel daer in sinen gebede
ende bat gode nerenstelike
dat sine miracule daer blike
ende daer na es hi opgestaen
ende sprac an gene beeste saen
omdat elc mensche bekinnen sal
dat jhesus kerst heeft over al
sine mogentheide groot
ende dat beide lijf ende doot
dienen sal na sijn gebot
als den almechtegen god
so gebiedic di creature
van siere gewelt die de nature
gheset heeft bi redenen groot
dattu opstaes van der doot
ende du goetlike ende goedertiere
wederkeers onder dine diere
aldaer du af waers gelect
sonder felheit ende niet wreet
amen sprac dat kerstenhede
die stier stont van der stede
ende men heeftene daer ontbonden
hi ginc goelijc wech tien stonden
ter weiden danen menne brochte
al dat ginder toesien mochte
riepen lude ende oppenbare
dat jhesus cristus vrai god ware
die keyserinne vrouwe helene
joden heidene algemene
ende die jugen beide te samen
om genade te hant quamen
an silvestere ende baden
om doepsele ende genaden
ende vele volcs quam doe mede
te rome ten kerstenhede
dat men sekerleke niet al
en can geweten dat getal
pine van swaren ongemake
dede te rome eens een drake
dien de heidene van der steden
over enen god anebeden
die in enen berch lach
hiet carpeius op dien dach
daer hare beelfroct op stont
in enen hole dat doe was cont
daer men dalende toe ginc met staden
met ccc ende lx graden
daer plagen mageden met toeverers
toe te gane singende een vers
ende anebeedden genen drake
ende droegen hem tetene sine sake
maer hi ontreinde so die lucht
dat die stede dies hadde ducht
want daer menech af bleef doot
die heidene daden bede groot
te silvestere ende seiden dese sake
doe cesseren een jaer desen drake
dat hi tfolc dus niet en vermoerde
wi geloeven dinen woerde
silvester geboet dat hi woude
datmen iii dage vasten soude
ende sente peter dede hem verstaen
hoe hi den drake soude vaen
dus ginc hi neder toten diere
ende besloetenne daer binnen sciere
ende seide dat niemen onttoen en mach
dat gat vor an den doemsdach
om dese miracule om dese dinc
menech kerstendoem ontfinc
dus wert dat volc in hopen groot
quite van tweerande doot
van der doot hier des lichamen
daer vele liede teer toe quamen
bi des draken venine sware
ende van der doot diere volgede nare
na der sielen die emmermeere
gheduren soude want si eere
als enen god daden dien drake
dus worden gedoept bi deser sake
binnen den jare der manne ginder
sonder wive ende sonder kinder
also ict in dware verstande wale
dertechducentech bi getale
van dat ic te voren las
hoe dat constantijn genas
van laserscape ende hoe dat hi
al wert van den duvel vri
bi den doepsele dat hi ontfinc
altemale hoe dat verginc
dede hi scriven van orde tende
in epistelen diemen sende
tallen bisscoppen durenture
die werelt so dat te geenre ure
en worde vergeten ende hi dede
die gelike bescriven mede
bi meneger redenen dat elc gome
dat die heilege kerke van rome
si hoeft van allen kerken na desen
die sijn of mogen wesen
ende hoe hi te rome die kerke
vercierde met dieren gewerke
ende hoe dat hi woude
dat silvester paeus sijn soude
hoeftbisscop van erterike
ende sijn nacomende gemeenlike
ende hoe hi den paeus verchiere
met croenen met menegere maniere
van sinen anderen abite
ende hoe elc keyser met vlite
den paeus van rechte dienen sal
dit dede hi bescriven al
so dat hi wilde dat diegone
dier na comen houden de gewone
hier af sprect vele dat latine
maer icken can gedoen die pine
dat ict te poente in dietsche gedichte
dies so lidict over lichte
tote desen tiden eenperlike
was die stoel van den keyserike
te rome van dier stonden
dat ierst keysere begonden
maer constantijn die heeft gelaten
stoel ende stat den paeus te baten
ende voer woenen te bisant
ende hevet na sine name genant
die stat es nu alsoment weet
dat nu constantinople heet
hier in maecte hi menege kerke
ende van sonderlingen gewerke
maecte hi ene verchiert sere
die gewyet was in die ere
der heyleger wijsheit ons heren
daer men cristus wel mach eren
hier brachte hi oec horic bedieden
dmeeste deel van edelen lieden
ute rome der goeder stede
met wive ende met kinderen mede
daeromme wilt hi dat men de stat kent
hoeft van algader orient
ende daer dat sitten ewelike
blive van den keyserike
maer hier na eest so vergaen
dat bordeaus sware wert bestaen
van heidenen ende also wale
van harleblanke dlant altemale
dat hem die paeus van rome ontsach
dat dat heidene volc wel mach
den lande van rome scaden daer na
eest dat ment niet en wedersta
ende hine hoepte der baten niet
van den genen die keyser hiet
te constantinoble in trike
dies so sendde hi cortelike
sine macht al geheel
hem die men heet karel marteel
die vranckerike doe hadde in hant
ende hi als een prince valiant
versloech die heidene ende verdreef
dies hi van rome als patrijs bleef
na hem waest pippijn sijn sone
groete karle was na die gone
die ontfinc die keyser croene
van den paeus van rome te loene
die paeus leo was genaemt
nu in desen tiden quaemt
dat die griexe macht ginc dwinen
ende sciet van den latinen
karle bleef keyser vort sijn leven
so daden selke die van hem bleven
maer sider so verkeeret al
want die keyser wesen sal
hi moet wesen alte voren
van den aelmannen gecoren
van den paeus gewiet dan
hier laten wi staen watter gaet an
een wonder es te seggene dat
hoe cortelike in elke stat
menege kerke wert gereet
ende hoe met nerenste so heet
constantijn doen dede dat
hi en spaerde geenen scat
elker steden ontboet hi echt
dat men gave al sijn recht
die kerken te doene maken mede
al met dus groter sempelhede
der kerken glorie in erterike
wies scoenheit sijn ene gelike
als oft hemelsche dinge sijn
ende die goede constantijn
wies in dogeden menechfoude
ende hadde sonderlinge vroude
dat die kerke hadde selken spoet
hem dunct oec dat hi wesen moet
in dogeden boven der clercgien
sal hi op gode mogen lyen
dus dede hi bi gods gewelt
dat menne niet over keyser en helt
allene maer over vader
in doechdachtecheiden algader
nu en mochte desen groten vrede
die onsalege nidechede
ghedoegen niet want licinius
daer voren af es geseit aldus
dat hi verdiende bi dogeden groet
te wesene constantijns genoet
ende hi te bat sijn vrient blive
gaf hi siere suster hem te wive
merct dat de keyser constantijn
bi machte niet maer bi dogeden fijn
met allen was in goeder maren
boven allen die stervelec waren
ende namelike onder die kerstine
dies groot nijt quam in therte sine
ende heeft bedectelike gedacht
hem te bedriegene met alre macht
hier af en weet niet constantijn
in gode was al de hope sijn
ende was bewaert in allen keren
metten heilegen cruce ons heren
als licinius dat versiet
dat hi bedectelike niet
hem gederen en can wert hi so boude
dat hi hem ontseide also houde
so werp hi op die kerstene sinen nijt
ende om hen te doene despijt
dien hi saen menege pine dede
si die te voren kerstenhede
pijnden in der tyranne stonde
ende dien licinius wat hi conde
te voren hadde pine gedaen
dien gaf hi macht dat si bestaen
die kerstene met alre dere
diere toe hadden groten ghere
eerst verboet hi dat hof sijn
wie dat hi ware die ware kerstijn
ende es hi riddere dat hi laet
alle ridderlike daet
daerna hiet hi die kerstene vaen
ende in karkeren beslaen
ende heeft wreeder dinge vonden
dan die tyranne vore sinen stonden
want hi op dlijf verboet
iemene te voedene in die noet
daer na hiet hi die gevane
met sonderlingen tormente gaen ane
ten lesten te stucken slaen ontwee
ende die stucken werpen in die see
kerken die hi eer maken dede
dede hi afbreken ende mede
in alre quaetheit hi verwan
die vore hem was elken tyran
alle sedelike wetten
dede hi in onseden setten
ter vrecheit hi so bekeert
dat hi de tribute meert
dat vele ackere onbedreven
altemale ondrechtech bleven
waest dat hi enege kerstene sendde
in kativeger ellende
hadden si dochtere ende wijf
hi gafse den cnechten die catijf
ende hi jegen der naturen gewout
nadien dat hi was worden out
wilde hi hem tonsuverheiden voegen
ende sette sijn genoegen
ane magede van groter scoenhede
te nemene hare suverhede
nu worden onder desen tyrant
in ene port sebasten genant
xl ridders martelaren
daer die vorbaerste af waren
candus ende quirioen
dat agricolaus dede doen
die baliu was in die stat
te sinen gesellen seide hi dat
quirioen een groot gemeene
hebben wi met menegen cleene
ghedaen ter vlocht te desen tiden
nochtan si drie ons hier bestriden
sathan die hertoghe lysie
ende die baliu als ic waer lie
ende maer een en sijn dese drie
nu elc over hem selven sie
ende wese also sterc van sinne
dat een van ons si xl niet en verwinne
menech torment wert hen gedaen
dat si salechleke ontstaen
een staende water was bi der stede
daer men die mertelaren in dede
ende het was winter ende coude swaer
een wel getempert bat was daer
bi geset dat hiere mochte
in wel gaen dies rochte
ende daer esser een af in gegaen
die sijn leven daer liet saen
die andere bleven gestade in moede
ridders waren hier toe ter hoede
die alle sliepen sonder een van dien
die heeft dalende versien
van den hemele negenendertech
croenen in gode gehertech
werp hi sine cleedere uut
ende spranc ten anderen overluut
riep hi ende ic ben oec kerstijn
den duvel sach men droeve sijn
die seide dat hi verwonnen ware
doe sprac die joncste van der scare
wies moeder hem riet te sine gestade
dies hi wel volgede haren rade
wies name dat was mellijt
ende niet lange na desen tijt
worden hen allen tebroken die knien
die alle gaven den geest na dien
sonder die mellijt vorseit
der andere lichamen worden geleit
omdat mense sal verbranden
mellijts moeder nam te handen
den sone ende droechene ten hoepe
ende in dien salegen loepe
gaf die siele gode die goede
die moeder met bliden moede
leidene op dandere lichamen
ende worden verbrant te samen
ende die asschen worden sciere
ghewoerpen in ene riviere
die in dwater te samen rennen
ten derden dage dede god kennen
den bisscop daer van der stede
dat hi ende sine clergie mede
toten heilechdoeme gaet
dat hi altehant bestaet
ende heeft vonden die heilege asschen
daer dwater niet af en conde wasschen
ende die een groot licht uutgeven
ende wasser iet af verscheeden bleven
dat sach men als een licht verbaren
dese mertelaren alle ridders waren
van capadocien geboren
ander dinc mogedi nu horen
bi desen tyran verseit
wert grote passie anegeleit
theogenesse die sone was
eens bisscops maer ic niet en las
wie die bisscop mochte wesen
an iiii palen bant men desen
ende sloechene met stocken swaren
daer si xviii toe waren
die hen alle moede maken
dat die stocke te stucken braken
te middewerde in die stat
omtrent noene wert hi na dat
ghepaelt also oppenbare
men dede hem dese pine sware
omdat hi geen riddere en woude wesen
neven hem so leet na desen
van enen legioene een voget
die an hem sprac aldus met ondoget
waer es dijn coninc dies riddere du sijs
ic wille dattu des best wijs
haddic een swert ic name di dleven
die sant heeft antwerde gegeven
du en moges mi scaden twint
maer ic wille dat di si bekint
dat dine ende dijns meesters knien
ghebroken saen selen werden ende na dien
so selen u die diere teren
ende dijn coninc wert met onneren
ondergedaen saen hier nare
ende alle die van uwer scare
die niet en geloeven den coninc mijn
selen saen verdorven sijn
ghekerkert wert hi daerna sniemen
ende was gehoedt so dat hem niemen
gheven en mochte spise no dranc
doe quam cristus eer iet lanc
vore hem ende seide theogenes
in rechter gesonden wes
ic ben metti meer groot no cleene
en ontfaestu spise van menschen geene
in den hemel es di gereet
spise die nemmermeer en tegeet
onse here voer danen ende die sant
loefde gode met sange te hant
hordent die wachters die daer quamen
ende den carkere besloten vernamen
bi gaten sagen si gereet
met witten vele volcs gecleet
singende den sant omtrent
den baliu maken si bekent
die daer sendde gewapende scaren
want hi waende dat kerstene waren
die baliu daer mede quam
ende als hi niene daer en vernam
hiet hi den sant borne ende broet
gheven dies niet en wilde albloet
seide hi mi heeft mijn coninc genoedt
die baliu dat weten doet
licinium den tyrant
die hem weder ontboet te hant
dat hine verdrinke in die see
hi dede so no min no mee
maer eert daertoe comen mochte
onse here groot wonder an hem wrochte
ende sijn vorspreken wert saen vertoget
want die baliu ende die voget
van den legioene vorsproken
daden enen strijt saen stoken
die jegen licinius ghinc
ende daer verginc also die dinc
dat si die niet en hebben geloeft
in gode werden slijfs geroeft
daer licinius omme wert erre
ende dede sonder enege merre
dien ii vorseit die knien so breken
ende voer na theogenes spreken
die genen lieden sepulture
gaven met wel groter cure
recht eest dat men viert met eren
van iii martelars ons heren
in ponten die gebroedere waren
wies namen ic u mach oppenbaren
aggeus narchisus marcellijn
die bi licinius ontlivet sijn
sente ursac ridders leven
ende heeft hem te levene begeven
hermite in enecheden
daer hi sijn leven in heeft leden
dat hi den duvel rumen dede
dien hi besat met siere bede
ende ontlijfde so enen drake
ende dede menege andere goede sake
als dus licinius die tyrant
des quaets een stucke onderwant
ende het cont wert constantine
dede hi te gadere theere sine
ende wilde de quaetheit wederstaen
in bitine sonder waen
bi crisobbe geviel die wijch
daer licinius sinen crijch
moeste achterlaten an sinen danc
hi wert verwonnen eer iet lanc
ende gevaen voert so vort
te thessalonen in die port
daer was hem thoeft afgeslegen
dus varen si die der quaetheit plegen
daer nam inde scandelike
licinius doe hi hadde in trike
gheweest xiiii jaer
ende lx jaer out was vorwaer
dit was een man van sinne wreet
die de spadone hadde leet
want hise motten hiet of muse
in palayse ende in huse
dus wert die grote constantijn
keyser bi der groter doget sijn
daer hi bi hadde alle wege
menegen sonderlingen groten sege
over ene wile mochti horen
hoe sente peter seide te voren
wie bisscop na hem soude sijn
dat was die bisscop alexandrijn
achilles soude dierste wesen
ende alexander na desen
achilles hadt nu gesijn
ende nu was in die stede sijn
alexander die bisscop goet
nu die wilde dat die kerke stoet
in goeden peyse ende in vreden
so wert in werrechtecheden
recht ocht quame van den haren
want een priestere wert binnen den jaren
talexandrien binnen der steden
ende scheen van buten van goeden seden
ende van levene bequame
arrius was sinen name
maer van binnen was hi venijn
van desen arriusse sijn
hier voren gesproken woert
daer men heresie in hoert
die hi dede te verstane
want hi wilde dat bringen ane
onder die kerstene met gewoude
dat men die godheit sceeden soude
van gode den vader ende den sone
ende den heilegen geest diegone
wert om dese dinc verwaten
hier vore van den prelaten
ende van der kerken al gesteken
also gi hier voren moecht horen spreken
hoe dattene sente peter verstac
van alexandrien ende vorsprac
diegene die na hem wesen souden
bisscop dat sine houden
alsoe si raden met eren
als alexander niet en conde bekeren
desen arrius van den quaden
verstac hine sonder genaden
doch heeft arrius so gedaen
dat hi menegen brachte gevaen
met nide op den bisscop goet
als dit constantijn verstoet
maecte hi enen zeent gemeene
in die stede te nichene
in tjaer ons heren na minen siene
ccc ende daertoe sestiene
om te verclaerne die saken
die arrius wilde gerechtech maken
ccc bisscoppe ende xviii mede
quamen te deser consilien stede
nu was de paeus silvester doot
na hem quam in eren groet
marcus want hi paeus was
na marcus julius also ict las
die noch was in paeus gewelt
daer men dese consilie helt
maer die oudde ginc hem so naer
dat hi niet en mochte wesen daer
twee vroede priestere heeft hi gesent
vitus hiet deen dander vincent
van der apostelen kerken
waren daer oec die patriarken
macharis van jherusalem
eustaes wasser oec met hem
de bisscop van anthiochen die stede
van alexandrien was daer mede
die goede bisscop alexander
ende meer patriarken menech ander
maer also ons dat gescrefte telt
dat hier te voren silvester helt
ene consilie te rome
bi skeysers constantijns begome
daer cc bisscoppe waren
ende lxxxviii met diere scaren
so wert met anderen arrius
verdoemt ende een hiet sixtus
dese heilege paeus woude
dat engeen leec enegen clerc en soude
bedragen met enegen leeliker saken
hi dede oec dat elc dyaken
ten outare hadde an dabijt
selc als si dragen in deser tijt
dat heet een dalmatike
ende hi wilde des gelike
dat niemen der leeker vierescare
te rechte en stoede die clerc ware
oec wilde hi van den corporale
dat wit linen ware altemale
no siden no gevaruwet twint
dan alsoet deerde ende de locht sint
want jhesus was in linijn gewonden
in siere sepulturen stonden
dat anders niet gevaruwet en was
dan dander daer ic af las
opten dach dat in gods namen
die bisscoppe alle waren tsamen
so dede onder die prelate
als die duchte van nederen state
die keyser dan dede hi maken
sijn sitten bat nederre om dese saken
ende satter op met cleenre scaren
om dese consilie te bewaren
nu es daer menege tale opcomen
so dat die keyser heeft vernomen
dat in die menegerande woerde
comen mochte enege discoerde
waer bi die sonderlinge sake
daer hi dien zeent om wilde maken
te negeenen ende soude keren
so bat hi elken van den heren
dat elc bi brieve sinen wille gave
ten dage diemen settet daer ave
ten dage die daer was genomen
sijn si alle weder comen
daer wert gegeven constantine
van elken dat gescrefte sine
die brieve hilt hi in sinen scoet
ende sprac hen allen dus an albloet
god heeft u papen gemaect
ende heeft u in die macht gestaect
ons te jugeerne ende onse gelike
hieromme sijn wi in erterike
bi rechte gedoemt in deser tijt
ghi die van gode als gode sijt
ons menschen hier gegeven
en moget van menschen in dit leven
altoes gejugeert niet wesen
want niet gevoech en ware in desen
dat mensche gode jugeren soude
want dats allene van gods gewoude
dat hi u vonnesse sent
daeromme ontbeidt sijn jugement
ende laet hier onder u u discoert
ende wat te gods geloeve behoert
dat besceedt in rechter saken
als endde was van deser spraken
dede hi die brieve al verbranden
dat geen mensche en soude verstanden
der heilegere bisscoppe discorderen
dus wilde hi die confusie beweren
der vadere ende daerbi ontgaen
die maledixie die ontfaen
moeste die quade sone cham
die niet en decte als hi vernam
die scande van den vader sijn
men leest elre dat constantijn
sprac gelike deser spraken
vernamic enege quade saken
an hem die pape of monec ware
eer ict liete oppenbare
sekerlike condict volstrecken
ic soudt met minen mantele eer decken
sienlijc wert oppenbare
in die werelt harentare
dese consilie niet cleene
die lange stont ende algemeene
philosophe van groten doene
ende van menegen opinioene
quamen te deser consilien binnen
daer selc dede sinen sin bekinnen
nu wasser een meester sonderlinge
die so scoene sine dinge
toegen conste ende so subtilike
bi sijnre subtijlre logike
dattene niemen daer en conde
wederstaen al uten gronde
nochtan was sine sprake
jegen kerstijnlike sake
maer nu wilde god die goede
toegen dat onse geloeve stoede
bi dogeden niet bi spreken
ende heeft in den sin gesteken
daer enen goeden sempelen man
die van clercgien als niet en can
die jhesus kerste al hadde in conden
ende dien gecruust om onse sonden
dat hi van sprekene viel in geren
ende bat al den anderen heren
dat het si hare wille wale
dat hi ten meester hebbe die tale
die bisscoppe die den bisscop wel
simpel kinden maer goet man el
ende in talen niet wel vroet
duchten sere in haren moet
dat sine heilege sempelheit
in scerne mochte sijn geseit
onder die philosophe subtile
doch alsoet god wilde ter wile
die bisscop goet die simpel man
vinc deser gelike dat spreken an
philosophe seit hi hore hare
in jhesus cristus name dat ware
een god es die maecte alle dinge
met sijns woerts cracht sonderlinge
ende met sinen heilegen geest
versekerde in al voleest
dit woert seggen wi den sone
van der maget was geboren die gone
die op tsmenschen dolen ontfarm
hadde ende ons die sijn arm
verloeste met siere doot
uter eweleker noet
desen die verresen es
sijn wi ontbeidende tote des
hi recht juge comen sal
van onsen gewerken al
gheloefstu dat aldus si
philosophe dat segt mi
ende hi als die noyt een woert
hier jegen bracht hadde voert
wert also vervaert van sinne
bi crachte die dandere woerde hadden inne
dat hi dien antwerdde allene
dat hem dochte dinc negene
so waer als hi hadde geseit
doe wert daer also bereit
dat die meester logicien
kersten wert thant na dien
ende lyede dat hi verwonnen was
ende sere blide was hi das
nu waren daer meesters andre
die bisscop alexandre
van constantinoble der stede
die wilde disputeren nu dede
die keyser dat die goede man
die dinge wilde vangen an
dat die bisscop gerne dede
nochtan was groot sine simpelhede
doe sprac hi ten meesters gemenen
laet over u allen spreken enen
dat die anderen hebben gedaen
die bisscop sprac ten genen saen
in den name van jhesus kerste
ghebiedic di in desen tweste
ten beginne en sprec vele no som
ende diegene bleef al stom
heilech ende van rade vroet
was te deser consilien die menech goet
dede ende daer toe beriet
een die athanasius hiet
een die phasiutius was genant
bisscop uut egypten lant
dese hadde in dien tijt gesijn
dat galerius maximijn
tormente die kerstene liede
waer bi desen bisscop gesciede
dat hi verloes ene siere ogen
oec moeste hi andere pine gedoegen
ende bleef te live desen heilegen man
wies die gracie gods so an
dat miracleren bi hem gescieden
niet min dan men mach bedieden
van den apostelen ons heren
want die duvele te haren onneeren
met woerden allene heeft hi verdreven
den sieken heeft hi gegeven
hare gesonde met siere bede
blenden gaf hi hare sien mede
vele ander wonders dede hi meere
desen minde die keyser seere
daer was oec spiridoen
bisscop van cypers wies doen
wonder es te horne sere
als bisscop wert dese here
was hi scaepherde ende eest oec bleven
op enen nacht vindic bescreven
quamen dieve om sine scaep stelen
ende als si waenden des getelen
ende si boden daer toe die handen
dochte hen dat si met banden
ghebonden worden al ongesien
ende en conden niet ontflien
tsmergens quam die heilige oude
als die sine scaep leiden woude
ter weiden ende sach die dieve so staen
hoet met hen was verstont hi saen
ende ontbantse van dien banden
met sinen woerden al te handen
ende gaf hen enen hamel mede
dat si met pinen hare besechede
sonder bate niet liden en souden
noch hort meer van desen ouden
hi hadde ene dochter die liet dit leven
maer een hadde hare eer gegeven
dinge te hoedene of geleent
die vader die dies verheent
want hi van der dinc niet en weet
alst die ander heescht gereet
die dinc na der dochter doot
als ment sochte met nerenste groot
ende ment vinden niet en can
so es gegaen die heilege man
ten grave van der dochter sijn
ende riep bi name sijn dochterkijn
vader sprac si wat wiltu
hi sprac berecht ter werelt ons nu
waer du die dinc heefs gedaen
dattu van desen heefs ontfaen
ende si wijsde hem die stede
si gingen daer ende vondent mede
ander dinc te wonderne sere
dede dese heilege here
andere meneech heilech man
daer ic hier niet af gespreken en can
waren te deser consilien gemeene
daer nutscap af quam menech eene
sonderlinge wert gescent
arrius in dat parlement
met redenen vele scone ende goet
so dat men dies geloeven moet
dat die gods sone si metten vader
van eenre substantien maer algader
en lyeden dat niet die daer waren
xvii warenre te dier scaren
die arrius sware ongeloven
gherne gehouden hadden boven
waer af die vi in al sijn comen
met arrius in al verdomen
si die xi toegeden tgelaet
te houdene recht sgeloeven staet
metten monde niet metten sinne
waer af deen was also ict kinne
eusebius die in der steden
bisscop was van nychomeden
van den goeden geloeve die sin
dat die consilie hadde in
dats credo in unum die men seecht
ter messen na dat mens pleecht
andere vele goeder statute
waren daer gegeven ute
die den bisscoppen gaen an
papen ende clerken daer ic van
nu hier make een gestille
want ander dinc ic scriven wille
in die griexe hystorie ware
vint men bescreven oppenbare
dat senter nyclaus was te nychene
in de consilie gemene
out van dagen ende was
bisscop van myrren also ict las
so en leefde hi niet lange daer naer
dese nyclaus was vorwaer
van edelen geslechte geboren
van eenre stede die wi horen
patere nomen dese stede
es in lycien edelhede
was wilen groot in dese stat
maer die sonden daden dat
dat haer name sere es vergeten
ende van lettel lieden beseten
een velt esser bi gelegen
dat berrent ende dit es sijn plegen
dat altoes ruuscht als een cleet
dat men al onttwee scuurt gereet
ende geeft sdaechs uut vuelen roec
tsnachts so machmer scouwen oec
vlamme na eens fornays maniere
die nature van desen viere
es quamer een an metter hant
hi gevoelde hitte alse brant
maer hi en soude verberren twint
dus dede onse here sijn bekint
dien lieden der sonden wrake
dat elc ter beteringen trake
dese stat daer af es die tale
noch doe si was beseten wale
waren vader ende moeder rike
senter claes ende sere eerlike
waren si metten meesten seer in werden
maer si waren die begerden
meer hemelsche dan ertsche ere
ende met manieren te wonderne sere
so hilden si haren sone jonc
dien si in harre meinningen spronc
wonnen hoe sine in hare stede
laten souden hare rijchede
te besittene in die doget
ende waren altoes gehoget
hieromme te sine in der bede
an gode die haren wille dede
ende heeft hen tilike verbaert
wies haer sone sal werden waert
want noch doe hi soech die borst
nochte hongere nochte dorst
die en dedene sugen mer eens den dach
tweewerf de weke also men mach
bescreven sien al sonder sage
ten goensdage ende ten vrindage
als sine kintsche dage leden
en plach hi niet der ydelre seden
die meest plegen jongelinge
maer hi hilt sine wandelinge
met vader ende moeder ter kerken
ende dies hi daer conde gemerken
van der heilegere screfturen
dies en vergat hi te ghere uren
een bisscop van levene goet
ende die bi toenamen hiet vroet
sente jacob bisscop sat
in persen te nisebis teere stat
die mede anthiochen heet
dese heilege bisscop street
te nichene in die stede
jegen die ongeloevechede
van den arrianen quaet
ter consilien hier voren staet
daer hi salechleke in wrachte
eens besat sijn port met crachte
van persen sapor die coninc
ende alst der port met vresen ginc
troeste die bisscop wel de sine
so dat si met stercker pine
ten muere hen stoutelike scaren
daer hen die viande af vervaren
ja selve sapor die here
dien dunct dat hi siet staen ter were
selve den coninc constantine
doe sprac hi dus an die sine
god vecht over die romeine
ende hem quam gramscap an niet cleine
een scicht scoet hi met gewoude
opwert oft hi gode scieten soude
nu alse gevallen dese saken
quam ten bisscop sijn dyaken
die hem bat dat hi gereit
ten muere ga ende hi anleit
die maledixie ten vianden
die bisscop ginc ten muere te handen
ende als sine heilege bede endde
onse here onder die viande sendde
mosien ende vliegen so vele
dat met hen ginc al uten spele
want si den perden ende den olyfanten
so wee daden dat ridders serjanten
en constenre op geduron niet
als sapor dit claer versiet
vloe hi metten sinen tsamen
van der stat met groter scamen
jeronimus ons oec weten doet
dat dese heilege bisscop vroet
bescudde dicwile sine stede
al met siere heileger bede
ende screef menege salege lere
die de heilege kerke prijst sere
in skeysers constantijns tiden
starf hi ende voer metten bliden
ende wert begraven in sine stat
want constantijn bevolen hadde dat
die constantius vader was
dit was de redene also ict las
omdat bi hem die stede goet
vort meer te bat soude sijn verhoet
het was in desen tiden mede
een man van groter heilechede
enursis die in die stat
torliens heilech bisscop sat
hoe dat toequam vanc mijn verstaen
als die heilege desiniaen
die vore hem daer bisscop was
van desen levene leet den pas
ende men die elexie dede
bisscop te hebbene in sine stede
worden gecoren daer toe si twee
bi werelekere vrientscap mee
dan bi der geestelijchede
dat groot vernoy brochte in die stede
want men daeromme storte menech bloet
daer geween af quam ende seerech moet
als die keyser dat bekent
enen baliu hi daer sent
om te settene in payse die stat
die vredelike dede dat
want hi dede comen met allen
die bisscoppe daer van gallen
die vastene setten van iii dagen
onder die liede dat si bejagen
die bede mogen an onsen here
enen bisscop te siere ere
te dien vastenen op dien anderen dach
so quam daer alsoet god versach
enursis daer wi eer af spraken
van rome ende hi was subdyaken
ende dat hi den wech vinc ane
dat was te suekene ii gevane
die waren sine gebruedere beede
dus quam hi in oetmoedege cleede
in die stede van orliens
ende in die kerke was sijn gepens
te gane daer hi in dede
tonsen here sine gebede
na die bede es hi gegaen
buten der kerken ende es gestaen
ommesiende oft hi iet
wiene herberget om gode versiet
die dorwaerdere van der kerken
leide an hem sere sijn merken
ende heeft hem om sijn doen gevraget
dies hem die ander dwaerre gewaget
ende es met hem so thuus gegaen
van wien hi vriendelijc was ontfaen
des ander daechs wilde dane
enursis ende sijn wert sprac hem ane
en wetstu niet van der besechede
die nu es in dese stede
enursis seide neennic niet
ende die ander hem claer bediet
van der elexien den gront
vort seit hi blijft hier ene corte stont
bi avonturen onse here
sal vertoegen sinen ghere
wien men hier bisscop hebben sal
enursis loefde dit al
dat hem raden dorste sijn wert
ende ginc met hem ongespert
ter kerken ende bleef hem bi
daer onbekint was hi
dan van sinen wert van allen
nu sijn die dinge also gevallen
dat die bisscoppe lagen in beden
ende tmeeste deel van der steden
ende baden gode om teekine clare
wie hen te bisscoppe nutte ware
ende cortelike hier naer
quam ene duve als een licht claer
op enursis hoeft gevlogen
daer si menech teeken togen
moeste eer het daer toe quam
dat menne daer te bisscoppe nam
bi concente van al den lieden
die dit van hem alle wel bedieden
dese es werdech ende gerecht
gods wille gescie nu ende echt
alse enursis hadde daer
bisscop gesijn omtrent een jaer
scheen oft die port ware een gloet
maer die heilege bisscop vroet
blusschede den brant met siere bede
omdat hem god die ere dede
so wilde hi gode weder eren
ende wilde sine kerke meerren
ende brachte die liede al daer an
dat elc bringe dat hi jan
die kerke te meerne met
ten dage diere toe was geset
ghinc hi met eenre spaden selve
van den fondamente ten gedelve
ende dalf oec metter hant
also lange dat hi vant
enen utenemenden groten scat
cortelike sendde hi al dat
den keyser dat hiere mede dade
sinen wille die wert te rade
dat hi den scat hem weder sendde
daer toe mede hi hem gehendde
tweewerf also groten scat
ende diere in vele te bat
daer die bisscop mede doet maken
sierlike die kerke ende die saken
in die kerke blivende sijn
dit wilde die keyser constantijn
datmen altoes sonder ontsinken
in goede soude sijns gedinken
omtrent desen tijt geviel dit doen
dat die bisscop van sissoen
quam om an die bede vaen
daer crispijn ende crispiniaen
die martelaren begraven waren
met dat hi ter beden sal varen
heeft hi verstandelike gehort
die gelike deser woert
orconden ende vriende ons heren
ghestaedt ons lieden der eren
dat wi vore onse doot genaken
ende bescouwen den dyaken
enursis onsen lieven broeder
die bisscop dies sijn wilde vroeder
hief op die ogen ende versach dan
twee religioese man
ende hi vragede hen wie si waren
dus gingen sijt hem oppenbaren
porters van rome so sijn wie
ende wi waren gebruedere drie
wi twee worden eens gevaen
van vianden ende daer na saen
waren wi al hier brocht
ende eenre goeder vrouwen vercocht
diere wi dienen heet juliane
groete begerte leit ons ane
te siene onsen brueder vrome
enursis die wi lieten te rome
dese bisscop deedt in corter stont
den bisscop enursis cont
die sere blide was der maren
ende sendde weder sonder sparen
goets so vele daer men bi
sine twee brueders cochte vri
ende quamen te hem daer elc begherde
daer elc anderen aneverde
met meerre vrouden met meerre lieve
dan men gescriven soude in brieve
enursis die heilege man
leide selken erenst daer an
te volmakene sine kerke
dat lettel gebrac van sinen gewerke
si en wert ten derden dage gewiet
daer onse here gebenediet
selke miracule heeft gedaen
dat daer doepsele hebben ontfaen
seven dusentech paiene
het en leet so niet metten gesciene
daer en wonnen die doeve haer horen
die blende haer sien ende die verloren
hadden hare sprake spraken wel
ende die croepele worden gesont ende snel
dese heilege man die dede
menegen groot nuttelijchede
so dat hi van gode verstoet
dat hi dit leven laten moet
die cleregie dede hi te samen
ende bracht so toe in gods namen
bi sconen miraculen oppenbare
van wien dat het nutte ware
die den stoel na hem soude ontfaen
dat was die heilege aniaen
ende saen in die heilechede fine
gaf hi gode de siele sine
van pietmaent ter sevender yde
in sente silvesters tide
wert bisscop die heilege man
na dat ict verstanden can
so was te dien tide firmiaen
daer ic af hebbe verstaen
dat lactatis was sine name
dese dede menege vrame
der clergien met siere leere
van hem so versta ic meere
dat hi crispus meester was
die keyser in gallen was also ict las
so was dese crispus sone
grote constantijns ende die gone
wert van den vader sint verslagen
van desen wi nemmeer en gewagen
van cesarien in palestine
was in heilecheiden fine
te dien tide bisscop eusebius
dat keyser was constantijn aldus
vindic bescreven van desen goeden
dat menne mach loven boven menegen vroeden
want hi gescreften vele utermaten
screef van vele sonderlingen baten
ende menege ware ystorie
dede hi bliven in memorie
ende menege passie der martelaren
dede hi met sine gescrefte verclaren
vort bescreef hi leven ende namen
van den bisscoppen alte samen
die apostelen kerken
besaten dit seldi merken
tote siere tijt dat waren dese
rome anthiochen ende ephese
jherusalem ende alexandrien
den gescrefte horic lyen
dat dese eusebius prijsde sere
origenes doen ende leere
van desen eusebius
scrijft ons jeronimus
dat eens in die stede sijn
te cesarien quam constantijn
ende heeft den bisscop dit geseit
dat hi hem heesche hets hem gereit
wat siere kerken vordeel ware
eusebius seide oppenbare
hi en bade siere kerken geene rijchede
maer dade hier af sine bede
datmen al die werelt dure
oppenbare met groter cure
die grave van den martelaren
hare namen ende wie die jugen waren
die hen die martielie daden
die provincien ende die staden
daer si in leden al meswende
ende den dach van haren ende
ende men dit claer doe bekant
den erdschen bisscop in elc lant
diet eusebiuse vort bedieden
ende dit die keyser doe gebieden
dit was gedaen na sinen ghere
also dat dese vroede here
die hystorien dede verclaren
wel na van allen martelaren
eens salechs moencs salic gewagen
hierin die in langen dagen
herde wide es becant
dats antonijs die grote sant
die leefde herde salechlike
in constantijns des groten rike
die monec was ende abt daer naer
wies leven bescreef wel ende claer
athanaes die bisscop sat
talexandrien in die stat
dese anthonijs also wijt horen
was in egypten geboren
van vader ende van moeder kerstijn goet
manierlike opgevoet
als si beide verstorven waren
out omtrent van xx jaren
es hi eens in die kerke comen
daer hi lesende heeft vernomen
die ewangelie daer men in
mach verstaen desen sin
wiltu volmaect sijn ende die woert
also te dier ewangelien behoert
ende saen wert hi bedocht
dat hi al tsine heeft vercocht
ende heeft den armen tgelt gegeven
ende vinc an hermiten leven
niet verre van siere port
daer hi swarlike wert gecoert
beide stille ende oppenbare
van der duveliker scare
so dat niemen twivelen en darf
hine vacht wel menechwarf
swaerlike jegen den viant
eens quam die duvel in samblant
van enen swerten kinde vore hem
ghestrect neder ende seide ic bem
verwonnen want hi al onderdede
den geest der onsuverhede
met des geloeven cracht onbesmet
met abstinentien daer met
hierna wert hi in rade daer af
dat hi hem decte als in een graf
dat den duvelen so verdroet
ende quamen met menechten groet
ende gaven hem so menechen slach
dat hi rechte als doot daer lach
dien sijn jongere also vant
diene droech in die port te hant
als dat wisten die gebure
daden si alse ten like cure
ende als si sliepen ter middernacht
quam antonise an cen deel cracht
die sinen jongere so dies gewoech
dat hine weder ten grave droech
dats die andere en wisten niet
daer lach hi noch in swaer verdriet
van der smerte die hi eer doegede
maer sijn herte dat altoes poegede
hoe hi die duvele verstrede
vermaent heeft hise ten stride daer mede
daer quamen si hem weder ane
in messeliker beesten gedane
daer gingen si hem an met tanden
met hoernen met clauwen als met scanden
tontlivene aldaer ter stat
ende cortelike na dat
so quam een licht so doreclaer
dat die duvele jagede van daer
ende hi wert te hant genesen
jhesus kerste siet hi met desen
doe sprac antonijs goede jhesu
waer waerdi waer waerdi nu
twine haddi mi gemaect gesont
doe ic ierst so was gewont
doe horde dese woerde hi
antonijs seide hi ic was hier bedi
ontbeiddie tote deser tijt
dat ic wilde sien desen strijt
nu omdattu heefs gestreden
wel met groter manlijcheden
so makic di in corter stont
die werelt dore namecont
nu alse dese heilege man
xxxv jaer gewan
so stercte hem an gode de sin
daer hi ter woestinen bat in
trac in sinen wege hi sach
waer een plateele groot selverijn lach
om sduvels hoenne peisde hi dan
ende sprac dus hem selven an
wanen mach hier sijn dit comen
der menschen voetspore hier niet sijn vernomen
het es so groot en mochte ontfallen
niemene onwetende sijn met allen
duvel dit es dijn werc dijn strec
mijn wille en wert van di niet belet
ende alse hi dit heeft geseit
verginc die dinc als roec gereit
daerna vant hi gouts enen hoep
daer hi af nam sinen loep
als ochte hi vlo van stercken viere
doe leet hi saen ene riviere
ende vant an enen berch een gat
xx jaer woende hi in dat
daerne die menege sint versochte
ende daer hi vele miraculen wrochte
selke wile so quam vor desen
de duvel die so groot sceen wesen
dat hi thoeft toten hemele draget
ende als hem antonijs vraget
wie hi es hi seget sathan
vort vraget hi den heilegen man
waeromme eest dat so op mi striden
die moenke ende in allen tiden
die kerstene mi vermaledien
antonijs sprac hort sijn belien
wel te rechte doen si dat
want dicwile ende te menegher stat
werden si gepijnt met dijnre lagen
sathanas heeft dit gewagen
hem selven distorberen hi sal
icken doe dies groot no smal
want ic van niente ben gewracht
overal regneert cristus cracht
gods name maect overal geclanc
doe seide antonijs gode danc
ende die vuele quade sathan
voer als een vuel roec van dan
dese sant hadde so groten gare
om te sine martelare
dat hi den martelars volgede ane
die van den keyser maximiane
worden gepijnt hier ende ghinder
maer niemen wilde doen hem hinder
dies hi droefde herde sere
want hi gherne om onsen here
ghedoecht hadde der mertielien verdriet
maer wie dat dade en vant hi niet
confessor es hi dus bleven
in meneger wijs leidde hi scerp leven
so dat sijnre miraculen lof
so blickende wert dat hi daer of
die ydel glorie heeft ontsien
ter woestere steden trac hi na dien
daer hi doegede menege plage
van der heltscher viande lage
hierna daden an hem hare bede
moenke die hem volgeden mede
dat hise versage in haren dorste
want si waters hadden borste
daer brachte hi vort ene fonteine
met siere beden suete ende reine
ende alse hi dit hadde gedaen
es hi ten monecken blide gegaen
daer hi om goet doe wert genoet
ende dede menege nutscap groet
te noenen daechs eer men at
wert gedragen in hoger stat
van den ingelen dese heilege man
duvele quamenre jegen dan
die beletten wilden die vaert
ende hebben geoppenbaert
van siere geboernessen die sonden
maer die ingele in corten stonden
hebbent met goeder proeven onttaen
metten ingelen daelde hi vri saen
ende vant hem also hi was eer
op enen tijt gesciede meer
dat sijnre monecke spraken gevielen
vragende van den wesene der sielen
ter naester nacht antonijs hort
hoe dattene ene stemme roept vort
ende seit stant op ende sie
ende cortelike so sach hie
enen langen wies hoeft gerochte
toten wolken also hem dochte
dat hi met armen met handen lanc
benam te vliegene den ganc
selke die gevedert waren
ende te vliegene te hemele begaren
ende selke en mochte hi niet gehouden
sine vlogen daer si wouden
daer horde antonijs bliscap groet
ende rouwe sonder genoet
ghemingt van diere verwonnen waren
ende van der verwinners scaren
ende antonijs heeft bekent
dat dit was der sielen concent
ende die duvel heeft gewert
van doegeden die hem te sonden kert
ende heeftse met hem gehouden
ende die heilegen die wouden
te gode senden haren ghere
daer jegen en hadde hi geene were
daer hi rouwe groot omme vortbrochte
eens sat antonijs ende wrochte
met sinen brueders ende mettien
heeft hi te hemele wert gesien
ende sach een visioen verswaert
neder so viel hi ter vaert
ende bat gode dat hi verkeere
dat quaet toecomende tontsiene seere
dit horden die bi hem waren
ende begonden hen vervaren
ende baden hem dat hi wilde doen
bekinnen dat visioen
doe seide hi weenende dese woert
dat een quaet al ongehort
te comene ware naer
ic sach seit hi gods outaer
ommeringt met menege mule
die met haren hoeven vuele
die dinc al scieden van den outare
hierbi weetic oppenbare
dat dat rechte geloeve kerstijn
met groter plagen gequetst sal sijn
ende dat gelijc dat beesten dullen
die liede al verscoren sullen
die sacramente van onsen here
dits dat mi doet versuchten sere
als dit aldus was gehort
so sprac gods stemme daer dese woert
veronwerdt sere wert mijn outaer
ende dat wert cortelike waer
want na twee jaer die arriane
ghingen so der kerken ane
dat si sceen van al ontset
niet allene en worden besmet
magede goede vrouwen gemeene
maer die vonten worden onreene
ende men versloech goede kerstene scaren
bi den outaren oft scape waren
balicius een arriaen
die in therscap was gegaen
van algader egypten lant
dede den kerstenen selken pant
dat hi magede ende monecke mede
al moedernaect dede alle die lede
te stucken blouwen al oppenbaer
tote desen tyrant fel ende swaer
screef sente antonijs dus ic sie
die gramscap gods comende op die
die kerstene te pinene afsta
datti gods gramscap niet en beva
die di naect ende es gehende
ende di dreiget met quaden ende
die onsalege heeft gelesen
die lettere ende loech te desen
spau hi daer in tonwerden
ende warpse vor hem ter erden
ende die de lettere brachte daer
dede hi menege pine swaer
ende daer toe die felle tyran
ontboet dus den heilegen man
om dattu draechs so groote cure
ten monecken so sal in corter ure
te di comen hebbic gedacht
die discipline van onser macht
maer die rechte ons heren wrake
die sloech saen dese dreigende sprake
want den dreigere gesciede
dat hi onder ander liede
reet een pert saechte ende tam
dattene metten tanden nam
ende warpene vor hem op die erde
ende berechtene sere onwerde
binnen den vijfsten dage was dat
dat hi hem qualike vermat
in die port was hi gedragen
ende starf saen in swaerre plagen
menege andere miracule scone
dede onse here van den trone
in des groets antonijs ere
oec was hi besceeden sere
te kinnenne goede geeste ende quade
groet in daden vroet in rade
so galt hi der doot hare scout
hondert ende vijf jaer out
troestende sine bruedere ter doget
daer hise maecte al in verhoget
ende na dat hise alle custe
voer hi ter eweliker ruste
die jeesten van den heilegen lieden
die in desen tijt gescieden
hebbic u een deel verclaert
nu treckic ter hystorien waert
van den keyser constantine
ende van helenen der moeder sine
lange ende alte swaer een dolen
hilt bedect ende verholen
dat cruce ons heren gebenedijt
nu geviel in desen tijt
dat helenen der keyserinne
bi visioene quam in den sinne
te besuekene die stede
daer ons heren cristus lede
an dat cruce genagelt waren
ende om dat te doene verclaren
dus voer si te jherusalem
ende heeft gevraget hem
daer si af berecht sijn waent
maer niet lichte en wert si vermaent
want die tyranne over langen tijt
die op kerstenheit hadden nijt
hadden te dier stede een beelde gesat
in venus ere so was dat
ende dit was daeromme gedaen
oft eenech kersten wilde bestaen
te comene al daer ter steden
om jhesum cristum anebeden
dat het also schinen soude
of hi venus anebeden woude
dus wert die stede ene lange stont
onversocht ende al oncont
hieromme ontboet vrouwe helene
te samen die vroetste joden gemene
die te jherusalem doe waren
als oft ware hare begaren
dat si antwerdden van haerre wet
als sise in talen hadde geset
ende gelachtert haer dolen swaer
ende si geproeft hadde claer
cristus geloeve bi den propheten
heeft si hen anderwerf geheeten
dat si uutgaen ende kiesen dan
de vroetste onder alle hare man
si gingen dus ende spraken onder hen lieden
wat saken maecht bedieden
dat ons dus moyt de keyserinne
een jode was daer vroets van sinne
die judas geheeten was
hi sprac ic make u vroet das
si wille vragen om dat hout
daer onse vorders met gewout
wilen jhesum hingen ane
mi dede dus te verstane
mijn vader symoen eer hi starf
siet sone te welker warf
dat men ondersoec sal doen
om thout daer an wilden verdoen
jhesus cristus die vore ons waren
du sels dat eer oppenbaren
eer du di sels laten pinen
want dat joedsche rike sal dan dwinen
ende si werden in mogentheden
die den gecruusten anebeden
ende die gecruuste sal regneren
ewelike sonder verkeren
boven al want die gone
es des levende gods sone
die andere spraken uut enen monde
wi en horden dies te geenre stonde
wiltmen di dan om tcruce vragen
siet dat van di niet en si gewagen
nu worden si geroepen voert
ende si en wilden niet een woert
dies men hen vragede antwerden dware
doe wert bevolen al die scare
datmense ten viere brachte saen
van vreesen worden si so bevaen
dat si judasse gaven daer
ende seiden oppenbaer
dits een man sijt seker des
die rechte spropheten sone es
hi weet van onser wet al dware
helene riep dien tote hare
ende seide nu kies al bloet
so dleven so de doot
wiltu leven op erterike
ende in den hemel sech mi waerlike
waer es bedect dat cruce ons heren
judas waende dit ontkeren
ende sprac icken kinne niet die stede
want icken was niet daer mede
aldaer hi gecruust was
helene antwerdde wat das
bi den gecruusten sweric di
oftune en segts de waerheit mi
ic sal di met hongere verslaen
ende si heeft geheeten saen
datmenne in enen droegen pit
doe sonder spise daer hi in sit
soe vii dage doe riep judas
opwert die bekeert so was
dat hi seggen wille gereet
dat hi van gods cruce weet
men dedenne uten putte saen
ende hi es thant gegaen
ter stede daer dat cruce lach
tote onsen here hi opwert sach
ende seide dese gelike
here god van hemelrike
oft si dijn wille dat regnere
marien sone die van di here
wert gesent  ende en hadde hi
niet geweest ute di
hi en hadde gedaen die wondere niet
die bi hem al sijn gesciet
du en hads hem oec niet van der doot
doen verrisen met crachte groot
nu doe ons een teeken here
also als du wilen ere
wouds moysen josephs beene toegen
also toech vore onsen oegen
desen tresoer sere diere
doe van der steden die maniere
van roken comende riekende wel
so dat ic geloeve niet el
dan in den gecruusten here
die es ende sal sijn emmermeere
over israel coninc
saen als die tale teghinc
so verbevede die stede
ende vele roecs so quammer mede
al van specien riekende wale
doe seide judas dese tale
warechtechlec cristus du sijs
der werelt behoudere in alre wijs
ic segge di danc lieve here
al benic dies onwerdech sere
du en heefs in mijns levens spacie
niet onthouden dine gracie
ene spade nam hi doe selve
ende sette hem manlec ten gedelve
xx voete diep dalf hie
ende vant daer crucen drie
diemen in die stat saen draecht
sente helene heeft gevraecht
welc ons heren cruce ware
want si wiste al oppenbare
dat der dieve waren twee
doe en was daer an te doene nemmee
om te wetene die waerheit
dan datmen ons heren wille ontbeit
omtrent noene horic gewagen
brachtmenre enen dooden gedragen
dat judasse sere wel greide
diere die ii crucen op leide
ende die doode bleef onverwect
doe wert het also berect
dat mer ons heren cruce op leide
die doode stont op sonder beide
ende alle die dit wonder scouwen
loven gode met goeder trouwen
maer die duvel die alle tijt
op die doget hevet nijt
wert hier af gram ende tongemake
ende men horde dus sine sprake
o jhesus van nazarene
du trecs te di al gemene
ic die bi judasse dede
wilen die verradechede
werde uutgewoerpen suere
bi judasse in dese ure
doe dede die heilege helene
bestaden in een selveren vat rene
dat cruce ende dede maken ene kerke
te calvarien van sconen gewerke
ende dede nerenstelike gebieden
allen goeden kerstenen lieden
dat men den dach viere met eren
dat vonden was dat cruce ons heren
van meye op die none vijfte
nu vinden wi oec in gescrijfte
als deser keyserinnen vroede
wille dus was vergaen te goede
dede si ene kerke maken
van dieren sonderlingen saken
ter stede daer si tcruce vant
gods nagele quamen oec hare te hant
die heeft si haren sone bracht
die van somen heeft gewracht
breidele daer hi mede wilde riden
als hi viande wilde bestriden
ende van some dede hi maken
an sinen helm ten selven saken
een deel oec van den cruce ons heren
bracht si den sone ende met eren
heeft si dander deel gelaten
te jherusalem ter baten
dien lieden daer men hem dede
menege groete werdechede
een philosophe was wilen eere
die om erenst van groter leere
in dat uterste india voer
om van den lande te weten tboer
dese hiet metrodorius
seder so verstont aldus
een ander philosophe vroet
ende hem quam in sinen moet
die selve vaert te vangene ane
metrapius hiet hi ic wane
ende heeft hem in die vaert geset
ii kindere voert hi hem met
die hi van letteren instruweerde
der kindere name ic dus leerde
dat deen hiet edesius
ende dander frumentius
nu waest der barbariene sede
als si jegen rome hadden onvrede
dat si versloegen groot ende cleine
waer si betraepten die romeine
nu wert onvrede tusschen die inden
ende die romeine so dat si vinden
die inden den philosophe vorsproken
ende die andere si gingen stoken
dat scep daer si mede quamen
ende hen allen dleven namen
sonder die ii kinderkine
daer eer af was die tale mine
haerre tweer hebben si afdocht
ende hebbense haren coninc brocht
die onder den coninc also dyen
dat si quamen ter heerscapien
edesius wert des conincs scinke
ende frumentius also ic dinke
die sere vroet was ende niet ghier
wert des conincs tresorier
ende si dienden so den here
dat hise eerde ende minde sere
die coninc starf cortelike
ende liet oer van sinen rike
sijn wijf met enen jongen sone
ende eer hi starf so gaf die gone
den tween jongelingen vorseit
orlof te doene wat hen greit
so te blivene so wech te vaerne
maer dat wech varen sage ongerne
die coninginne die hen bat sere
dat si bleven dor hare ere
tote dat hare sone werde bat out
want si vore allen menechfout
hen betroude van den lande
ende gaf hen al de macht in hande
daer frumentius af was thoeft
ende alse hi dus wert geloeft
dede hi besueken wie kerstijn waren
onder die roemsche coomanne scaren
dien hi dede maken sameninge
ende na kerstelike dinge
dede hi maken in vele steden
als kerken daer men in soude beden
ende gaf den cost al diere toe ginc
nu quam tsinen dagen die coninc
dien wel hadden berect van kinde
dese twee daer ic af vinde
dat si weder te lande quamen
nochtan dat hen beiden tsamen
dat bliven baden die coninginne
ende hare sone met nerensten sinne
te tyren quam edesius
talexandrien frumentius
elc aldaer hi was geboren
frumentius brachte te voren
dat het ongevoege ware
dat men gods werc niet en oppenbare
so dat hi ginc al belien
den bisscop van alexandrien
wat god heeft gedaen in ynden
ende bidt hem dat hi wille sinden
aldaer enegen werden man
met anderen kerstenen oft hem god an
dat hi dien onbekinden lieden
salechlike gods wet mach bedieden
athanasius die here
die niewelinge des bisscops ere
talexandrien hadde ontfaen
wert saen met goeden rade bevaen
dat hi frumentius bisscop maect
ende daer te vaerne staect
dien als hi bisscop quam in ynden
god selke gracie wilde anesynden
dat wonder gesciede bi hem te staden
ende also si van den apostelen daden
daer die menege bi wert bekeert
dien hi salechlike leert
edesius die heilege man
wert pape ende volgede an
frumentiuse ende die dede
menege vrome ten kerstenhede
in tiden was dit van constantine
te dien selven tiden gaf god te sine
ghevane een heilech wijf kerstijn
in een rike die name sijn
in latijn hyberia si
daer was costume seit men mi
worde siec daer enech kint
datment van huse te huse sint
oft het iewer gecrege wel
enen wive nu gevel
dat si hare sieke kint dus droech
om te vindene hare gevoech
so dat si ten huse quam ane
daer was die kerstine gevane
die over tkint dede hare bede
ende het genas thant ter stede
hier af so spranc uut die mare
so dat die coninginne sendde omme hare
die si van siecheit grot genas
ende ons heren wet oec las
dat die vrouwe haren man
vortseide nu geviel daer an
dat die coninc in ene stede
quam in selker donckerhede
dat hi niet uut en conde geraken
hi seide met herten dese spraken
oft cristus god warechtech si
also als mijn wijf seget mi
dat hare die gevane seget
so werdic hier bi hem geweget
ende ic wilne anebeden
met al den minen in al den steden
dit wert cortelike voldaen
in ene niewe kerke saen
wert opgerecht van der gevane
ene columne dat te wederstane
daer niemen en dorste met geenre macht
dus baerde haer daer ons heren cracht
te dien tiden dat die heilege helene
leden hadde dese doot gemene
so wert heimelijcst met constantine
constantia die suster sine
die den keyser onstech was
licinius weduwe also ict las
met deser constancien was bekent
een priestere die sijn concent
met arriuse al stille droech
maer niemene dat hijs gewoech
maer an constantien diene hadde waert
heeft hi alleiskine hem gebaert
ende began te sprekene vore hare
van arriuse dat hi sware
bi groten nide ware gepijnt
want hi seide also het scijnt
so ware arrius gemint wale
metten volke altemale
dus brachte hi der vrouwen moet
dat si sine dinc hilt over goet
doe quam hare tsterven bi
ende hare brueder die keyser vri
quam siere suster visenteren
daer bat si hem in der gods eren
dat hi den pape daer wi af spraken
bi hem hilde ende hi die saken
die hi raden wilde wrochte
also als hem nutte dochte
den brueder so riet si des
als die om hem besorget es
der suster betrouwede hi genoech
dat si om hem so sorge droech
ende nam dien pape alse tsinen rade
diet daer toe brachte bi stade
dat arrius bi den keyser went
van daer hi was verellent
doe screef arrius sijn geloeve
daer hi den keyser in maecte doeve
want het niet en hadde onsen sin
al hadt onse woerde al in
na dat die keyser gemerken can
dien des wonder groot quam an
ende waent dat arrius al meene
na de consilie van nicheene
maer hi en willet so laten niet
ene consilie hi gebiedt
dat si te jherusalem
die bisscoppe vergaderen hem
van der werelt altemale
om te verclaerne arrius tale
dus wert arrius wel ontfaen
van menegen dies hem anegaen
maer eer de consilie quam te samen
constantijn die bi toenamen
groet hiet starf te nychomeden
als hi keyser met mogentheden
gheweest hadde xxxi jaer
sine kindere ontfingen daer naer
trike also alst de vader
voren ordineerde alte gader
noch die pape daer wi af spraken
die sere vorderde arrius saken
wert met constantius so wale
dat hi wel na altemale
dede die begherte sine
dit was een sone van constantine
desen heeft die pape so bracht
dat hi arrius heeft herdacht
te bringene te hoegher sake
ende wie datter jegen stake
die soude men also sware dwingen
dat hijt gherne soude gehingen
in desen tiden was sente vincent
daer menege miracule af es bekent
sente florent was tien tiden
daer wi hier voren af lieten liden
daer wi spraken van floriane
die bi dyoclesiane
martelare was gemaect
met wien florent was gestaect
om gode martelie te ontfane
maer gods ingele leiddenne dane
ende hietene gaen te gallen waert
ter roenen quam hi in die vaert
daer over so voer hi dan
met enen scepe sonder stierman
dat sceen hebben menech gat
enen besiecten ganste hi na dat
ende menege miracule oppenbare
dede god dor hem harentare
te sente martine quam hi saen
diene vriendelec heeft ontfaen
want eer dat hi tote hem quam
martijn van den ingel vernam
sinen staet ende sine gedane
ende wat hem stoede te bestane
priestere so heeft hine gewihet
daer hi salechleke in dyet
doe wert hem bi siere bede
van gode gewijst ene stede
daer hi leiden soude sijn leven
serpente heeft hi vele verdreven
die stede was bi der lore
glonna icse nomen hore
daer stichte hi een huus van beden
van sente peters werdecheden
ende van vele anderen heilegen mede
nu was dit des goets mans sede
dat hi te toers ginc eens in tjaer
om sine gebede te doene daer
eens als hi desen wech bestaet
quam hi ter stede die heet condaet
daer vant hi een blent droeve wijf
wies kint hadde verloren dlijf
ende was verdronken in die riviere
dat kint gaf hi hare levende sciere
ende dat wijf wert siende mede
dus leefde florent in heilechede
lx jaer ende drie daer ane
sint dat hi sciet van floriane
hondert ende xxiii jaer
hadde hi doe hi starf vorwaer
van october ter tiender kalende
voer hi te gode sonder scende
die dor hem dede na sine doot
menege miracule groet
een clerc die sinen oem versloech
selke penitencie droech
met yserre gebonden sine lede
dese quam daer ter stede
daer sente florent was begraven
sine bande ontsprongen bi gods gaven
so verre van hem dat si vonden
cume worden in langen stonden
te dien tiden eer noch liet sijn leven
grote constantijn so heeft bescreven
jeronimus was in affrike
arnobius meester in rethorike
juventus een pape vroet
van versene alsomen ons doet
te wetene ja uutvercoren
ende van spaengenlant geboren
al ongetellet volc verdarf
in dien tiden op selke warf
van evele van hongere sonder gile
in surien ende oec in cisile
in dien tiden was verellent
porphyrius die gescrifte sent
so scone den keyser constantine
dat hine dede comen uter pine
dese porphyrius was ierst heidijn
daerna so wert hi kerstijn
daerna so liet hi kerstine sede
want te cesarien in die stede
datmen seit in palestine
daden hem de kerstene pine
daer af hadde hi selc verdriet
dat sceen dat hi daeromme liet
kerstene wet altemale
dat toeget eusebius die sine tale
ter destructien bedreef
dese porphirius bescreef
jegen onse geloeve vele dingen
daer met redenen jegen gingen
eusebius ende apollinaris
ende sente augustijn dat waer is
screef daer jegen vele nuttelijchede
in den boec van gods stede
den vroetsten seit hi oec wesen
van allen philosophen desen
ende den bittersten viant
die den kerstenen oyt wert becant
noch seit ons sente jeronimus
van den groten constantine aldus
dat hi bi siere kindere concent
eerlijc letteren heeft gesent
tote anthonise den heilegen man
van hem scrijft hi noch vort an
dat hi crispuse sinen sone
als keyser in gallen was die gone
wredelike dede nemen dlijf
ende dede ontliven fausten sijn wijf
ende dat hi vore sine doot niet lanc
hem hilt an der arrianen ganc
bi eusebium die bisscops stede
hilt in die stat hiet nichomede
die een arriaen was claer
ende den keyser doepte daer
jegen dese jeronimus woert
es een herde groet discoert
die boec van sente silvesters leven
het en si also bedreven
dat die keyser constantijn
ii werf soude gedoept sijn
dat were so algader dede
eusebius de bisscop van nicomede
die rechte was als van den vane
dragere der arriane
ende die constantine dien here
ten lesten heimelijc was sere
in wondere mach men seggen dus
hoe dat sente jeronimus
in sine coronike niet en gewaget das
dat tcruce ons heren vonden was
en wilde hi ofte en wiste hijs niet claer
dat nochtan was so oppenbaer
ende waeromme dat de keyser constantijn
sijn wijf ende den sone sijn
versloech dat en condic niet gelesen
wat die redene mochte wesen
dit ende oec ander quaet
dat op constantine staet
laten bedect met swigene bliven
alle andere die hystorien scriven
soe en doe dies niemen ondersoec
hier indic den vijfsten boec
in dat men dandere partie noemt
gode daer al goet af coemt
biddic dat ic moet ten besten
volinden bi hem den sesten                amen amen amen
die seste boec besceedt te waren
dien tijt van xli jaren
in welken tiden mogendelike
hilden troemsche keyserike
dies goets constantijns drie kinder
die selke daden groten hinder
der kerstenheit ende waren genant
constantinus constantius constant
na hen die quade juliaen
jovinianus ende valentiniaen
ende valens die keyser was mede
te siere grotere onsalechede
der iiii ierstere heeft hi bescreven
hare jeesten ende haer leven
der drie echterster heeft hi mede
ghewaecht van haerre vromechede
dese boec heeft te sinen deele
lxxxii der capiteele
rome gewan nu keysere drie
constantijns kindere waren sie
constantijn was deen genant
constancius dander de derde constant
dese begonden regneren
cccxl in djaer ons heren
den stoel hilt van sinen rike
te rome constantius ende tkeyserike
te constantinobele constantijn
constant hilt dat rike sijn
thanthiochen in die stede
nu was dit constantijns sede
dat hi sdages was alle tijt
in sijn keyserlec abijt
verciert met preciosen steenen
op sijn hoeft die croene alteenen
nochtan hi emmer leerende was
goede arten ende screef ende las
constantius alse hi keyser wort
wert al van den sinne verdort
ende liet ons geloeven lecht
in sinen anderen jare recht
so disputeerde niet als een dwaes
die heilege vroede athanaes
jegen arrius den buggere fel
te laodicien dit gevel
bi den keyser daer toe verstoet
alse juge probus een here vroet
daer bleef die buggere sere verscroven
ende onse salege geloeven
was geproeft daer herde scone
elken in properen persone
vader sone heilech geest
ende ene nature ende een volleest
nochtan arrius die quade
bleef al in sijn quaet gestade
eusebius die buggere quaet
die al volgede arrius raet
brachte die dinc toe aldus
bi den keyser constantius
datmen wederroepe gemene
wat in de consilie van nychene
over recht was uutgegeven
dus wert arrius verheven
ende die keyser die geboet
ene consilie herde groet
te constantinoble in die stede
daer quamen meest diegene mede
daert arrius ende eusebius af wilden
die herde menech striden hilden
jegen den heilegen alexander
die meer dan enech ander
street jegen arrius heresien
dese was bisscop talexandrien
dien de quade wel daden verstaen
ofte hine wille arrius ontfaen
hi wert siere kerken los gescent
ende swareleke verellent
een dach van diere consilien quam
tsnachts te voren met herten nam
dat bidden an die bisscop goet
an gode dat hi wel behoet
siere heilegher kerken staet
smargens als die dach opgaet
so es eusebius gegaen
tote arrius die hem doet verstaen
dat sijn wille sal gescien
volgen heet hi hem mettien
ter kerken wert daer ginc hi voren
menech was daer diet wilde horen
hoe die dinc daer soude vergaen
cortelike heeft den wech bestaen
arrius ter kerken waert
die met hem hadde in sine vaert
menegen bisscop here groet
nu quam van menscheliker noet
arrius so groten lust an
dat hi ja niet gebeiden en can
hine moet al in toppenbare
daer gaen sitten vore al die scare
also die noet eyscht des lichamen
darme ende ander dinc te samen
dat hi inhadde hem daer ontscoet
ende starf scandelike doot
te rechte dede hi desen endde
wies gepeys was meer dan scende
alse eusebius wiste die mare
ende die andere die pine sware
den goeden alexandere daden
omdat hi soude met hen raden
datmen arrius ontfa
deen vore ende dander na
sijn si alle danen gekeert
sere confuus ende tebarenteert
nu na alexanders leven
wert te bisscoppe verheven
talexandrien in die stede
athanaes van wies kintschede
een deel nu hier wert vertelt
eens alse feestelike helt
alexander die bisscop mare
van sente petere den martelare
den dach in alexandrien
die in sbisscops herscapien
daer te voren hadde gewesen
als men mach hier voren lesen
ende als die dienst al was volent
ende alexander sijn covent
ontbeidt te comene ten male
so sach hi uutwert tsiere sale
ende heeft kindere versien
die hem spelen duncken in dien
dat kindere met haren bisscop spel
houden ende also versach hi wel
dat si daden in selc doen
also men in kerken heeft geploen
daer na so versach hi mede
dat si daden alse heimelichede
den sacramente van der kerken
tebarenteert wert hi in dat merken
die kindere dede hi vore hem bringen
dien hi vragede van haren dingen
wat hare spel hadde gewesen
die kindere vervaerden hen ierst van desen
ende seiden sine daden niet
ten lesten hebben si al bediet
wat dat hadde gesijn haer spel
ende lieden oppenbare wel
dat athanaes hare bisscop ware
ende hi selke van haerre scare
ghedoept hadde in dien spele
doe vragede die bisscop so vele
den genen daer hi af horde
die waren gedoept om die woerde
die men hen vragede ende wat si spraken
ende verstont al claer die saken
dat si daden ende seiden mede
al trechte van den kerstenhede
daer wert hi met goeder stade
met siere clercgien te rade
dat si tdoepsel so hebben beloepen
dat mense anderwerf niet en sal doepen
maer dat menre enech dinc toe doe
die den papen recht horen toe
doe nam die heilege bisscop ginder
athanase ende dandere kinder
die alse papen sijn in tspel
ofte anders geordijnt also wel
ende sendde om moedere ende om vaderen
ende beval hen allen gaderen
om gode dat si die kindere wouden
altoes in die kerke houden
ende cortelike gevel
alse geinstruweert was wel
van gramarien in der scolen
athanaes wert hi bevolen
enen pape diene leerde wel
daer hi wert rechte alse samuel
in den tempel ons heren opgevoet
met alexandere den bisscop goet
was hi ter consilien groet
want hi daer groete noet
daer sijns hadde alexander
want hi vroeder was dan menech ander
ende was altoes sbisscops rade
diene coes in sinen grade
te sine na sinen endde
daer hi in dogede so groot meswende
dat men te hem wert wel mach keren
dat staet gescreven dwoert ons heren
ic sal toegen wat hi al
in minen name gedoegen sal
cortelike ii jaer na das
dat constantius keyser was
began starc op te gane
de quaetheit der arriane
ende bi des keysers gemoede
so dat die kerstene bisscoppe goede
in die karkeren moesten gaen
ende andere menege pine ontfaen
moesten athanasius voren
want den keyser staken in doren
die arriane in hare baraet
van athanase al dat quaet
dat si consten gevisieren
dat sine in gramscapen so bestieren
dat hi saen versamenen dede
te tyren in die stede
ene consilie waer met
athanaes al si ontset
daer hi bracht was al gevaen
ende men woude op hem doen staen
dat hi hadde een wijf vercracht
ende dwijf was vor ogen bracht
diet hem al bloet sal opleggen
alse ment hare beval seggen
nu was metten bisscop goet
thymotheus een priestere vroet
die antwerdde hier ter stale
als dwijf geseit hadde altemale
so keerde hem thymotheus te hare
ende sprac ten wive al oppenbare
in waerheiden noyt teeneger stont
en woendic met di dits di cont
ende cracht ic di noyt en dede
ende ter vaert na deser wive sede
tyet sijt den pape meer dan te voren
ende sprac dat men wel mochte horen
du daeds mi cracht in dese stede
ende besmetteds mine suverhede
doe keresi hare ten juge waert
ende heeft met starken eede verclaert
dat si hadde geseit al waer
scande quam elken an aldaer
die sere te belachgene was
die viseerre was al das
dat dien si wilden sculdere maken
quite bleef met so lichten saken
nochtan so en mochte die goede man
also niet quite gaen van dan
sine seiden op hem oppenbare
dat hi ware een toeverare
ende dat die liede in hare ogen
also van hem waren bedrogen
ende waenden sien anders dan si sagen
dus wert so grot der quader clagen
dat sine wilden sonder verboren
met haren handen te stucken scoren
ende so hadden si oec gedaen
en hadt met crachte niet wederstaen
archelaus metten sinen
diene hen nam met groter pinen
die bi den keyser daer was geset
dat hi al onrecht belet
dus brachte hi den heilegen man
met pinen ende heimelike van dan
die quade quamen weder te samen
als of si de consilie annamen
ende seggen dat niet en es geproeft
op athanase maer als behoeft
so heeft hi selve willen lyen
van alte groter dorpernien
daer sine af hebben gedoemt
ende doen so dat te wetene coemt
bi skeysers gebode oppenbare
in die werelt harentare
om saken van den valschen kere
wert athanasius die heilege here
vluchtech overal in dlant
dat hi geen seker stede en vant
daer hi mochte onthouden dleven
want die keyser dede uutgeven
baljuwen proesten ende graven
dat sine vangen als enen ongaven
vort belovedemen grote miede
elkerliken wien dat gesciede
athanase te bringene in live
oft sijn hoeft eer dan het blive
dus waest jegen hem al sere
met wien dat was god onse here
diene brachte an diene gherne
bedect hilden in ene cisterne
daer hi vi jaer so in lach
dat hi die sonne niet en sach
ten lesten wert hi gewijst
bi den joncwive diene spijst
bi den wetene van haren heren
maer god die dat conde verkeren
den heilegen bisscop weten dede
so dat hi ruumde tsnachts die stede
daer menne sdages soude soeken
ende als si die des wilden roeken
den bisscop niet en vonden daer
dochte hen allen overwaer
dat men met hen scheren houde
dat dat joncwijf sware ontgoude
als die valscheit jagen can
nu ducht dese heilege man
dat sijn sculen ende sijn decken
iemene qualike mach berecken
dat hem ware herde leet
ende geene stede en es die hi weet
in skeysers constantijns of constantius rike
daer hi mach wesen sekerlike
ende trac also hi in rade vant
in skeysers constants lant
diene werdelike ontfinc
als hi wiste sine dinc
heeft hi te sinen brueder gescreven
dat hiere omme soude sneven
dat hi den groten pape ons heren
dade pine ende so vele onneren
athanase nu hi hem bade
dat hi worde saen te rade
dat hine sonder moylijchede
weder sette in sine stede
en dade hijs niet sekerlike
hi soude comen in sijn rike
ende op hem sware wrake ontfaen
bi wien dat quade al ware gedaen
constantius die dese letteren las
want hi den brueder ontsach wert das
te rade dat hi den bisscop goet
weder in sine stede wesen doet
maer een deel woerde gaf hi hem swaer
nu geviel niet lange hier naer
talexandrien in die port
ene craye vloech daer diemen hort
maken herde groet geluut
die heidene vrageden wat beduut
der crayen roepen recht als dwase
den heilegen bisscop athanase
want sine waenden toeverare
ende hi antwerdde hen oppenbare
lachende die craie roept cras
dat in latine es ende was
die dach die naest comende es
dus roept si sijt seker des
heden den droeven dach van morgen
die u wesen sal vol sorgen
des naests dages eest so comen
datmen letteren daer heeft vernomen
toten juge van der stede
die de keyser senden dede
dat hi die heidene in geenen kere
in haren tempel en late comen meere
feeste te doene haren goden
dus wert den heidenen daer verboden
van haerre wet die hoechste feesten
nu vinden wi aldus in jeesten
dat hierna die keyser constant
verloes beide lijf ende lant
bi enen die magnentius hiet
doe rees weder op tferdriet
op athanase in corter tijt
want die op hem hadden nijt
brachtenne metten prince in haten
dat hi gejaget was siere straten
ende daden sijn in sine stede
die in ongeloevechede
rechtelike was hare geselle
gorgius so hiet dese felle
athanaes dese heilege man
dore al tferdriet dat hem quam an
so screef hi menege nuttelijchede
alse hi tijt hadde ende stede
noch seldi mogen van hem hier naer
hoe hem die quade waren swaer
horen ende wat hem god goets dede
want hem die doget altoes bleef mede
nu in dien tijt daer ic af scrive
was bisscop in heilege live
sente maximijn te trieren
die in eerliker manieren
ontfinc den heilegen athanase
alse hi bi den quaden dwase
den keyser constantius vluchtech was
alsomen hier voeren las
maximijn also wijt horen
die was van poytau geboren
van edelre comst wies brueder mede
te poytiers hilt bisscops stede
dese heilege maximijn
liet dlantscap ende tgeslechte sijn
alse onse here wilde visieren
ende woende in de stat te trieren
daer hi eleregie leerde in der joget
ende alse hi sere wies in die doget
quaemt bi gods wille dus
dat een heilech man hiet quiriacus
quam tsnachts in sente acharis kerke
daer hi verstont bi gods gewerke
dat maximijn des bisscops stede
ontfangen soude om salechede
na dat agririus doot ware
die doe aldaer was bisscop mare
agririus oec dic bisscop goet
an den ingel also verstoet
dat hi maximine in state
sette in sinen achtersate
agririus over niet lanc
dede te gode den salegen ganc
ende die heilege maximijn
wert bisscop in die stede sijn
dese heilege man voer eens te rome
daer hi vant also ict gome
sente mertenne in den pas
die noch doe geen bisscop en was
ende hi wilde mede te rome waert
daer si dus quamen in die vaert
verbeet een eyselijc welt bare
den esel die droech hare ware
ende maximijn die heilege sant
gheboet den bere altehant
dat hi anva des esels doen
dat die bere wel heeft geploen
tote dat si keerden tote ere port
dier van den bere bleef een wort
daer gaf die heilege maximijn
den bere na doude seden sijn
orlof te gane maer dat hi niet
vort iemene dade verdriet
sente martenne bat hi met beden
dat hi met hem ginge tsiere stede
te triere ende saen daer naer
voer hi in heilecheiden claer
te gode ter vierder kalende
van wedemaent ende also ict kende
so starf hi onder die poytevine
om te visenteerne die sine
was hi daer comen ende na das
was hi daer hi bisscop was
ghevoert te triere met groter ere
te wies grave onse here
scone miraclen doet dicke sien
hort hier ene scone van dien
binnen des conincs zegebrechts tijt
was een pape die hadde strijt
van pleyte jegen enen fransoys
vore den coninc van desder noys
vele gehandelt ende in der stont
dat hi es comen also mi es cont
te triere om anebeden
gode in die heilege steden
den pape so sprac an dus hi
jof dijn eysch warachtech si
swere dat hier op den grave
maximijns des bisscops gave
die pape sprac ic doe gereet
daer dede hi altehant den eet
dat sijn eysch warachtech ware
die fransoys wert in mesbare
op den heilegen maximine
als dien dochte dat hi trecht sine
bi hem verlore ende hier na saen
sijn si uter kerken gegaen
die fransoys die pape met
onlange wert daer gelet
die pape en viel neder doot
die fransoys vortmeer albloet
sente maximine lof anleide
wat dat hi te voren seide
te triere wert om hoerdoems saken
verstoeten een archidyaken
van sinen bisscop die doen woude
bi sinen eede sine onscoude
op sente maximijns graf
den bisscop genoechde hier af
die ander ginc ter kerken waert
ter ierster dore wert hi vervaert
daer hi beidde ene ure
doe ginc hi ter ander dure
ende als hi wilde ter derder gaen
wert hi met sterken cortse bevaen
ende en dorste vortmeer setten voet
hem dunct dat hi sterven moet
ende heeft in biechten belyet
die sonde diemen hem antyet
vort bat hi den volke met staden
dat si over hem alle baden
gode ende sente maximine
ende daer toe den bisscop sine
ende cortelike na dat dit was
van alre siecheit hi genas
ende gewan sijns bisscops vrede
in rechter caritaten sede
sapor coninc der persiene
maecte dusent werven tiene
in dien tiden martelaren
binnen sinen rike ende in dier scaren
was die heilege symeoen
die hielt ardsbisscops doen
te seleutien te tesifonten mede
elc es ene coninclike stede
desen dede sapor vore hem bringen
die altoes om geene dingen
den coninc anebeden en woude
ende toender toe so scone onscoude
doe wildemen dat hi anebede
de sonne dat ontseide hi mede
in den carkere wert hi gedaen
daerne gemoette in tgaen
eustasadis die altemale
meester was van des conincs sale
die eens kerstijn was gedaen
maer daerna also bevaen
ende daertoe also verwonnen
dat hi alse gode ere dede der sonnen
dese quam nigen symeoene
die onwert hadde van dien doene
doe wert die ander in groten weene
sine diere cleedere reene
dede hi af ende dede daer nare
een cleet an vuel ende onmare
als die coninc dat versiet
ende hine mach verkeren niet
hiet hine onthoefden eer hi dat dede
dede hem die coninc ene bede
dit was die bede die hi woude
dat des conincs amman roepen soude
oppenbare dat hi die doot
en ontfinge dor sake no cleene no groot
dan om cristum den gods sone
hieromme dede hi roepen tgone
dat si an gode souden weder vaen
die an tdolen waren gegaen
bi den exemple dat hi gaf
daer hijs onsen here ginc af
als die heilege symeoen
in den kerkere verstont dit doen
lovede hi gode in groter vroude
een kersten ananie een oude
was bevolen te doene ten swaerde
diere hem een deel af vervaerde
pusichius wert geware das
die metten coninc grot here was
ende en mochte langere dat niet gedoegen
ende sprac als die hem troest wille toegen
o oude een lettelkijn
so luuc nu die ogen dijn
ende wes seker dattu sout sien
cristus ansichte thant na dien
dese ende andere dies geloeft
worden daer salechleke onthoeft
ende symeoen die heilege man
bi martielien hi gewan
ter ellefster kalende
van mey te doene enen salegen ende
ende tsander daechs vele siere gesellen
der martyrlogien horen wi tellen
datmen in persen dient of diende
in meye ter kalenden tiende
van der feesten der martelaren
die bi den coninc sapore waren
om gode gedaen ten swerde
onder dese menechte werde
waren die elc bisscop was
melesius ende accepsimas
ende een pape jacob genant
mereas ende higor dits becant
dat si beide bisscoppe waren
met cc clerken teere scaren
behorden l moenke wele
daer toe heilege magede vele
onder de welke was carbua
symeoens suster also ic versta
daer wi af spraken niet lanc ees leden
met eenre harre geselneden
die doot van den keyser constant
wilde wreken opten tyrant
constantius om wat hi quam
in occident hi dus annam
allene al dat keyserike
want sijn viant starf cortelike
doe rieden hem die arriane
die goede bisscoppe te bestane
van algader occident
hoe dat si mochten sijn gescent
doe si begonsten hare ierste caes
was dat die heilege athanaes
moeste sijn gedoemt te voren
want hi dochte hen meest haer toren
dus quam bi den keyser ane
ene consilie te melane
daer vele bisscoppen waren gescent
uut haren steden ende verellent
denijs eusebius ende paulijn
tholcanaus ende lucifer sijn
verellent so es oec die goede
hylaris die bisscop vroede
noch dede die keyser teere ander stat
ene consilie maken in dat
worden bisscoppe vele bedrogen
bi sempelheiden want vore ogen
leiden hen an dat si niet en verstonden
die orientale die vele conden
dus wert der kerken anschijn clare
leelijc ende sere onmare
deen jagede achter dander jagede vort
nochtan dat elc ter kerken hort
lyberius die paeus was
in ellenden gesent na das
die arriane felixe maken
paeus in sine stede sinen dyaken
ende also in vele anderen staden
also die arriane baden
worden bisscoppe verkeert
daer ongeloeve bi wert gemeert
nu wert der arriane wet
in manieren iii geset
want eunomius die catijf
lasers wert in siele ende in lijf
maer meester groet in logyke
screef vele ende subtilike
jegen onse geloeve recht
an hem esser vele gehecht
dies es die name comen ane
die heresie eunomiane
een ander machedonius hiet
dien als men die goede verstiet
te constantinoble brachten ane
dat bisscopdoem die arriane
die seide beide lude ende stille
jegen onse geloeve na sinen wille
aldus ene eyselike beeste
die bi arrius volleeste
alse uter hellen brachte vort
een hoeft van iii vormen woert
bi arrius die seide dat sine
dat ongeloevecheit was fine
bi den eunomianen mede
een ander ongeloevechede
die derde die machedoniane
nu geboet na minen verstane
constantius na den wille sine
te nychena in bithine
datmen daer ene consilie houde
dat moeste bliven alsoet god woude
want van erdbeven verdarf die stat
arsartius vorseide dat
die riddere was hermite daer naer
die als hi seide den lieden waer
si niet en geloeveden die dinc
in enen torre hi weder ginc
daer hi in sat vor dien stonden
ende wert saen daer doot vonden
men seget hi bat gode om sterven
dat hi die port niet en sage verderven
enen die beseten was
dese arsartius genas
ende doodde enen vreseliken drake
de consilie daer nu af was sprake
leidemen ter port die es genant
seleucien in ysaurien lant
van liberius sprakic eer
daer ic noch af spreke meer
ende van den paeus sinen vorsate
hiet julius in swaren state
was hi ende menege pine
doegede hi om die doget sine
x maende was hi in cllende
ende dede salegen ende
op die yde van aprel
liberius den paeus gevel
dat hi quam in sine stede
die wert oec in ellendechede
van constantiuse gesent
omme dat hi niet sijn concent
en wilde doen na die arriane
iii jaer lach hem ellende so ane
dese dede heimelike te samen
die papen van goeder namen
ende ordineerde bi haren rade
enen pape goet ende gestade
felixe paeus in sine stede
die ene consilie te samen dede
daer hi in ii papen vant
die waren van constantius hant
deen hiet ursatius dander valent
dese worden beide gescent
ende verdoemt bi rade bi machte
van bisscoppen xl ende achte
valent ende ursatius
vielen in groten nide aldus
ende hebben constantius gebeden
dat hi uter ellendecheden
liberiuse comen doe
dat hi dede so sprac men toe
liberius dat hi aneginc
den keyser so dat hi ontfinc
dat paeuscap ende men verstac
felixe die was sonder lac
dus liet liberius die doget
ende voer of hi ware verhoget
te rome in siere heerscapien
dwalende in heresien
dus wert die clercgie goede
in die jacht in daermoede
so dat papen ende clerke waren
in de kerken gemaect martelaren
felix die dus ontset wort
sette hem heilechlike vort
te woenenne op sijns selfs erve
daer hi wel tsiere bederve
dede enen salegen ende
van oechst op de vierde kalende
scriven willen wi hier dus
hoe dat die heilege eusebius
die pape was in rome der stat
claerlike oppenbaerde dat
liberius een recht buggere ware
dit togede hi so oppenbare
dat herde vele van den lieden
van liberius leerne scieden
ende eusebius met siere leere
troeste die liede in onsen here
ten lesten hi gevangen wart
ende vore den keyser bracht ter vaert
bi wien liberius was die paeus
die an eusebius sprac al aeus
du best allene in rome der stat
kerstijn eusebius sprac op dat
onse betrouwen es boven al
an onsen here dat hi ons sal
ghetrouwe vinden na der vouden
so dat wi die benedixie houden
die ons hier vore es comen an
van julius den heilegen man
liberius antwerde dede
en houden wi niet julius stede
eusebius antwerdde saen
hadstu in dat geloeve volstaen
daer du in scheens hier voren sijn
dat hadde verclaert tgeloeve dijn
constantius antwerdde te desen
ende wat mach tusschen tgeloeve wesen
ende geloeve eusebius sprac
wi die van sonden hebben lac
houden nochtan tgeloeve te rechte
ulieden houdt in die hechte
verwoedtheit des duvels fel
ende der hoverden nijt also wel
die felix die paeus waert
ende in dogeden al verclaert
als in ellenden wesen daet
ende u heeten ende u raet
die kerstene ontliven dede
papen dyakone clerke mede
doe wert die keyser gram ende dede
besluten in ene nauwe stede
cume wijt of hoge iiii voeten
eusebius den heilegen soeten
daer hi een stic so was inne
in bedingen met gestaden sinne
over vi maent daer naer
voer hi tonsen here al claer
ter kalenden negentiende
van pietmaent dat hi wel verdiende
ghenomen hebben den lichame
ii papen waren sonder blame
gregorius orosius hieten si
ende some sine mage warenre bi
ende dadenne met groter werde
bi sente sixtus graven ter erde
daer si sinen titel setten tsiere eren
eusebius mensche gods ons heren
constantius die dit verstoet
gregorise hi besluten doet
levende in so nauwe een crochte
dat hi onlange leven mochte
doe quam bi nachte toten sant
die pape orosius diene vant
bi der doot ende alse hi gaf
gode sine siele maecte hi sijn graf
neven den heilegen eusebius
dese orosius ic laest aldus
liet ons dese dinc bescreven
bi gebode wert uutgegeven
bi den keyser waer dat men vint
enegen mensche diemen kint
dat hi andersins geloeft
dan liberius die paeus verdoeft
datmenne ontlive thant ter stede
in straten in huse in kerken mede
worden kerstene verslagen
herde vele in genen dagen
bi constantius den keyser fel
bi den paeus liberius also wel
die martyrlogie ons vermaent
ter sevender yden van wedemaent
viertmen sente pauwels dach
te constantinoble an wien lach
des bisscops cure daer in die stede
desen de keyser constantius dede
in dlant van capadocien senden
in een stedeken verellenden
om sijn geloeve sonder blame
oncusa es des stedekijns name
daer hi was bi valscher lagen
der arriane die hem anlagen
verworget sere wreedelike
ende voer so te hemelrike
in pietmaent ter kalende te trieren
pleecht men sente pauwels dach vieren
die bisscop was ende heilech man
die constantius die tyran
in ellendecheit verdreef
in dlant van frigien daer hi bleef
tote dat hi ontfinc die croene
van siere pinen van gode te loene
van merte op die sevende yde
viert men sente andries dach wide
apostel gods ons heren bequame
van dat men sinen heilegen lichame
te constantinoble hevet bracht
ende was binnen skeysers constantijns macht
oec scrivet hi ons diet wiste
dat sente luucs ewangeliste
beene daer mede quamen gemeene
met sente thymotheus beene
die jongere was in salegher leeren
sente pauwels des apostels ons heren
een keyser was na mijn verstant
ghemaect die gallus was genant
in desen tiden ende die gone
was constantijns leonis sone
die menech dusent van den joden
versloech want die quade roeden
versloegen eens nachts ridderen vele
ende setten hen te wapenspele
dat si al metten live ontgouden
die waren boven onnoeselre ouden
hare stat heeft gallus oec verbrant
dyocesarien genant
tyblade diospolim
ende andere steden vele met him
dese gallus versloech mede
tanthiochen in die stede
een deel van den edelen lieden
hystorien horic bedieden
alse hi daer eens was in die port
dat men oestwert siende wort
ene columme den hemele ane
onder ere crucen gedane
te dier tijt dat het geviel aldus
was daer bisscop leontius
die daer bisscop wert na dat leven
van den bisscop die hiet steven
dese bisscop was gedaen
van priesterscape eer hi ontfaen
heeft dbisscopdoem ende omme ondaet
van wive sonderlinge quaet
ende omme die blame te velne daermede
sneet hi af sine manlijchede
nochtan daerna gevielt dus
dattene de keyser constantius
bisscop ordineren dede
in des leontius tiden mede
alse gode te eren in die kerke
die salmen plagen lesen die clerke
als die salm ten ende quam
dat menech pater noster annam
ende seiden die wel geloveden so
gloria patri et filio
ende et spiritui sancto mede
maer der arriane sede
was te seggene gloria patri
in filio omme dat si
mindere alse ongeloevege lieden
dan den vader den sone bedieden
leontius die was arriaen
wilde dies die goede wederstaen
ende als hijt niet gedoen en conde
so sprac hi seitmen teere stonde
sine hant houdende an sijn haer
dat van oudden wit was vorwaer
als gesmolten es dese snee
sal modren blicken vele te mee
als die wilde dat bedieden
dat na sine doot onder die lieden
soude wesen discort stranc
omme den diversen sanc
onder leontius hebbic verstaen
dyodorus ende flaviniaen
waren dierste die so rieden
dat si den singenden choer scieden
in tween elken ene side
ende dore al dlant na dien tide
heeft men gehouden desen sede
dese ii si plagen mede
dat si ten vigilien waren
ten graven van den martelaren
doe riepen die minneren gods gestade
dat elc dies gelike dade
nu scrijft sente jeronimus
dat tesen tiden magnentius
met siere hant hem heeft vermort
in tpalays van lyons der port
ende sijn brueder die hiet decent
dien hi in gallen hadde gesent
te achterwaerne liet alse catijf
te senone met enen stroppe dlijf
de keyser gallus die wert verslegen
ende te hant so heeft gedregen
juliaen sijn brueder trike hem ane
in die stede te melane
in desen tiden also wi vroet sijn
was riddere die heilege mertijn
onder den keyser juliaen
met oetmoedecheiden so bevaen
dat hi maer enen cnape en woude
dien hi nochtan diende menechfoude
van sente mertene dat scriven
latewi aldus hier bliven
maer in de derde partie hier naer
mogediere af lesen wonder ende waer
jeronimus in sine coronike
te desen tiden in rethorike
was victorijn die meester staet
ende in gramarien donaet
dese waren te rome waert
ende also jeronimus oppenbaert
so was donaet die meester sine
den boec die de kinderkine
eerst in gramarien scolen leeren
ende donaet heet maecte met eeren
meester donaet daer wi af spreken
dus latewijt hier van hem gebreken
regnerende in tnegentiende jaer
constantius sterf in dogeden claer
die abt antonijs tesen live
c jaer out ende vive
hort hier een deel wies hi plach
te sprekene na dat ict vermach
waer dattu gaes emmermeere
hebbe gode vor handen onsen here
ende in wattu does so doe
emmer orcontscap daertoe
van der heileger screfturen
du en selsti niet saen verrueren
waer du sits in elke stede
van enen jongelinc die dede
miraculen dus was sine tale
dese duncke mi geliken wale
enen scepe vol goets geladen
waer af het doet onseker raden
ocht iet sal behouden landen
weenen began hi altehanden
ende seide ene groete colomme
der kerken die viel nu omme
een brueder een jongelinc
viel in sondeleke dinc
ende sterf in den vijften dage
dat hi viel in sonden plage
een was in dogeden gelovet sere
die nochtan was buten kere
alsmen hem enech onrecht dede
te desen sprac antonijs mede
enen huse gelijc du sijs
voren verciert in groter wijs
dien achter bi dieven en es bleven niet
het was een die helyas hiet
die ene sonde hadde gedaen
die penitencie hi niet en wilde ontfaen
dien heeft antonijs anegesproken
een scep geladen bi der see stoken
verloest van dies tgeladen was
ende landde ydel cume na das
sint dat es verloest so comen
waeromme so wildijt doen verdomen
eens waren der heilegere vadere
met antonise vele te gadere
ende elken vragede hi te diere stat
van der heileger screfturen wat
ende elc antwerdde na dat hi can
ten lesten enen goeden man
hiet joseph heeft hi gevraget
die hem niet connende bedraget
ende antonijs sprac te dien stonden
dese heeft allene den wech vonden
die hem niet connende gewagen
antonise dochte eens dat hi tragen
in dogeden began tier stat
dat hi hem hulpe gode hi bat
dat hi hem vertoege in desen
hoe hi behouden moge wesen
nu siet cortelike na dien
heeft hi enen ingel gesien
als enen man drayende ene line
ende afstaende als van der pine
an gode vallende dan ter bede
tote antonise seggende mede
antonijs doe in deser wijs
du werds behouden seker sijs
sente antonijs seget mede
pine oetmoet ende gebede
behouden den moenc al
hierjegen bringen in den val
ruste proper wille albloet
ende betrouwenesse te groet
noch seget antonijs also ic hier toge
also die vissche als si in troge
alte lange in merren sterven
also die moenke in doget verderven
merren si te lange uut haerre cellen
ende si an ruste hen versellen
oec seget hi die in heimelijchede
rust hi verliest iii stride daer mede
in horne in sprekene ende in siene
een strijt allene staet hem te pliene
dats die strijt van siere herte
noch seget hi wient vroemt of smerte
mocht sijn elc moenc sculdech ware
sinen abt maken oppenbare
hoe menegen voetspore dat hi gaet
ende wat hi drinkende waters ontfaet
op dat hi niet uten wege en ga
in wat dat hi aneva
een brueder sprac tote desen sant
bidt vore mi hi antwerdde thant
gode en ontfaermt dijns no mi
dune sets ter beden nerenstelike di
hier latewi sente antonijs woert
ende scriven van sinen jongers vort
in rechter onderhorecheit
hebben hen jongers vele geleit
onder antonise den heilegen sant
van den welken wert wide becant
een die sempel pauwels hiet
daer men af bescreven siet
scone miraculen ende claer
in die derde partie hier naer
dies ic daer gescreven sach
ende ic hier vinde doe ic gewach
dese sach elx sin van binnen
also wi elc anders anscijn kinnen
in die kerke gingen teere tijt
die bruedere scone ende verblijt
van aensichte ende elx hoede
sijn ingel sceen in bliden moede
paulus sach dat mettien
heeft hire enen brueder gesien
die swaer was ende ongedaen
ende met duvelen omme bestaen
diene trocken te hen wert
sijn ingel alse sere verveert
volgede hem van verren naer
pauwels wert van herten swaer
sine borst sloech hi weenende sterke
ende en wilde niet gaen in die kerke
maer bleef sittende vor die dore ende woude
beiden tote datmen keren soude
ende als si keerden hi versach
den brueder wies wi daden gewach
met claren ansichte gelijc den anderen
ende sinen ingel neven hem wanderen
blide sere van verren volgen
die duvele droeve ende verbolgen
doe spranc hi op in vrouden groet
lude roepende sprac hi albloet
onvertellijc ontfermechede
gods ons heren ende godheit mede
comt ende siet gods werc met vrouden
die elken mensche wille behouden
ende bringenne te kennen tware
wat hi al sach seide hi daer nare
so was die broeder gedwongen daer
dat hi sijn leven maecte claer
besculdecht van sonden hi hem geeft
lange seit hi hebbic geleeft
in luxurien gewerke
tote nu dat ic quam in de kerke
daer hordic datmen dicke leset
dwaet u ende suver weset
ende anders dat daertoe hort
te handen in die heilege wort
quam mi berou van sonden an
ende sprac tote onsen here dan
here du quaems neder hare
om te behoudene den sondare
vervulle dat nu in mi
siet here ic belove di
dat ic willc alle sonden laten
ende mi also gesaten
dat ic di dienen wille hier naer
altoes in conscientien claer
ontfanc here te desen stonden
mi dien berouwen mine sonden
ende die nerensteleke roept ane
nemmermeer sonden ane te vane
in dbelof van deser dinc
met willen ic uter kerken ginc
die dit horden ende verstonden
loefden gode met herten met monden
eens heeft dese pauwels gevraget
dat sente antonise niet en behaecht
diene vriendelike hiet swigen
daer en was geen jegenprigen
hi sweech hi dede al datmen woude
sente antonijs sprac also houde
die cume een ure dat es herde smal
so es hi behouden al
ghehorsam sijn dat gebiedt god
ende dese doet al onse gebod
sonder wederseggen yet
antonijs dicke hem oec gebiet
te doene dinge al sonder noet
water te sceppenne dat hi uutgoot
ontnayen ende nayen weder een cleet
dat hi dede al gereet
met goeden wille in alre wijs
dat hem antonijs an selken prijs
leide dat hi te selker stont
sendde te makene gesont
sieke daer hem wel af dochte
dat het hem ontfechten mochte
een heilech man was gesien
te dien tiden een egyptien
amos so was sijn name
van desen amos so verstame
dat hi een wijf heeft genomen
dat bi bedwange toe es comen
bi sinen vader bi siere moeder
maer hi was also behoeder
siere suverheit dat si onbekent
van hem bleef daer si hare concent
toe dede bi sinen heilegen rade
xviii jaer bleven si dus gestade
te samen doe scieden si
bi goeden moede so voer hi
woenen an den berch die heet
nitrie ende alsomen weet
woende hiere xxii jaer
ende in elc jaer tweewerf vorwaer
ghinc hi sijn wijf visenteren
discipulen van groter eren
volgeden hem die na hem bleven
eens quam te hem vandic gescreven
man ende wijf die brachten gewont
hare kint van enen verwoedden hont
ende sceen wesen bi der doot
si baden hem in mesbare groet
dat hi hare kint genese
ongerechtege liede waren dese
amos antwerdde daer ter stat
mijns genesens heeft wat
want wildi den osse keren
dien ghi roevet sinen heren
dijn kint sal genesen saen
nu eest also vergaen
dat die osse gekeert was
dat kint altehant genas
men seget als die heilege amos
wert van desen live los
sach sente anthonijs die siele sine
te hemele varen uut alre pine
den godleken potestaten
salme singende scone utermaten
van enen ammonne scrivet dus
in vitas patrum jeronimus
dat hine abt hadde gesien
van monecken dusentwerven drien
desen eens dieve te steelne plagen
dbroet daer hi dlijf bi plach tontragen
hi haelde uten woude ii draken
ende beval hen met siere spraken
die dore te huedene daer quamen in
die dieve rechte oft si hadden sin
bleven si sijn gebod te doene
die dieve quamen na hare gewoene
ende so saen als si hebben vernomen
die draken es hen selc vaer ancomen
dat si vielen in onmacht daer van
dit sach wel die heilege man
diese ophief ende leidese vort
in sine celle ende in fine woert
begreep hise seggende sonder nijt
siet wat ghi herdere dan beesten sijt
si doen bi gode onse gebode
ende ghi en ontsiet en twint niet gode
ende ghi en acht niet op hare leven
die hen ten dienste ons heren geven
doe dede hise eten alse gaste lieve
te hant bekeerden hen die dieve
ende worden beter in corter spacien
dan selke die eer waren in gracien
so dat bi hen gesciede daer naer
dier gelike van wonderen claer
noch hort van den jongers mee
sente antonijs macharise twee
waren sine jongers deen van dien
was een overegyptien
die ander was alexandrijn
dese twee bescreven sijn
wesende al van enen seden
sonder in ontfangelijcheden
van diese versochte sceen blider sijn
dan dander die alexandrijn
god gaf dien macharise verstanden
boven den helschen vianden
ende hem quam eerst ane salechede
bi manslachte want kintsch teere stede
speelde hi daer hi heeft gedoot
rampelijc sijn speelgenoet
in woestinen vloe hi van vare
ende was iii volle jare
also buten allen daken
hierna ginc hi een huseken maken
daer hi salechleke in heeft
xxv jaer geleeft
dicke gaf hi der manslacht lof
want sine salecheit quam daer of
macharijs hadde te siere stede
ene leeuwinne tsiere geburhede
die jonge hadde die waren blent
si doet so dat sise gehent
vore sine voete die jongelkine
doe gaf hi hen tferstanden sine
dat hi vore hare blentheit bade
gode te biddene wert hi in rade
dat hi den jongen gave hare sien
ende siende worden si mettien
doe ginc die leeuwinne van daer
ende die jonge volgeden naer
hierna niet lange alsomen ons leert
es si met haren jongen gekeert
ende heeft also met hare bracht
wel gewoldt menech scaeps vacht
die si leide vor tsgoets mans dure
als die hem gelden wilde sine hure
macharijs die egyptien
behilt enen dleven wien
men ene manslacht tiede an
want hi ginc aldaer die man
verslagen begraven was
ende beswoerne dat hi das
die waerheit seide of hi hem nam
dlijf dien dor wien hi daer quam
ende als die doode seide neen
wilden sine vriende over een
dat hi segge bi wien hi liet
sijn leven dat en vragic niet
sprac macharijs het genuecht mi
dat die onnoesele verloest si
ende en es niet van minen behoeve
dat ic den besculdechden proeve
ander wonder dede hi mede
dat gi moget proeven tanderre stede
den anderen macharise eens waert
ghesent ene druve van enen wijngaert
enen brueder hise gehendde
diese vort enen anderen sendde
ende hi sendedse anderen noch vort
so lange ginct dus dat si wort
macharise weder gesent
merct wat feesten om dat present
tote desen sprac eerst die viant
stant op macharijs gawi te hant
daer menech brueder sal sijn tegader
ende doe sprac die heilege vader
wat es daer van den doene dijn
daer die heilegen vergadert sijn
die viant sprac en wetstu dat niet
negeene vergaderinge sonder ons en gesciet
com ende sie onse gewerke
dus ginc macharijs in die kerke
daer versach hi overal
als vuele morkine kindere smal
loepende nu neder ende nu op
makende metten bruederen scop
die daer hare salmen lasen
ende die si mochten so verdwasen
dat si ii vingerkine gebruken
so dat si hen die ogen luken
die worden slapende also saen
ende dien sise in de monde hebben gedaen
worden sprekende anders dan salechede
na die salme alse si ter bede
vielen liepen die quade wichte
omtrent elken wel gedichte
vore den enen als een wijf gedaen
vore den anderen als die bestaen
wille te doene werc enegertiere
ende na dien dat sceen hare maniere
woerpen si den bruederen in
so besech makende haren sin
hi sachse oec wenen op selker hals
die worden gewoerpen wech als ende als
als die brueders gingen daer nare
ten sacramente van den outare
in selker monde hi siende waert
die morkine stekende colen swart
ende gods lichame keren op den outaer
diemen hen sceen geven daer
hi sach den ingel gods oec staen
ten outare ende sine hant slaen
an spapen hant daer gaf hi mede
gode als die hem helpe dede
tote desen here groet
quam eens van dorste in groter noet
in groter hitten opten middach
een die maecte groot geclach
ende hem sere om water bat
macharijs antwerdde hem op dat
der boeme scadue genuege di
want die menege in wege nu si
die dier lavenessen en hebben plat
bi lande bi seuwen in meneger stat
die macharise te samen beide
sagen eens enen wonderliken man die seide
salech so sidi geteelt
dat gi dus metter werelt speelt
als hise vuelleke sach gecleet
een van den tween antwerdde gereet
sekerlike die heeft ommare
dese werelt die speelt met hare
maer ons ontfermt uwer liede nu
want die werelt speelt met u
te hant so bekeerde hi daer
ende volgede den heilegen naer
den abt macharise vragede een twi
sijn lichame so droege si
ende hi antwerdde die vrese ons heren
die can beene mede verteren
den abt macharise wert gebeden
te sermonerne teere steden
ten bruederen sprac hi toe met weene
bruedere weenen wi al gemeene
eer wi gangen aldaer die trane
den lichame branden ane
doe vielen si neder seggende alle gader
ende weenende bidt over ons vader
den abt macharise quam te jegen
die duvel diene wilde hebben geslegen
met eenre sekelen sere scerp
maer hi en mochte lude hi uutwerp
dat deser talen gelijc si
groete cracht doegic van di
macharijs du vasts menege stont
ende mi en es van negeenen etene cont
du best dicwile in dat waken
ende mi en mach geen slaep genaken
dine oetmoedecheit niet cleene
die verwinnet mi allene
macharijs viel in die bede
ende die viant ruumde die stede
macharijs heeft eens vernomen
ghelijc enen mensche den duvel comen
met enen cleede hadde menech gat
linijn hi versach na dat
uut elken van dien gaten
hangen vele cleenre vaten
hi sprac quade waer gaestu
die viant sprac ic gange nu
die bruedere monegen die hier bi sijn
macharijs sprac wats dmeenen dijn
dattu drages so menech vat
die viant antwerdde op dat
ic drage in der bruedere smake
dranc ende comt also die sake
dat hen die een en genueget niet
so benic diet enen anderen biet
dus dragic met mi vele der vaten
als macharijs bi caritaten
metten bruederen eten soude
ende waest dat hi wijn drinken woude
so was siere costumen ganc
also menegen toge als hi dranc
so vaste hi also menegen dach
van al dat hi te drinkene plach
dus als men hem gaf den wijn
sceen hi in groter bliscap sijn
dat was omdat hi daerbi daer naer
sinen lichame soude sijn swaer
als dit een sijn jongere care
vernam bat hi elken daer nare
dat si hem meer negeenen wijn
en geven want sine daermede bringen in pijn
van desen macharisen tween
laten wijt hier dus over een
maer hier na in der derder pertien
machmer af wonder horen belien
een leven van sonderlingen doene
mochte men van sente hylarioene
vertrecken dat lanc soude risen
alsoet van jeronimus den wisen
bescreven es maer teser stede
moeten wijt corten dese was mede
van sente antonijs discipelen een
daer gods gracie ute scheen
van bi gazen in palestine
waren heiden die vorders sine
dus quam die rose van den dorne
om grammarie te horne
was hi talexandrien gesent
hine sette niet sinen atent
met anderen dullen jongelingen
maer in die kerke was al sijn mingen
doe horde hi van antonijs name
hoe goet hi was ende hoe bequame
den wech te hem wert hi annam
also dat hi tot hem gequam
ende was met hem der maende twee
daer sach hi wonders vele mee
dan ic u mach doen verstaen
te sinen lande keerde hi saen
ende vant doot moeder ende vader
sijn erve vercochte hi algader
ende hevet tgelt salechlike gegeven
selve en es hem een twint niet bleven
xv jaer was doe doude sine
ende trac doe in die woestine
naect wel gewapent in onsen here
ende leidde een leven te wonderne sere
daer hi den duvel mede vererret
die hem pijnt sere hoe hine verwerret
want hem torent dattene een kint
also scarpeleke verwint
dies es hi hem gegaen an
met temptatien so hi meest can
als hi beseft des viants stoken
heeft hi hem dus angesproken
ic sal di recken so eselkijn
dune sels niet wederspoerech sijn
met ghersten en sal ic di voeden niet
maer metten cave ende selc verdriet
salic di doen met laste swaer
in hitten in coude dat di vorwaer
gheenre ongevoeger joien en sal lusten
die duvele lietenne noede gerusten
want si hem dicke als naecte wive
vore hem toegeden scone van live
ende in sinen hongher brachten si hem voren
leckere spise uutvercoren
ende alse hi dan viel ter bede
so ruumde die viant die stede
dolende als wolf of vos
noch en was hijs also niet los
ende quam weder in eenre stont
of hi enen anderen met swerden gewont
hadde ende die gewonde valt vor sine voete
ende bidt hem met woerden soete
dat hi hem geve sepulture
ter beden viel hi ter ure
sijn hoeft liggende op die erde
na menschelike nature onwerde
dat sijn sin die bede begaf
ende peynsde anders in weet waer af
ende die haestege viant
spranc hem op de scouderen te hant
met hielen dede hi ten siden hem leide
met geesselen ten halse ende seide
o omdattu nu sijs in slape du
verweten heeft hi hem oec nu
of hi der ghersten iet hebben woude
onlange geduerde des duvels vroude
want die heilege hylarioen
verscerpte also sijn doen
dat groot wonder te seggene ware
eens quamen tot hem dieve hier nare
of dieve quamen tote di
wat soutstu doen seiden si
hi sprac die naecte en ontsiet
roevers ochte dieve niet
men mochte di dooden seiden si
dat mochte dat mochte antwerdde hi
ende dies en ontsie ic niet hen
want ic gereet te stervene ben
dus met siere gestadechede
ende sinen starken geloeve mede
hebben die dieve quaetheit begeven
ende beterden hare leven
pine groot van den viant
doegede een die wert desen sant
ghebracht met ysere gebonden sere
icken weet niet met wat kere
es hi ontbonden ende vinc an
hylarioene den heilegen man
van achter ende heeftene opgeheven
si die waren hem beneven
riepen ende vreesden sijn ongemac
al lachende die heilege sprac
swijcht ende en weset niet vervaert
sine hant sloech hi achterwaert
ende nam den verwoedden man
bi den hare ende also dan
ende werpenne vor sine voete
doe sprac hi dese woerde soete
ontbent god here desen gevane
te verwinne gaet di ane
enen ende vele es di al een
die man sonder letten negeen
die ginc danen al gesont
maer hi keerde in corter stont
met wive met kinderen met gichten scone
wilde hi den sant geven te loene
die hem weder werp vore ogen
wat swaerheiden moeste gedogen
giezi ende symoen albloet
die een nam ende dander boet
deen wilde vercoopen de gracie ons heren
dander wiltse coopen leeren
al weenende so sprac die man
nemt ende gevet den armen dan
hort hier die antwerde sine
ic die hebbe gelaten dmine
en sal geen vremt goet anevaen
men vinter vele die ontfaen
der armer name daer si mede
hebben occusuen der vrechede
ontfermecheit en heeft geen baraet
niemen en es bat in der armer staet
dan die te sijns selfs behoef en behout twint
hylarion maect ons bekint
dat die duvel selke hate
draecht ten mensche utermate
dat hine niet en haet allene
maer dat sine al gemeene
dit mogen wi hier bi kinnen wale
sijn goet verdarf hi altemale
eer hi den heilegen job iet dede
bi gods orlove an sine lede
den moenken seide hi scande groet
die iet behilden om enege noet
die hen namaels toecomen mochte
een brueder vrec in sijn gedochte
sendde van crude een gebont
hylarione teere stont
dies de bruedere tetene plagen
ter tafelen wert het gedragen
ende hylarion eer iet lanc
besief daer al selken stanc
dat hijs niet en conde verdragen
wanen dat quam began hi vragen
ysichius dede hem bekent
den brueder diet daer hadde gesent
die ander sprac besefstu dan
den vuelen stanc niet diere comt van
ende die vrecheit die stinct in teruut
nu draget den ossen daer uut
ende oft sijt eten willen sie
hi deedt ende men sach nie
die ossen met loyenne gebaren so
elc brac sinen bant ende vlo
dese gracie hadde hylarioen
dat hi wiste elx menschen doen
daer hi quam an dus vremde dinc
bi roken die hi daer af ontfinc
om dwonder van menegen doene
dat god dede dor hylarioene
so wert die stede daer hi sat
die sere woeste was vore dat
so vol bruedere ende andere lieden
dat ict u niet en can bedieden
want wie dat van hem vernam
ende siecheit noesde derwert quam
dat den heilegen man was swaer
die out was lxiii jaer
ende weende menechwerven
ende hi peisde om die bederven
die hem dochte die hi dede
wilen in die eenlijchede
so dat men vraget wat hem deert
ter werelt seit hi benic gekeert
minen loen ic hier ontfa
men waent van mi verre ende na
iet goets dat mi wel mach deren
bi den bruederen die mi eren
dus hebbic een onwert deccleet
die brueders verstaen nu gereet
dat hi hen emmer sal ontflien
grote huede doen si te dien
daer ysichius meest toe dede
want hine meest hadde in werdechede
dus bleef hi droevende ix jaer
so dat een wijf quam aldaer
die hem seide dat si sochte
dat si antonise vinden mochte
weenende sprac hi tier stede
ic ginge gherne selve mede
en hilde mi dese kerkere niet gevaen
ii dage eest heden sonder waen
dat die werelt es algader
verwoest van so heilegen vader
ende saen quam die sekere mare
dat de abt antonijs doot ware
soe en was hylarion niet gewacht
hine hevet daertoe bracht
dat hi gescheeden es van dan
si x dusentech nochtan
daden daer toe al hare macht
in dinde dat het hen ontfacht
met groter pinen es hi ontgaen
van ii bisscoppen heeft hi verstaen
van draconause ende philoene
die bi der arrianc hoene
van den keyser constantius waren verellent
hylarion heeft dese bekent
so goede liede dat hise beghert
te siene ende heefse gevisentert
dies si wel te gemake waren
doe versochte hi sonder sparen
des heilechs sente antonijs stede
met ii brueders volgeden hem mede
keerde hi te affroditoen
om eenlijcheit was al sijn doen
so dat hi in die naeste woestine
voer woenen daer hi menege pine
doegede so dat hem dochte dan
dat hi ierst gode dienen began
nu en hadt in den lande daer
nie gereint was wel iii jaer
dat den lieden dede pine sware
van heilecheiden spranc grote mare
in dlant van hylarioene
dat volc was in swaren doene
van hongere quamen gemeene
man wijf met nerenste niet cleene
hebben si hem om regen gebeden
droeve van haerre droefheden
hief hi die hande die ogen met
ten hemele ende dede sijn gebet
doe wert thant vol van reine sciere
serpenten ende gevenijnde diere
quamen onversien die ongetelt
volc toter doot hebben gequelt
ja die niet genesen en mochten
dan die hylarioene versochten
doe seynde hi olie diemen thant
sendde al dorendore in dlant
ende wie datter mede besmaert
was hi en hadde negeen ruwaert
dus dedemen daer eere so groet
den goeden man dats hem verdroet
ende ruumde daer oec die stede
een stuc swigen wi van hem hiermede
in tiden dat constantius trike
hilt was geboren uut affrike
victorijn te rome die daer
rethorike leerde vorwaer
maer in dinde van siere ouden
heeft hijs hem an kerste gehouden
ende screef boeke die scone spraken
jegen arrius quade saken
nu was een ander victorijn
die bisscop was in dogeden fijn
die menech heilech waerc bescreef
ten lesten hi martelare bleef
nu was na desen na dat ict can gegissen
eusebius bisscop van emissen
die vele goets screef binnen sinen tiden
ende moeste die doot hier liden
te anthiochen dedemenne ten grave
nemmeer en seggicker hier nu ave
nu hort hier dat seker waer is
van den heilegen hylaris
die tesen tiden bisscop was
te poytiers also ict las
was hi portere daer te voren
dat hi te bisscoppe was vercoren
ende hadde een wijf ende dochter ene
die bi sinen rade bleef maget rene
goet kerstijn was hi van beginne
ende was van sere scarpen sinne
in de heilege screfture
ende hi was in alre ure
staende jegen die buggers quaet
waeromme der goeder liede raet
droech dat sine bisscop coren
hadde hi nerenstech geweest te voren
jegen die buggers te disputeerne
nu was hi nerenstegere te verweerne
ende heefse verwonnen redelike
al dore dlant van vranckerike
maer ii bisscoppe arriane
lagen so den keyser ane
die een arriaen was mede
dat in die ellendechede
in ellenden moeste sijn gesent
ende alse hi iiii jaer was verellent
dede die keyser dat si quamen
die bisscoppe daer si waren tsamen
om dat men al oppenbare
dat geloeve gods verclarc
als die bisscoppe alle waren te gader
hylaris die heilege vader
eescht te sprekene den orlof
daerne die bisscoppe warenden of
die ii daer wi eer af spraken
maer si rieden also ten saken
dat hylaris te siere stede
weder voer in goeden vreden
daer hi gemoette in sinen kere
een wijf weenende herde sere
om hare kint sonder doepsel doot
hi hads ontfermecheit so groot
dat hi dat kint met siere bede
weder ten live comen dede
eens als die arriane waren
so mechtech dat was van den haren
de paeus leo die dede te samen
alle die hadden bisscops namen
daer quam hylaris die heilege vroede
met gods geloeve wel in die hoede
nochtan was hi trage in teomen
als die paeus heeft vernomen
dat hi was als vore der duren
hadt hem ommare ende als bi curen
hiet hi den bisscoppen al gemeene
dat si hem rumen stede negeene
als hi onder hen es comen
want die steden hem waren genomen
so es hylaris nu comen inne
werdeleke met vroeden sinne
heeft hi die heren alle gegroet
die paeus in sinen overmoet
sprac hem ane onwerdelike
ende als cen man van sinne rike
antwerdde hem die bisscop vroet
dat hi den paeus noch grammer doet
die danen ginc dreigende sere
dat hi hem pine sal doen ten kere
ende doe sprac die heilege man
oftu niet en keers wat saelt sijn dan
doe gereidde hi hem te sittene op derde
seggende aldus sonder hoverde
sheren die erde si
ende hare volheit also houde als hi
dit hadde geseit so rees die erde
ende gaf hem een sitten werde
in midden daer dandere saten
als hoge als enech der prelaten
dat den quaden wonderde sere
maer de goede loefdens onsen here
nu quam daer een groot gecri
dat die paeus thant doot si
doe scieden die bisscoppe van den hove
in sente hylaris groten love
als thoeft der ongeloevecheden
te niente was voer elc tsiere steden
dore desen sant dede besonder
onse here menech wonder
hi screef oec menege salege leere
dat die buggers crancte seere
ende menegerande nuttelijchede
hi starf te poytiers in die stede
als valentiniaen weest vroet das
met valente keyser was
teere stat die wi horen nomen
mopsocrene so es comen
de keyser constantius besiect sere
van sware gepeise ende meere
van apoplexien swaer
daer hi omme moeste sterven daer
constantius dese keyser quaet
dede menege grote ondaet
op die rechte kerstine goet
dies hadde hi menegen swaren wedermoet
want god gaf hem te sine altoes
in sijn regneren rusteloes
na hem wert keyser juliaen
verstaet wats hem mach bestaen
constantius vader constantijn
groet was die toename sijn
hadde ii bruedere die hem liet
sijn vader van siere moeder niet
delmachius ende constantius
hieten si ic laest aldus
dat constantius constantijns broeder
van den vader niet van der moeder
ii sonen liet dat sonder waen
waren gallus ende juliaen
van wien gallus also men hier las
onder constantius keyser was
sinen neve niet wel lanc
van juliane die ierste anvanc
was dat hi ter scolen ghinc
daerna verkeerde so die dinc
dat constantius sijn neve
wert te rade dat hi hem geve
keyser te sine onder hem van gallen
dus es hem heerscap angevallen
constantien die suster sijn
nam hi te wive op den rijn
heeft hi die gallen verwonnen
sine ridders die hem wel jonnen
hietenne augustus dan
die niemare quam saen an
constantiuse den neve sine
dies in therte hadde grote pine
want hi dorloge liet ter vaert
dat was gereet te persen waert
ende wilde jegen juliane
in den wege quam hem de doot ane
als hi xlv jaer
out was verstaic vorwaer
een swaer tempeest hier began
te comene der werelt an
als keyser wert juliaen
keyser wert hi na mijn verstaen
als men die jare van onsen here
ccc screef ende lxiiii meere
keyser so was hi van machte
een jaer ende maende achte
te constantinoble hi ghinc
ter scolen doe hi was jongelinc
so welsprekende hi waert
dat selke hebben geoppenbaert
dat hi noch keyser wel mochte wesen
so liep die niemare van desen
datse die keyser vernam
constantius wien dat mesquam
so dat hine senden dede
in die stat te nycomede
daer heeft hi philosophie gehort
maer altoes was hi becort
te comene ten keyserike
ende omdat hi dies ontwike
dat niet die keyser en versta die saken
liet hi hem enen moenc maken
ende hi die ierst kerstijn was
wert een verradere na das
want hi horde in toppenbare
die heilege screfture clare
maer bedect was al sijn sin
der philosophien in
nochtan was hi in leser stede
in die kerke te nycomede
in dit abijt tegaen hi doet
des keysers groten grammen moet
al es bi vresen hem dit gesciet
van der hopen en sciet hi niet
want hi seide sinen vrienden somen
dat souden salege tide comen
als hi keyser soude wesen
noch es die keyser vergramt op desen
dat hi moeste van danen vlien
des keysers wijf vantenne na dien
diet nauwelike so bedrivet
dat hi niet en es ontlivet
maer was thathenen gesent
om leeren te settene sinen atent
als hi daer quam hi saen besochte
enen die bi den duvel wrochte
ende heeft hem duvele te voren bracht
juliaen sachse ende wert bedacht
dat hi hem seinde die duvele vloen
juliaen prijsde des crucen doen
alsene scalt die toeverare
dat hi hem seinde niet van vare
en vloen si mer dat si hebben onwaert
dat tekijn ende die keytijf musaert
liet hem altemale verduwen
ende met des crucen hate vernuwen
hier na quamen so die saken
dattenne constantius wilde maken
onder hem keyser omme in gallen
te sendene want in dlant gevallen
so was menech barbarien
gesent wert hi daer in dien
te werene der barbariene scaren
in ene stat quam hi gevaren
daer hem op thoeft viel ene crone
van lauwerboeme was die gone
die bi enen drade hinc
teenre veisteren met selker dinc
heeft men somwile stat verciert
ofte mense daer toe hadde gevisiert
was si gevoeget ten hoefde sijn
also als brac dat dradekijn
daer si mede gehangen was
ende viel hem op thoeft na das
riepen keyser augustus de sinc
dats doverste name al die mine
die barbariene heeft hi verwonnen
dus es sijn regneren nu begonnen
dese keyser daer wi af bedieden
wilde bequame sijn allen lieden
hi dede weder roepen ten haren
die goede kerstene die waren
bi den keyser constantius verellent
ende den heidenen al omtrent
gaf hi orlof wel te doene
sacrificie na hare gewoene
hine wilde in sijn palays niet gehingen
meer der gehuweder camerlingen
ende doe sijn wijf doot was
engeene andere en nam hi na das
bartmakere en wilde hi geenen
want vele gedoenre met enen
vele der coke verstac hi mede
want hi met sempelre spisen gedede
ander dinc te verwonderne sere
so plach dese verdoemde here
van nazansen gregorius
scrijft ons van juliane aldus
wat hi aen hem versach
alse hi tathenen ter scolen lach
icken sach also mi dochte negeen
teeken an hem dat nuttelijc scheen
den hals ongevoegelijc in stijfhede
die scouderen ontwerpende mede
oegen loepende hier ende daer
scouwende den verwoedden naer
voete ongestade nesegate
blasende al tongemate
met pruschene ende sere scachen
ende altoes onhebbelijc lachen
al burlende dede hi sijn concent
sijn loechenen es so gehent
sonder redene wat hi dede
sonder ordene sijn vragen mede
antwerde altoes negeene
alsic sach dese seden onreene
so seide ic wel haestelike
o wat quade voedet troemsche rike
een andere hystorie verclaert
dat hi hadde enen langen baert
jof hi phylosophe si
andere seden so plach hi
daer alle quaetheit an gelach
noch seldi horen wies hi plach
van der sacrificien sijn
machmen merken te groot venijn
van quaetheiden diet al wiste
wat hi dede wat hi ghiste
met siere duveleker offerande
ende sacrificie menegerande
die hi al bi den duvel dede
was al omme tkerstenhede
ende onse doepsel te niente te maken
hier toe dede hi so vele saken
dat ict al niet vertrecken en can
van buten toegede hem dese tyran
goedertieren maer van binnen
visierde hi met allen sinnen
hoe hi donnoesele bedriegen mochte
merct wat quade hi vort brochte
in die ymagen oppenbare
dede hi pingeren harentare
sine afgode omdat hi woude
dat tfolc bedecteleke soude
die afgode anebeden
vele geliken van goeden seden
brachte hi op maer al sijn raet
was om te vorderne sijn quaet
hi visierde coste menechfoude
die men an die arme leggen soude
ende an die pelgrime met
desen cost heeft hi geset
op die kerstenheit die hem was
al te swaer ende alse si das
hem clageden datment gegelden en can
antwerdde hen die valsche man
u god in sijn gebod u toeget
dat ghi gedoechsamlec gedoeget
een ymage van onsen here
die gemaect was in die ere
dat hi een wijf genas
die van der bloetsucht siec was
als si sijn cleet gereen so saen
dede dese tyran af ende dede staen
daer sijn beelde also ict versta
in philips cesarea
so hiet die stede daert gevel
vier quam van den hemele snel
dat neven der borst dat beelde sciet
hoeft ende hals af ende liet
an dander teeken van den viere
van beesten na sine maniere
soude hi eens sacrificie maken
daer sach men wonderlike saken
in dinaderen eenre beesten scone
eens crucen teeken met eenre crone
dat hem selc bedieden woude
dat de gecruuste verwinnen soude
maer hi keerde dat wel saen
ende sprac dat hi soude gaen
den gecruusten also naer
hine soude weten sculen waer
dese felle tierant nu woude
bejagen der joden houde
ende hiet dat si daer toe traken
dat si haren tempel maken
daer si nerenstelike vingen an
maer wat men sdaechs gemaken can
wert te niente binnen der nacht
als si dus iii dage hebben gewracht
so sach men sfierds in den troene
eens crucen teeken blicken scoene
ende oec worden met eenre druust
daer in den eleederen binnen al gecruust
teere stede dede dese tyrant fel
eens sacrificie daer gevel
den heilegen maris dat hire quam bi
bisscop van calcedone was hi
blent was hi van der outhede
ten tyran hi hem leiden dede
ende seide tote hem dat hi ware
een apostaet al oppenbare
ende hem antwerdde die quade sot
ende die galyleeus dijn god
die en mach di niet genesen
die heilege man antwerdde te desen
ic danke gode in goeder trouwen
dat ic di niet en mach bescouwen
die naect van allen dogeden sijs
die clercgie in alre wijs
van al haren rechte hi ontset
ende maecte menege verdoemde wet
mageden ende weduwen goet
die van der kerken waren gevoet
dede hi al derven der lijfneren
kerken dede hi al destrueren
al nemen die ornamente
dus sette hi al sijn attente
om te vorderne alle ondade
waest in daden waest in rade
selke beroeringe so woert
talexandrien in die port
opten bisscop arriaen
die bisscop was die was gedaen
in sente athanaes stede
bi der arrianen quaethede
verdreven was ende nu quam boven
ende die ander wert al verscroven
twee bisscoppe wi lesent dus
van vercellen eusebius
ende lucifer calaritaen
worden ute ellenden gedaen
in egypten was hare ellende
ende eer elc tsiere stede wende
so wilde eusebius dat si traken
tote athanase om claer maken
met hem enegerande dinc
die jegen onsen geloeve ginc
lucifer en wilder selve niet wesen
maer sinen dyaken sendde hi te desen
eusebius ende athanaes
ende selc ander die niet en was dwaes
verclaerden wel talexandrien
gabellius grote heresien
lucifer die eer scheen goet
ghewan ten lesten selken moet
dat bi hem es comen ane
dat dolen der luciferiane
eusebius die heilege man
die begreep dat wandelen an
in die kerken van ytale
daer hi tgeloeve leerde wale
ende menegen uten dolene bracht heeft
also mi dunct dat tgescrefte geeft
doe quam die heilege hylaris mede
ute siere ellendechede
die eenparleke wilde weren
der ongeloevegere buggers leeren
daer hi altoes jegen screef ende sprac
dus waren dese ii sonder lac
twee lichte claer die daden vallen
in ytale ende in gallen
des ongeloeven dempsterhede
die doe was in menege stede
omme op die van persen striden
began te orienten tiden
juliaen ende in die vaert
heeft hi al geoppenbaert
sine quade verwoedthede
met dat hi sacrificie dede
sinen goden dat hi eer
bedecteleke gedaen hadde meer
ende wert wreedere op kerstenen lieden
dan iemen daer wi af bedieden
dat en was bi crachte niet allene
no bi tormente gemeene
maer bi smeekene ende bi mieden
verkeerde hi vele meer der lieden
dan hi met pinen soude hebben gedaen
menege wet dede hi opgaen
die jegen alle doget ginc
hi verboet vore alle dinc
kerstene clercgie te leerne
hi seide si plagen hen te verwerne
metten wapenen van den sinen
hi verboet allen kerstinen
dat si nemmeer ridderscaeps en plien
baliuwen jugen hiet hi te dien
die kersten waren datmense afdoe
ende men meer negeene en roepe daer toe
in menegen saken hi dus dochte
hoe hi kerstenheit cranken mochte
ende alse hi dus deser wetten plach
so wien dat quaetheit groot anlach
ende hem des duvels doen trac an
quam tote desen valschen man
also dat si over een dragen
ende gemeenleke hem gewagen
dat es al niet dat hi begint
het en si dat hi verwint
athanase dien si wel micken
dat si contraric te sinen sticken
enen baliu sendde hi ter vaert
om dit talexandrien waert
den bisscop athanase te vane
dat den lieden quam te verstane
die omtrent den bisscop stonden
ende droevelike weenen begonden
ende hi als een prophete vroet
troeste dus haren droeven moet
o kindere en sijt niet tebarenteert
van dat gi nu siet dat u deert
dit en es maer een swerelkijn cleene
dat tegaen sal saen al reene
in een scep so ginc hi daer
om tontgane die hem quamen naer
ende voer in nilus die riviere
die andere sijn gevolget sciere
die sijn wechvaren hebben verstaen
ende sijn hem bicomen saen
dat die andere hebben versien
den bisscop raden si alle dat vlien
op dat lant ten woesten waert
kindere seit hi en sijt niet vervaert
varen wi jegen die ons volgen an
dat si mogen weten dan
dat onse behuedere heeft meere macht
dan die op ons doet de jacht
doe setten si dat scep in tkeeren
jegen die hen wilden deeren
ende als si so na sijn gestreken
dat elc jegen anderen mach spreken
vragede die een om athanase
die andere antwerdden niet als dwase
si sagenne vlien niet lanc en was
si die hen niet en vermoeden das
dat hi daer quame in hare gemoet
voeren vort met groeter spoet
soeken dien si niet venden en conden
die heilege man hilt hem tien stonden
bedect so dat overleet
die jacht van dien tyran wreet
van desen tyrant hort noch meere
eens daer hi wilde doen groote eere
met sacrificien apoline
met alder duvelien sine
en can hi geene antwerde bejagen
van den duvel wat hi wille vragen
des afgods papen sprac hijs ane
die hem daden te verstane
dat het bi den grave ware
bavillen die was martelare
want dat graf hem ware bi
altehant geboet hi
den kerstenen dat si doen al reene
van danen der martelaren beene
al dat kerstene covent
ende die kerstene al omtrent
namen den mertelare metter spoet
ende droegenne daert hen dochte goet
met sange die so hoege opclam
dattene die felle tyran vernam
nochtan was hi danen verre
hare bliscap maectenne so erre
dat hi ten anderen dage beval
dat men die kerstene va al
ende mense met tormente doede
een sijn baliu diet dede noede
ende nochtan heidijn was
die moeste hem onderwinden das
enen kerstenen jongelinc
hiet theodorus hi vinc
dien hi van smergens tilike dede
tormenteren al sine lede
tote over noene also sware
dat cume te geloeven ware
al mochte iemen dware vertellen
ende in dat sonderlinge quellen
sceen die jongelinc blide sere
ende loefde met sange onsen here
die baliu die salustius hiet
siet wat hi doet dats al om niet
toten keyser es hi gegaen
ende vraecht hem wat hi wille bestaen
want doet hi meer den kerstenen pine
dats hare glorie die lachter sine
dat tormenteren dus teginc
theodoruse den jongelinc
vraechdemen daer na hoe hem dochte
doemenne pijnde so onsochte
hi seide cleene pine hi gedoegede
want een jongelinc hem afdroegede
sijn sweet wat men hem dede te leede
met enen sere witten cleede
ende goet op hem water cout
dattene hilt in sele gewout
dat hem was meerre verdriet
als menne te tormentene liet
dan hi was in den torment
als dese dinc dus was gehent
so wert dat tempel verbrant sciere
ende apolijn van den hemelschen viere
dese vernoyeerde juliaen
dede der kerken vate anevaen
ende ornamente gesacreert
hier toe was geordineert
des keysers oem hiet juliaen
in anthiochen hadde hi gedaen
te hoepe der kerken gewaden
daer ghinc hi sitten op bi staden
als in der kerken onwerdecheden
sine manlijcheit ende al die steden
daer omtrent worden al vol woermen
diene tormenteren ende stoermen
tote siere verscubder doot
menege jammerheide groet
den kerstenen gedaen nu is
die heidene van cleopolis
daden die kerstene mageden naect
ende hebbenre hare spot mede gemaect
ende sloegense dan te stuckelinen
ende gavense dan tetene den swinen
te ascalonen te gazen mede
men der mageden lichamen onttede
ende vulletse met gersten dan
ende leidse so den swinen an
in sebasten nam men gemeene
des heilechs jans baptisten beene
verbrandt te pulvere werpmense te winde
maer also ic bescreven vinde
so waren daer kerstene die gewonnen
een deel der beene ende so geronnen
dat sise philippe geven
die doe was vindic bescreven
bisscop te jherusalem
die also bedachte hem
dat hi niet wert en was selken seat
te hoedene ende omme dat
sendde hise te alexandrien
athanase den heilegen vrien
diese bemaecte in ene maysiere
heimelike in heilegere maniere
wiste hi watter af soude gescien
want in den salegen tijt na dien
als theodosius keyser was
ende theophilus also ict las
bisscop te alexandrien sat
verbaerde dese heilege scat
want in die ere van sente janne
wiede die bisscop danne
ene kerke als serapis
tempel gedestruweert al is
in cleopolis der stat
ghesciede den heidenen dat
si cruusten enen heilegen dyaken
den buuc onttaden si ende traken
uten buke die levere sine
ende atense onder hare mine
wie datter af at verloes na dien
tande ende tonge ende sijn sien
die van gasen in desen doene
sochten den bisscop hylarioene
die in cecilien es gevloen
daer hi anevinc dit doen
hi gaderde hout ende droecht vort
daer hijt vercochte in de port
daer hi sine lijftocht af nam
so dat sine doget utequam
want die duvele die hadden beseten
die liede dadent daer weten
doe vloe hi danen ende es comen
dat wi dalmachien horen nomen
daer hi met siere bede
enen see wechvaren dede
die den lieden dede scade swaer
ten lesten voer hi van daer
ende heeft ene stede vermint
bi enen berge daer men af vint
die caribdis te namen heeft
daer heeft hi salechleke geleeft
in anthiochen so quam nu
van orienten die baliu
die geheeten was juliaen
met hem quam na mijn verstaen
felix die hadde onder handen
des keysers scat na mijn verstanden
so hadde dese geweest kerstijn
in die kerke si comen sijn
juliaen piste an den outaer
felix die versach aldaer
die kerkelike vate diere
doe sprac hi in quader maniere
siet dese vate men es gewone
daer mede te dienne marien sone
hier na niet lanc na minen verstane
vorten dinadere al in juliane
so dat hem al sine vuelheit binnen
moeste al ute sinen monde rinnen
tote dat hi dede sinen inde
felix also ict bekinde
wert spuwende nacht ende dach sijn bloet
tote dat hi sinen inde doet
valentiniaen die here
die seder hadde des keysers ere
ende nu van m ridderen voecht
heeft sijn kerstendoem getoecht
want hi gaf enen enen plat
metter vuest wiens dienst was dat
hi stont vore des tempels dure
ende sparste na der heidene cure
met watere dat was daer toe belesen
wie dat in den tempel ginc van desen
wert besparst valentiniaen
daer hi in den tempel soude gaen
doe seide hi dat hine hadde besmet
doe sloech hine doe wert omset
die here valentiniaen
ende in ellenden versent saen
die passie van sente gallicane
sal ic u hier doen te verstane
die met constantine den groeten
die vorbarste was van den genoeten
noch doe dat hi was heidijn
ende eyschte hem die dochter sijn
te wive die constantie hiet
dat den keyser dede verdriet
omme dat hi heidijn was
ende van siere dochter was seker das
dat si beloeft hadde suverheit
die dochter toten vader seit
dat hi seker betrouwe gode
ende hare te wive te gevene node
gallicane alse hi heeft tonder
die syten gedaen die doe wonder
ghedaen hadden den roemschen rike
gallicaen voer blidelike
ten syten wert op dat beheet
die derwert met hem heeft bereet
twee sonderlinge vroede man
ende die vorbarste die gingen an
constantien als van meisenieden
jan pauwels hieten die goede lieden
nu es gallicaen weder comen
metten sege ende heeft vernomen
so dat hi ginc ter kerken ons heren
gode te dankene van diere eren
die hi hem in den sege dede
den keyser wonderde van dien sede
ende hoe dat toecomt hi hem vraget
daer hem dus gallicaen af waget
als ic was in dat orloge
ende al die mine neder ende hoge
mi afgingen en wistic doen wat
pauwels ende jan seiden mi dat
wildic geloeven getrouwelike
an den here van hemelrike
ic soude den sege daer af ontfaen
dat si mi rieden dedic saen
doe quam een jongelinc vore mi
op sine scouderen een cruce ende hi
seide nem thant dijn swaert
ende volch mi metter vaert
thant hadde ic an elke side
enen riddere wel geleert ten stride
die mi troesten te handen
ende leidden mi in midden den vianden
daer ic haren coninc vant
dien ic met sinen ii ridderen bant
ende voer na minen wille dane
sonder iemene te verslane
kerstendoem beloefdic daer
ende altoes te sine daer naer
sonder wijf in suverhede
groete bliscap was te dier stede
ende bliscap was daer noch mee
want dies gallicaens dochtere ii
hadde constantie bekeert
ten kerstenheide ende geleert
wel gods woert van hemelrike
deene hiet archemie dandere archike
hier af was blide gallicaen
die danen es gevaren saen
ende quam te hostien in die poert
daer een godshuus gesticht woert
bi hem ende daer hi inne
den armen diende met heilegen sinne
hierna hi gedaen wort
bisscop te sine in die port
hi wederseidt maer hi wert doe
diere gallicane coes toe
so heilech wert gallicaen
dat die besetene genasen saen
van den duvelen met sine siene allene
miraculen andere menech ene
heeft dore hem onse here gedaen
iiii huse hadde hi hebbic verstaen
daer hem af quam daer hi mede helt
die arme dede iemen gewelt
an dat dien husen toebehort
altehant hi lasers wort
ofte van den viant beseten
die duvele daden dat wel weten
oftemen dade gallicane
die gode anebeden die plage ginge ane
elken die den huse mesdade
maer niemen en was so stout van rade
die an hem dat dorste bestaen
sonder die keyser juliaen
die hem heeft aldus ontboden
dat hi offerande doe den goden
ofte dat hi rume daer die stede
dat hi cortelike dede
talexandrien voer hi van daer
daer hi woenende bleef een jaer
met heilegen lieden in dogeden fine
daer na trac hi in die woestine
daer menne wilde anebeden dwingen
afgode ende alse hi die dingen
wederseide stoutelike
wert hi onthoeft ende voer in trike
ende in die bliscap sonder endde
hylarijn daer ic af bekende
daer gallicaen alse hi in die stede
van hostien quam woende mede
wert in desen tijt geboden
sacrificie te doene den goden
ende hi ontseide dat oppenbare
doe wert hi heilech martelare
want men sloechgene met stocken doot
die kerstene groevenne met werdden groot
van oechst ter xviidsupr kalende
viert men van sinen salegen ende
eer mochti mi horen bedieden
hoe dat ii van der meisenieden
joffrouwen constancien gallicane
ten kerstenheiden brachten ane
dat waren pauwels ende jan
noch waren dese ii heilege man
in dien tijt van juliane
wien van hen quam te verstane
dat si kersteleke leven
ende hare goet den armen geven
die hen dese gelike ontboet
also als ghi in werden groet
met minen vorsaten waert te voren
also souddi mi toebehoren
si ontboden hem oppenbare
als constantijn die keyser mare
ende sine kindere waren in trike
ende si leveden kerstenlike
so waren wi te haren dienste gereet
maer di daer men wel af weet
dat heefs gelaten alle doget
en sijn wi te dienne niet verhoget
ende hebben di al onwaert
weder ontbiedt hi aldus ter vaert
in die kerke was ic clere
ende hadde mi goet gedocht dat werc
ic ware wel comen ten oversten grade
maer ic vant te minen rade
dat niet en was dan ledecheit
ende hebbe minen sin geleit
ten ridderscape ende doe den goden
offeranden na haren geboden
daer ic ten keyserike bi ben comen
te groter eren te groter vromen
waeromme ghi die sijt wetic wale
opgevoedt in skeysers sale
soudt mi sijn altoes beneven
ende van den meesten opverheven
ic doe so veronwaerddi mi
dat ic niet veronwaerdt en si
hare antwerde was dese gelike
onsen here van hemelrike
leggen wi di vore ogen wale
wi en ontsien niet altemale
dat wi smenschen vrientscap iet kiesen
dat wi gods vrientscap niet en verliesen
nu dede hen juliaen gewagen
veronwerddi binnen x dagen
uwes danes te comene te mi
met bedwange doen seldi
dat gi uwes danes en wilt doen niet
si antwerdden wats gesciet
dattu doen sout alse sijn leden
der dage x dat doe heden
doe ontboet hen juliaen
ghi wert martelaren seit u u waen
maer maecti mijn gebod ommare
ghepijnt niet alse martelare
en werddi mer met groter scande
als mijn oppenbare viande
dus bleef staende dat respijt
die heilegen binnen dier tijt
hebben den armen al gegeven
dat si mochten ende hen en es niet bleven
also als behiet juliaen
so es comen therentiaen
toten heilegen in den avont
des selfs daechs als hem es cont
dat si die gode al veronwerden
dede hi maken in der erden
binnen haren huse enen pit
onthoefden dede hise na dit
ende deedse in den pitte decken
vore die liede dede hi vertrecken
datse die keyser hadde gesent
daer si souden sijn verellent
ende als verslegen was juliaen
ende keyser wert joviniaen
die kerken men al overal onttede
ende sere verblijdde tkerstenhede
so daden die duvele weten
die de liede hadden beseten
van deser heileger liede state
ende ruumden also die vate
in thuus van den martelaren
so dat in swaer mesbaren
in thuus therentiaens sone
in mesbare riep diegone
dattenne die mertelaren verbranden
therentiaen hevet verstanden
die hem bekeerde saen ter stede
ende sijn sone genas saen mede
eens quam ene vrouwe van goeder maren
ter kerken deser mertelaren
omme te doene hare gebede
also dicke hadde gesijn hare sede
als si der kerken eens ute es comen
heeft si iii pelgrime vernomen
dien si beval altehant
aelmoesene te gevene haren serjant
binnen dat hi dat te doene gereit
quam si bat na ende hebben geseit
du wilt ons nu visiteren
ten lesten vonnesse ons heren
selen wi di wesen bi
ende goet doen wat wi mogen di
als dit geseit was also saen
sijn si hare uten ogen ontgaen
rechte vroetscap in die doget
leerde te rome in siere joget
van enen pape die pigmenius hiet
sente donaet ende waer hi sciet
van rome als keyser was juliaen
die vader ende moeder dede verslaen
van den heilegen donaet
die vlo om des keysers quaet
teenre port hiet arechine
ende quam an enen hylarine
enen moenc leidde een heilech leven
daer hi een stic mede es bleven
so heilechlec leefden si beede
dat si menegen gereede
van siecheiden gansten met haerre bede
te arechine in die stede
hilt satirus des bisscops staet
die den heilegen donaet
dyaken wiede priestere daer naer
in dien tide was in dlant daer
baliu die eustaes was genant
die sheren recht ontfinc in dlant
ende hads ene somme te samen
binnen dier tijt orlogen quamen
dat eustaes van danen sciet
ende al sinen wive liet
die tgelt groef op enen dach
als si so grote vreese sach
ende dwijf starf om den onvrede
eustaes quam te siere stede
na den onvrede ende vant dwijf doot
ende en vant dies gelts clein no groot
sijn here wilde hebben tsine
ende beval eustase ter pine
hi en gave dat hi hadde ontfaen
eustaes quam tote donate saen
ende seide hem sinen noet
sente donaet seide hem albloet
dat hi hem wise sijns wijfs graf
daer sente donaet niet en sciet af
vore si wijsde uten grave
waer si gegraven hadde die have
waer si wijsde was si vonden
dus wert die baliu ontbonden
satirus die bisscop sterf
ende dat bisscopdoem verwerf
bi der liede biddene stranc
donaet sere jegen sinen danc
daer hi vele goets in dede
een kelct brac teere stede
also hi ontfiel enen sinen dyaken
also hem die heidene staken
dien maecte al geheel donaet
met siere beden dat verstaet
daer lxxx heidene bi sijn bekeert
quadratiaen alsomen ons leert
die hadde des keysers macht
die dede dat vor hem was bracht
de bisscop donaet ende hylarijn
ende nu was dat heeten sijn
dat si den goden doen offerande
sente donaet antwerdde te hande
den goden doen offerande die gone
cative die niet en kinnen den gods sone
doe wert gram quadratiaen
ende dede sinen mont te sticken slaen
die seide daert horde hylarijn
dit was oyt dbegeren mijn
hier na men hylarine dede
al naect ende al sine lede
met stocken slaen ende in dat slaen
gaf hi gode die siele saen
als quadratiaen sach dat
wert hi confuus ende hiet ter stat
dat men bisscop donate
houde in vangenesse state
van donate hort noch mee
wie dat hadde van siecheiden wee
kerstijn ende hi tote hem quam
sine gesonde hi saen nam
nu hier na die dinc so gaet
dat uter hechten was donaet
wien bi hoerne was becant
dat ene fonteine was in dlant
wie datter af dranc hi starf saen
die bisscop maecte derwert sijn gaen
ende alse hi daer bi es comen
heeft hi comen daeruut vernomen
jegen hem enen vreseliken drake
dien hi met eenre cleenre sake
na sijn beden heeft gedoodt
met ere geesselen niet groet
gaf hi hem als enen slach
groet volc dat daer al toesach
warper vele houts omtrant
ende staken daer in den brant
daer hen dorst groot bi quam an
si en dursten drinken niet nochtan
van der fonteinen als dat bekent
die heilege man heeft hi gesent
omme des waters dies men hem gaf
hi seinet ende dranc daer af
ende gaefs drinken den anderen vort
daer elc bi gelavet woert
van der mesquame enegerande
die mogenste heiden van den lande
wies dochter besat die viant
theodosis was hi genant
die den bisscop donate ontboet
die tote hem ginc in vrouden groet
heeftene die heiden ontfaen
alse hi in thuus quam also saen
riep die duvel donaet spare
twi volgestu mi an so sware
sente donaet sprac gereet
onsuver geest van hare nu sceet
so gef mi uutganc sprac hi saen
ende waer dat ic moet gaen
orlof heeft hi hem gegeven
te gane daer hi niemene en doe sneven
doe sciet hi danen so onsochte
dat het huus hen beven dochte
nu droech men enen ten grave waert
daer mede ginc in die vaert
dragende een lettere een man
daer al selke dinc lach an
datmen den dooden niet graven en sal
die man en hebbe sinen eysch al
des dooden vriende waren tongemake
donaet wiste dese sake
ende es toten dooden comen
ende heeftene bi der hant genomen
ende riepene seggende opstant
ende sie wattu heefs onder hant
met desen die di niet graven en laet
die doode rechte hem op ende vaet
an die lettere ende toeget vergouden
claerleke al sine scouden
ende scoerde die letteren dan
heeft hi geseit toten godsman
dat ic weder slape nu heet
die heilege man sprac al gereet
ganc in dewelike raste sone
soe grote droechte wert na tgone
in dlant dat bloeme ende crude
verdroechden so dat die lude
swaerlec waren gepijnt daer mede
sente donaet viel in die bede
ende thant viel waters vele
dat den lieden quam ten spele
dese sant ginc gecleedt lichte
welc tijt dat reinde ende hoe gedichte
hi en bereinde niet een twint
quadraciaen heeft noch bekint
wat god dor hem al heeft gedaen
anderwerf dede hine vaen
niet lanc daerna dede hine onthoefden
doe groevenne die wel geloefden
neven den heilegen hylarine
bi den muere arechine
dor wien onse here menege doget
te siere eren daer heeft getoget
ter tijt dat de keyser juliaen
die kerstene al wilde verslaen
so was gordiaen sijn vicarijs
een pape was hiet januarijs
dien was bevolen van gordiane
der afgoden dienste te bestane
maer die heilege januare
die toeget gordiane so dware
dat hine bekeerde met sinen wive
ende worden van heilegen live
die keyser ene stonde na dien
heet clementiane besien
ofte januaer eerde die gode
ende doet hijs niet dat hine dode
clementiaen wert saen geleert
dat gordiaen al es bekeert
bi januare ende te hant
gheet hi dat seggen den tyrant
dies gram was sere ende in ellenden
doet hi januarise senden
ende clementiane hi dede
sijn in gordiaens stede
die gordiane dede thoeft afslaen
als hijs den goden niet en wilde angaen
ten honden lach hi dage vive
ongequetst van allen live
tsnachts groevenne sine meisenieden dan
bi epymachen den heilegen man
dien juliaen die quade catijf
te voren dede nemen dlijf
somege martelaren waren
daer de jeesten mi niet af en verclaren
meer onder den keyser juliane
dan ic u mach doen te verstane
dies die martyrlogie vermaent
op die none van laumaent
viertmen te rome na minen wane
van priscus van prissiliane
deen was pape dander clerc
ende een benedicte dit merc
dat si van religioene was
dese leden der mertelaren pas
bi juliane den keyser fel
ter negender kalenden van aprel
hout men te rome van pigmene
dese leerde doe hi was clene
ende voedde den quaden juliaen
van wien hi was na mijn verstaen
in die tybre gewoerpen sint
om jhesum cristum dats bekint
van demetrien der maget
viertmen te rome wie dats vraget
ter ellefster kalende
van julius die salegen ende
dede om tgeloeve ons heren
martelaren van groter eren
worden bi den keyser juliane
dies meer miet te verstane
ter martirlogien dat hi ga
ander dinc ic nu aneva
juliane den apostaet
droech so sijn verscubde raet
dat hi wille te persen waert
doe sendde hi bi quader aert
enen duvel in occident
dat hi hem danen doe bekent
hoe hem die vaert sal vergaen
nu es die duvel comen saen
daer hi enen monec vant in beden
daer hi bliven moeste ter steden
ende bleef so tien dage na dat
want die moenc so lange bat
die duvel keert te juliane
ende doet hem te verstane
hoe dattene niet liden en liet
een heilech moenc die publius hiet
ic wreke mi sprac die felle here
als ic van persen met sege kere
en quam so niet hi bleef doot daer
een sijn baliu verstont dit claer
die liet al dat hem bestoet
ende ginc tote dien moenc goet
ende leidde met hem een salech leven
in anthiochen es bescreven
was een jongelinc dorgoet
als juliaen die vaert bestoet
te persen wert ende als hi leet
in anthiochen dede hi beheet
dat hi die kerstene al soude onteeren
als hi ware metten sege in tkeeren
doe sprac een an den jongelinc
als in scerenliker dinc
wat waenstu dat nu doet smets sone
als een prophete antwerdde die gone
hi diet al maecte dat es te samen
dien du smeets sone geefs te namen
smedet juliane te deser ure
die stede van siere sepulture
in welker steden dat hi wort
doot comende in dagen cort
sijn duvel hem dus vermaende
van den sege dien hi bewaende
nu alle wi gode varen wi in wegen
weder dragende den lof des segen
neven tyeren der rivieren
dat ytalis hertoge sal bestieren
mars die here ben in orlogen
dus wert die katijf bedrogen
eer juliaen in persen quam
lach sijn wech also ict vernam
ter port van jherusalem
daer dede hi comen vore hem
quiriacus den heilegen man
die bysscop in die stat was dan
dien die keyser geboet te handen
dat hi jupiterre doe offeranden
ende als hi dat niet doen en woude
was hem die mont onttaen so houde
daer men cortelike in goet
bi skeysers gebode gesmolten loet
hi die dit doegede bi gods cracht
sach opwert swigende bi gods macht
ende als sine doot waenden ter curen
ende leden waren twee uren
sprac hi deser gelike echt
cristus ewelijc onvergangelijc lecht
ic love ende gebenedie di
want du wert gemaect heefs mi
te deilne metten santen dijn
nu es te di die bede mijn
dat mi verwinnen niet dese quade
maer houdt mi met dijnre macht gestade
doe sprac hem an dat felle diet
quiriace en mercstu niet
hoe ic dijn spreken hore wale
dicke horic deser tale
maer doe jupiterre nu ere
doe antwerdde die heilege here
den vrayen god sal ic doen werde
die distruweren sal dine hoverde
een yserijn bedde was daer gereit
daer hi naect op was geleit
groet vier daer onder ende sout
werp men op hem ende smout
ende sloechene met roeden scarp
dies hi nie gramscap uut en warp
maer in hebreeusche hi gode bat
als die felle tyrant sach dat
wonderde hem siere gedoechsamhede
doe dede hine leggen in swaerre stede
om te peisene met wat noeden
dat hine scarpelecst mochte doen dooden
na ii dage quam ten heilegen manne
sijn moeder die heilege anne
diene troeste gestade te sine
dit wert den keyser saen aenschine
diese wilde doen anebeden
die gode si en wouder niet toe ter steden
wert si gehangen naect bi den hare
met crauwels was hare daer nare
des vleeschs vele getrocken af
een woert si niet daeromme en gaf
doe sprac die keyser dese talc
anne wat eest becomen di wale
die crauwele hem antwert ter stont
dat heilege wijf o verwoedt hont
ende van allen quade wercman
constu meer pinen bring dat an
te stridene benic gereet algader
jegen sathanas dinen vader
dien verwinnic hopic te samen
bi jhesus cristus heilege namen
doe dede hare die quade catijf
berrende lampten houden an dlijf
bedende gaf die heilege vrouwe
gode die siele sonder rouwe
kerstene dadense ten grave
hier na die tyran ongave
dede vore hem comen den heilegen man
dien hi dus heeft gesproken an
quiriace nu wille lyen
met wat stercker toeverien
speelstu aldus met onsen lieden
dat geene pine an di mach dieden
ende hi antwerdde ter stont
verwaten onwert hont
die in toeverien wilt keren
die sonderlinge doeget ons heren
du werts in wel corten dagen
gheslegen van der hemelscher plagen
die felle tyrant dede na dit
maken enen diepen pit
dien hi serpente vol dede wesen
met toeverien al belesen
daer dede men in den heilegen man
die gelike deser talen hi began
ic segge di danc here criste jhesu
du heefs wel vervullet nu
die woerde die seide davijt
siet wi verterden in deser tijt
die liebaerde ende die draken
als die keyser sach die saken
dede hi die beesten al verbranden
dit sach een riddere ende sprac te handen
o coninc verwoedt ende onttaen
du wils desen heilegen man verslaen
no toeverers no quade beesten
no valsche gode en connen geleesten
dat hi doet dat weetic bloet
dat der kerstene god es groet
alse dat horde juliaen
hiet hi hem dat hoeft afslaen
ende eer men hem dat dede
sprac hi gelike deser bede
jhesus cristus god ende here
dien quiriacus doet ere
mine siele in payse ontfa
amon hiet hi also ict versta
die den hals recte ten swerde
daer hi bi voer in die gods werde
noch heeft die tyrant verwoedt
vore hem doen comen den bisscop goet
ende hem nerenstelike raet
dat hi den gecruusten laet
die bisscop antwerdde him
o herte verkeert ende verdoert sin
raetstu mi dien god afgaen
die mi so vele goets heeft gedaen
ende ic catijf werde om di
so dat ic dijn gelike si
doe hiet die tyran doen sciere
enen ketel vol olyen te viere
daer hi te doene in heeft geboden
den sant als hi lange hadde gesoden
die hem seinde ten beginne
seggende dus ghinc hi daer inne
here jhesus cristus die die jordane
heilechde ende mi brachts ane
dat doepsele bi den watere sie
anderwerf doepmen hier mie
in olyen na dat doepsels darde
dat ic lange beghert hebbe harde
ontbeidic in goeden moede
dats doepsele van minen bloede
die tyran verwoedde ende hiet
dat men enen groten spiet
in die borst stake den sant
dat gedaen was alte hant
doe bat hi gode dat hine ontfa
alse hi dede te hant daer na
in meye waest ter vierder none
dat hi ontfinc die hemelsche crone
dit was die judas was genant
bi wien helene tcruce vant
daer hi bi so ten docpsele quam
quiriacus te namen hi nam
ende helena beval doe hem
den bisscop van jherusalem
ende dat bisscopdoem hi verwarf
als die goede man verstarf
ende wert so heilech dat bi siere beden
worden verjaecht in vele steden
die duvele van die si besaten
vele sieke brachte hi ter baten
sine passie vorseide hem tien stonden
die duvel als dat cruce was vonden
hi riep lude o juda du
does mi utewerpen nu
ic sal enegen raet noch slaen
die di sere sal jegen gaen
enen coninc ic op u wecken sal
die den gecruusten sal laten al
die di pinen sal so sware
bi minen rade dattu daer nare
den gecruusten laten sout
die goede sprac in gode stout
cristus die verwect die doode hi
verdoeme int ewelike vier di
van der subtijlheide quaet
die juliaen hadde in sinen raet
om te bedriegene allen lieden
machmen wonder groot bedieden
de joden te bedriegene was sijn mecken
die hi alle dede vore hem trecken
dien hi vraechde wat dat meene
dat si doen sacrificie negeene
in antwerdene si hier op roen
sine mochten negeen sacrificie doen
dan in den tempel van jherusalem
daer gaf hi goeden orlof hen
dat si daer weder haren tempel maken
si verblijdden van desen saken
die joden dat hen dochte sijn comen
een recht prophete te haerre vromen
dus quamen die joden uut allen landen
om haren tempel die met branden
wilen was gewoerpen neder
cierlike te makene weder
die keyser hen orloefde dat
men name den oppenbaren scat
ende daer menne vonde bedect
ende men daermede den tempel berect
dus worden die joden fier
die de kerstene dreigeden onghier
als dat die tide waren comen
van haren regeerne vromen
in desen tiden bisscop sat
te jherusalem in die stat
cyrillus een heilech man
nu es die dinc so comen an
dat die joden hebben berect
dat fondament ende so ontteet
dat menre in sal mortere steene
leggen des anders daechs gemeene
die bisscop goet die dit versach
nochtan niet geloeven en mach
na den heilegen prophetien
dat hare were so iet sal gedyen
dat si leggen steene op steene
daer en was ander dinc negeene
dan te beidene enen nacht
ende om te werkene hebben si gedacht
des daechs quam tsnachts ertbeve groet
dat elc steen verre verscoet
dat behorde in tfondament
ja al tgestichte daer omtrent
slechts ter erden al bequam
dat menegen mede dleven nam
sdages als moeste baren
die joden diere levende waren
die hadden in anderen stede gewesen
comen loepende met desen
oft si den anderen iet helpen mogen
so comt jegen hen gevlogen
ene vlamme een groot vier
dat liep nu ginder nu hier
ende heefter mede vele ontlivet
so dat dat volc sere verkeytivet
dat daer levende bleven was
moeste ondancs lyen das
ende bi anxteliken vare
dat jhesus cristus die vraye god ware
ende omdat niemen en soude hebben in wane
dat dat bi avonturen quam ane
so worden in den nacht daer nare
der joden cleedere al oppenbare
ghecruust so dat die crucen niet
af en gingen wats gesciet
want het was geproeft van somen
die tonsen geloeve niet en sijn comen
joden ende heidene mede
ruumden in groten vare die stede
als juliaen voer te persen waert
was cesarie in sine vaert
daer sente baselijs bisscop was
die in rade wert al das
dat hi jegen den keyser quam
ende als die keyser hem vernam
sprac hi baselijs ic hebbe vorgaen
in philosophyen di so saen
antwerdde baselijs vergave god
dattu daeds philosophien gebod
sijn present hi thant boet
den keyser dat waren iii gerstene broet
die keyser dat broet nemen hiet
ende men hem weder hoy geve hi gebiet
ende seide gherste es beesten spise
dat hi ons gaf in diere wise
neme weder hoy dat heeft ontfaen
baselijs ende seide saen
keyser gegeven hebben wi
ghelike dies wi eeten di
dattu ons geefs daer du voets mede
naturen ongeredenthede
de keyser die dit verstoet
sprac hem an als al verwoet
dat voetsel van den hoye
wert di gegeven sonder joye
als ic die persen hebbe ondergedaen
ende ic al hier kere saen
so salic maken dine port
dat si en wert meer drechtech vort
van hoye dan van lieden
ic hebbe horen wel bedieden
dattu mine gode versmaeds
ende du al den volke raeds
te veronwerdene al mijn gebod
doe sciet danen die quade sot
baselijs keerde in die port
ende dede dat volc al comen vort
ende seide hen des keysers sprake
vort riet hi ene nutte sake
kindere seit hi dit gelt en rekent niet
maer tuwer nutscap u vorsiet
oft god geeft dat die tyrant
wederkere hier in dlant
datmenne met erdsche goede versmeeke
het ginc al thuus rike ende weeke
ende wat dat si gecrigen conden
waest in merken of in ponden
oft in steene daer ane lach cracht
dat hebben si den bisscop bracht
die elcs name screef op elcs deel
ende in die tresore geheel
heeft hi geleit genen scat
toten volke seide hi na dat
god es machtech den quaden here
te belettene sinen ghere
ende dat uwe weder geven
clerke ende leeke heeft hi bedreven
wijf ende kindere al te gane
op enen berch niet verre van dane
daer onser vrouwen kerke op staet
ii dage te vastene was sijn raet
ende te wesene in der beden
dat god dor sine genadechede
des quaets keysers sin versceede
ter beden viel dat volc gereede
binnen dat si waren in dien doene
sach baselijs in visioene
menegen hemelschen riddare
op den berch ende in midden der scare
vernam hi sittende sere scone
ene gloriose persone
in een wivelijc abijt
die bi hare stonden in dier tijt
ende scenen hoege werde man
sprac si deser gelike an
roept mercurium die sal gaen
juliane te hant verslaen
die minen sone ende den god mijn
versmaedt ende al tgewerke sijn
daer quam die sant gewapent wel
die hare gebod te doene was snel
ende es gescheeden so van dare
baselise riep si doe te hare
ende gaf hem enen boec na das
daer hi een deel vore hare in las
ende quam te hem selven in dier tijt
in vreesen ende in hopen verblijt
daer ter stont ende ginc allene
tote euboluse daer hi gemeene
in die port mede ginc ten grave
mercurius daer wi spraken ave
die een riddere hadde gesijn
ende wert martelare fijn
ende gegraven daer ter stede
sine wapenen waren daer mede
ghehouden hem ter groter ere
baselijs sochtse die heilege here
maer hine heefse vonden niet
den costere vraecht hi wat bediet
waer die wapene sijn gevaren
die costere gaet met eeden verclaren
dat si te vespertide waren daer
daer si gesijn hadden menech jaer
sere verblijdt van desen doene
gheloefde baselijs den visioene
hi ende sijn geselle liepen
ten berge daer die andere sliepen
die hi weete metter vaert
ende heeft hen allen geoppenbaert
des tyrants doot ende tfisioen clare
ende dat hi in dier nacht verslegen ware
si seiden alle gode danc
ende keerden ter port eer iet lanc
te mercurius grave quam
baselijs die sinen scacht vernam
aen dinde van bloede nat
een scone miracule so was dat
nu gaet baselijs echter ten lieden
om gode te lovene dit bedieden
ende hietse comen ter hoeftkerke
om an te vane gods gewerke
den dienst des daechs an te vane
ende daer hi was in sinen stane
ende die hostie ophief
vernam hi wel ende besief
die guldene duve verporren niet
also als si van rechte pliet
daer dat sacrament in hinc
boven den outare van deser dinc
peist hi wat mogen sijn die saken
doe versach hi enen dyaken
weyven teenen wive waert
van den outare dede hine ter vaert
maer in die kerke hout hine behoet
die duve hare gewoente doet
doe bat hi algemeene den lieden
dat si danen niet en scieden
maer dat si bleven daer in der bede
onthier ende hi al voldede
na sinen heilegen wille die dinc
die ten besten al verghinc
daer die feeste geduerde bi
vier dage ende noch als si
daer sijn te samen als gi wel hort
so quam daer vluchtech in die port
een libanius sophiste
die juliaens doen vele wiste
dat volc heeft hi al vernomen
in die kerke daer hi es comen
orconden die onsalege doot
des tyrants ende seide al bloet
als wi waren op die eufrate
ende juliaen waende in sekeren state
van sinen ridderen sijn behoedt wel
quam een onbekint riddere snel
ghewapent diene met sinen spere
met groter vaert dorstac sonder were
ende voer niemen en wiste waer
die catijf gaf ute aldaer
enen vreseliken luut als die mesbaerde
ende roepende in gods onwaerde
dede hi ene onsalege doot
dese libanius vertrac albloet
dat visioen dat baselijs sach
dies ic hier vore dede gewach
dat hijt so hadde gesien
ende doe viel hi hem op die knien
ende dede hem om doepsel bede
dat die bisscop gherne dede
des anders dages dagede hi te samen
die liede ende si hare gelt namen
over een droegen jonge metten ouden
oft wi dat goet geven wouden
enen sterveleken here
omdat hi ons niet en dere
so mogewijt vele lievere geven
den here die altoes sal leven
die ons heeft verloest van dien
daer wi ons sere af mochten ontsien
den bisscop hebben si dus geseit
ende tgoet al in sijn hant geleit
ende dat hijt geve also hem god wijst
den bisscop wondert ende prijst
sere dese doecht van crachten
terden deel dede hi bi machten
dat die liede weder namen
die twee deele altesamen
heeft hi salechleke bestaet
also als droech sijn heilege raet
als te versierne die kerke daer mede
ende andere nuttelichede
in anderen steden vintmen bescreven
als endde sijn onsalege leven
juliaen die quade tyran
dat hi met talen dus gode ginc an
du heefs verwonnen galylee
du heefs verwonnen ende in dat wee
starf hi versta ic vore waer
alse hi out was xl jaer
in ene port die cartas heet
was vonden alsomen bescreven weet
in den tempel daer hi ierst was gewoene
sine sacrificie bedeet te doene
een wijf hangende bi den hare
haer hande onttaen harentare
den buuc onttaen ende was sijn plien
dat hi in hare levere soude sien
sine victorie altemale
tanthiochen in sine sale
waren vonden scrinen velc
vol hoefde van lieden also wele
putten vele vol van lichamen
als die van der stat vernamen
dat die felle tyrant was doot
maecten si die feeste groot
ende songen van hem dit liedekijn
groet dullaert waer sijn waer sijn sone
dine prophetien gewone
god heeft verwonnen ende cristus sijn
sente hylarion daer wi eer
af spraken ende spreken meer
hadde enen jongere hiet adriaen
die de doget al liet gaen
ende sciet van den heilegen man
ende es hem nu weder comen an
boetscapende juliaens doot
wel te levene hi daer boet
maer geveist was therte sine
so dat hi menege sware pine
dede van onrasten den heilegen man
tote dat hem quam ene sware doot an
nu heeft hylarion die vaert
bestaen te cecilien waert
bi scepe in midden van der see
began te roepene in lanc so mee
die duvel uut des scepmans sone
want beseten was die gone
hylarion cnape ons heren
wi en weten ons werwert bekeren
dat ons selfs sekerheit ict si
in die see ende al bi di
doe antwerdde hylarioen
ofte di mijn god dit wille doen
oftu nu hier blijfs so blive
oft hi di uutwerpt kative
waeromme heefstu nidecheit te mi dan
enen armen sondegen man
om hem te deckene heeft hijt geseit
ende dat kint genas gereit
maer die vader ende dandere mede
beloefden hem bi sekerhede
dat si swigen selen al te samen
als si te lande comen sijns namen
te lande comen si na dit doen
ende die heilege hylarioen
boet over sciprecht oppenbare
den sciphere sinen ewangeliare
over hem ende sinen compaen
die geheeten was zanaen
die noede van hem soude nemen iet
nu es te rome gesciet
binnen sente peters kerke
dat een duvel riep so stercke
uut enen dien hi besat
het es comen niet lanc es dat
cristus enape hylarioen
in cecilien ende waent sijn doen
algader houden daer bedect
ic vare ende ben also berect
dat ic hem verraden sal
ende thant na dat gescal
besat hi vore hylarions dure
enen ende dien genas hi ter ure
hiermede wert hi so vermaert
dat het trac al derwaert
die siec was ende van hem verstoet
ysichius een sijn jongere goet
sochte desen heileghen vader
drie jaer allomme teenen gader
ten lesten vant hine vore wien
hi lange weende op de enien
daer verstont hi van zanane
dat die sant miete te bestane
uut dien rike saen te vliene
ende te treckene onder die barbariene
daer sijn name es onbekint
in ene stede quam hi sint
daer een vreselijc drake was
die bi namen hiet boas
want hi verswalch enen osse geheel
ende dies lants meeste deel
hadde hi gewoest met sijnre bede
hi den drake sterven dede
doe dedemen hem daer grote werde
nu ende hi el niet en gherde
dan eenlijcheit so sochte hi die vlucht
in deser tijt wert grote ducht
van erdbevene ende die see
dede menegen lande wee
want si ginc over hare termine
ende was een deel anscine
ofte god die werelt anderwerven
metter diluvien wilde bederven
die van epydauren sagen
die groten anest van deser plagen
ende quamen tote hylarioene
want hen cont was van sinen doene
ende setten ten oevere van der see
iii crucen screef hi ende nemmee
jegen die vloet al daer in tsant
een wonder waert al onbecant
te seggene hoe dat die vloet
jegen hem so hoege stoet
ende hoe dat si vore hem scheen
bi vreesen nederende al in een
so dat den volke al wondert sere
dat hem wilt doen utenemende ere
in dien doene en wilde hi niet
bliven so dat hi danen sciet
ende voer met scepe te cypers waert
dat scep versagen in die vaert
roevers diere traken nare
die van den scepe wordens geware
ende worden drivende mesbaer
hylarion saecht ende sprac daer naer
cranc in tgeloeve waeromme twifeldi
ende van desen niet meer en si
dan des conincs pharons heere groet
ende als si waren als in die noet
so ginc hi staen ten sceeps boerde
ende sprac ten roevers dese woerde
laet u genoegen te comene hare
ende hare scepe oppenbare
setten hen vardelike ten kere
dies den roevers wonderde sere
ende die andere quamen op dlant
in ene port paphen genant
es die heilege hylarion comen
daert cortelike wert vernomen
want die besetene van vianden
worden roepende alte handen
hylarion die ware daer comen
cristus cnape te haren onvromen
oec wilde hi te egypten waert
maer dat hem benam die vaert
ysichius met stercker bede
dat hi besochte enege stede
in dat eylant dat eenlijc ware
daer si omme sochten harentare
so dat si vonden ene stede wilen
van der see wel xii milen
wilde berge onneffene sere
daer si cume met enegen kere
op clemmen mochten ende nochtien
clommen siere boven ende hebben versien
ene stede scone genoech
die boeme scone ende goet water droech
daer een tempel wilen hadde gesijn
groet geroep ende groet hustijn
van duvelen hebben siere gehoert
datten sant bequamelijc woert
vijf jaer heeft hi gewoent daer
ende als hi out was lxxx jaer
naecte hem sine salege doot
ende in crancheit herde groet
droech hi die ogen te hemelrike
ende seide dese gelike
vare uut siele wat ontsiestu
vare ute wat twifelstu nu
du heefs kerste herde naer
ghedient volle lxx jaer
ende die doot du nu ontsies
die siele gaf hi gode na dies
ysichius die heilege man
die in palestinen was dan
ende hi dese doot verstoet
quam hi in cypers metter spoet
ende brachte den sant met groter pine
als diefteleke in palestine
constantia een heilege maget
also tgescrefte mi gewaget
wies svaeslinc ende die dochter sine
ghequijt hadde van der doot pine
hylarion die man vermaert
als si dies geware waert
dat in palestinen lant
sijn lichame ware altehant
starf si pruevende metter doot
in hem hare minne groot
recht na die doot van juliane
doet men ons te verstane
wert te keysere vercoren
joviniaen daer wi af horen
dat hi van m ridders voget
was als juliaen heeft getoget
den kerstenen dat elc laten moet
ridderscap die niet en doet
sacrificie sinen goden
dese en liets hem niet verbloden
dat ridderscap liet hi eer staen
eer hijs gode wilde avegaen
dese was edel stere ende groet
waer bi om des orlogen noet
moeste hi met juliane varen
te persen metten ridders scaren
diene te haren keyser kiesen
hi antwerdde den heidenen riesen
hi die kersten ware gebieden
en wilde geenen heidenen lieden
si seiden si wilden kersten wesen
den last ontfinc hi na desen
want het stont doe so campelike
den roemschen here int perssche rike
na die doot van juliane
datter cume hope was van ontgane
want sere gecranct was hare here
ende hare viande waren mechtech sere
daer si allomme af waren beseten
bi gods genaden mach men weten
ghewan de keyser joviniaen
enen vrede die soude staen
seker xxix jaer
die coninc van persen dede hen daer
bringen dat hen bedorste gevoech
ende dat om coep genoech
want si hadden in groter breken
ghesijn in dingen messeleken
dus voer danen joviniaen
die met sinne was bevaen
te makene alle nutte sake
hi maecte wet so wie die trake
te huweleke een heilege maget
ja die te hare sijn ogen draget
onsuverlike of die oppenbare
becoert an hare te vane ware
dat hi bi rechte sijn hoeft verbore
athanase daer ic af hore
menege doget ende af mach lesen
dede hi te sijnre steden wesen
om met hem te hebbene raet
wel te bereckene der kerken staet
als dese goede niewe here
aldus van persen was in den kere
ende hi tote ylirite quam
die ongetidege doot hem nam
dat goede ende dat blide beghin
der werelt vort te doene gaen in
als hi niet langere dan maende achte
en hadde gesijn in keysers machte
een hiet valentiniaen
wert te keysere gecoren saen
na joviniaens doot
dese valentiniaen heet groet
ende hi was alsomen eer seide
die ere des ridderscaeps wech leide
bi den quaden juliane
om gode niet af te gane
te nychene ontfinc hi troemsche rike
van den ridderen gemeenlike
ende regneerde xi jaer
in sijn begin screef men vorwaer
die jare van onsen here
ccc ende lxvii meere
ende hi coes te sinen geselle valente
sinen brueder dat hi oriente
berecke selve hilt hi occident
dese na dat mi es bekent
en was niet allene grot van lichame
maer vroet sterc scone bequame
ghemate ende gerechtech sere
was hi boven menegen here
in sijn ander jaer wert becant
ertbevinge groet in menech lant
boven oeveren ginc die see
in cecilien daer groot wee
af in herde meneger stat gesciede
ende verdorven vele liede
in desen tiden also ict las
te laodicien bisscop was
een die apollinaris hiet
die vele bescreven liet
jegen porphyrius heresien
nochtan willen somege lyen
van apollinarise dat
die bisscop te laodicien sat
dat hi doelde in somege sake
hieraf latic staen die sprake
nu in dit jaer so wert gecoren
damasus paeus die was geboren
van spaengen ende waest xviii jaer
die xxxvst paeus vorwaer
was hi nu was met hem mede
ursijn gecoren in paeus stede
bi discorde van der cleregie
maer damaes hadde die meeste pertie
die den anderen afstaken
te napels doch sine bisscop maken
dese damaes heeft verheven
vele heilegen ende bescreven
hare tomben ende verciert
met versen die hi selve versiert
dese goede man wert gewroecht
van hoerdoeme daeromme gevoecht
was een seent daer bisscoppe waren
xliiii daer sijn verclaren
ghedaen was met saken gevoegen
ende si diene wilden wroegen
onredelike worden onteert
ende van der kerken al geweert
twee dyakone ende hieten dus
calistus ende concordius
desen damasus alsoet recht wijst
sente jeronimus sere prijst
ende bi siere beden also hijt vereeste
screef hi vele der paeuse jeeste
die vore hem paeuse hadden gesijn
oec dede hi dor die bede sijn
datmen in die kerke overal
gloria patri seggen sal
in dinde van den salme ende mede
datmen den soutere in kerstenhede
nachts ende dages ten getiden
singt ende leest oeyt siden
van december ter derder yde
voer hi daer hi altoes es blide
alse valentiniaen drie jaer
gheregneert hadde verstae ic claer
wert gedoept sijn brueder valent
van edoxiuse ende gescent
want hine algader heeft geset
in der arriane wet
ende dede hem dat te houdene sweren
dese was van quader leren
edoxius die doe bisscop sat
te constantinobele in de stat
ende dese quade keyser valent
heeft vele der goedere verellent
eusebius de bisscop van samosaten
moeste bi hem sine stede laten
ende tiden in ellenden groet
dat die quade keyser ontboet
in letteren bi enen bode
dattene dat volc niene dode
dat het soude hebben gedaen
hadt die boetscap wel verstaen
nu heeft hi den bode wel gedect
tsnachts die bisscop danen trect
met enen cnape ende sonder have
dus dede hi skeysers gebod ongave
in sine stede was gesent saen
eunonius die arriaen
doe en wilde daer niemen ter kerken comen
eunonius die dat heeft vernomen
voer van danen alte hant
een licius was doe daer gesant
die een arriaen was mede
eens reet dese in die stede
daer kindere speelden met enen stoete
die viel an sbisscops perts voete
die kindere namen dien stoet te handen
in een vier sine verbranden
pelagius die bisscop was
te laodicien also ict las
wert van valente verellent
eer dese bisscop was bekent
so heeft hi genomen een wijf
die hi riet een suver lijf
te leidene also si heeft gedaen
te dier tijt was die novaciaen
bisscop agetius die alteenen
ghecleedt was met rocken mer eenen
ende ginc altoes ontscoet
in desen tiden also ict verstoet
bejageden an den keyser valente
die arriane hare atente
dat mense alle uter kerken dade
die niet en volgeden haren rade
te nichena ende mense hen gave
die niemare quam hier ave
vore baselise den groten sant
die ten keyser voer te hant
ende sprac over die kerstene goede
dat hi bi skeysers gemoede
die dinc selve sal ordineren
sonder enech recht verkeren
ten arrianen was dus sine tale
vore die die geloeveden wale
comt vort ghi ende dandere met
sluut beide kercdore ende wiket
oft si bi uwer bede onttoet
binnen iii dagen hebt kerke ende goet
ontfecht u dat wi doen enen nacht
ene bede an die gods cracht
en onttoet si niet bi onser bede
die kerke si uwe mede
dit loveden die arriane
daer si niet en mochten winnen ane
want hare bede en diedde niet
maer als dat goede kerstene diet
an gode met nerenster beden vel
scone die slote also wel
tegingen ende met druuste groet
die dore an die maysiere scoet
alse oftse een wint van groter cracht
also open heeft bracht
dies gingen die goede daer in der kerken
die arriane die dit wel merken
villen an trechte kerstenheit
in dit selve jaer vorseit
wert keyser valentiniaens sone
graciaen so hiet die gone
te amiens keyser verheven
te constantinoble es bescreven
viel te deser tijt die snee so groot
daer liede bi bleven doot
ende dat wonder es niet cleine
van den hemele gemanc met reine
viel wolle in dese stont
tatrecht als mi tgescrifte doet cont
menech wonder dede onse here
in des heilechs hylaris ere
die te poitiers bisscop was
ende daer men hier vore af las
die in desen tijt siec lach
ende vorwiste sinen sterfdach
enen pape hi ontbiet
die goet was ende leonijs hiet
ende dien die bisscop minde sere
die goede man was nerenstech sere
te merkene om des bisscops ende
dan om iet dat hem was gehende
te merkene ende in die wachte
quam claerheit daer so grot van crachte
datse die pape niet en conde gedogen
an te siene met sinen ogen
ende als alleiskene dat licht teginc
onse here die heilege siele ontfinc
hort ii miraculen van hem tellen
ii coopmanne waren ii gesellen
die ene wassene kersse scone
ghemeene hadden ende een der gone
an sinen geselle begerde
dat si die kersse in die werde
te sente hylaris te berne geven
te sinen grave dat nu es bleven
an den wille van dien compaen
nochtan heeft dander eens bestaen
met sinen geselle ten grave te gane
daer hi die kersse mede brachte ane
ontsteken hilt hise vore tgraf
hore een wonder groet hier af
daer sciet hare die kersse in tween
dat een deel wel ontfangen sceen
als van dien diet gherne gaf
dat ander deel wert geworpen af
als oft die sant dat onwert heeft
datmen hem gherne niet en geeft
doe wert hi confuus menechfoude
die sijn deel niet geven en woude
hi weende sere ende dreef mesbaer
ende liet grote gifte daer
een kint lach ende sliep teenre stont
opten acker onttaen den mont
so dat hem een serpent quam binnen
vader ende moeder die dit kinnen
leiddent te sente hylaris kerke
daer si op hadden hope stercke
nu staet die kerke in een eylant
daer het wel af es bekant
dat geen serpent daer leven en mach
nu sceent wesen een swaer slach
soude tserpent in tkint sterven
so mochter tkint bi wel verderven
maer so groot haer hope was
dat si niet en mieten das
ende quamen ter kerken metten kinde
ende baden gode met geninde
ende den heilegen hylarise mede
om haers kints gesonthede
te des kints monde quam tserpent uut
als oft hem ware beduut
ende werp uut sijn venijn aldaer
vore die daer waren ende sterf daer naer
in dat jaer dat quam hier na
verderf algader nichea
van eenre sonderlingere ertbeven
ende daer na so es bescreven
dat athanaric der goten here
persequuerde die kerstene sere
want hi menegen dleven nam
in dien tijt die hier na quam
sterf eusebius also ict las
die te vercellen bisscop was
van wien wi hier moeten scriven
een deel maer dmeeste moet bliven
eer eusebius was kerstijn
quam hi metten magen sijn
te rome daer hem doepsel ende name
eusebius gaf die paeus bequame
dit was als dyoclesiaen
ende die felle maximiaen
besaten dat rike van rome
die paeus eusebius also ict gome
verstont van den ingel clare
eer hi eusebiuse doepte hoe mare
ende hoe goet hi werden soude
ende hoe dat hine nomen woude
want daer men soude doepen dien
waren der ingele hande gesien
diene van der vonten hieven
suverheit began hem so gelieven
dat hi ene maget bleven es
ene vrouwe mercte na des
sine utenemende scoenheit
die hare so in therte leit
dat siere toe dede grote pine
om met hem in sijn camere te sine
maer si en conster niet in geraken
want die ingele hare dat al ontstaken
nuchtens eest berouwen hare
ende viel te sinen voeten oppenbare
beliede si dat si hadde mesdaen
hier na eest also vergaen
dat te rome was paeus mertus
die desen heilegen eusebius
pape wiede want hi vorsach
dat grote dinc an hem gelach
so heilech wert hi oec daer naer
dat god dor hem dede wonder claer
hier na so wert julius paeus
diet geloeve sach gaen al aeus
mids der arrianen raet
ende bi constantius den keyser quaet
hi kinde eusebius goet ende vroet
bisscop hine wesen doet
te vercellay in die stede
die doe hadde mogenthede
boven anderen steden in ytale
als dese bisscop waende wale
in sine kerke wesen comen
hadden selken raet genomen
die arriane in hare quaethede
dat alle die kerken van der stede
besloten waren als dat vernomen
die bisscop heeft so es hi comen
vore die hoeftkerke van der stat
onser vrouwen kerke es dat
daer viel hi vore op die knien
een stuc biddende na dien
stac hi op die doren al
ende sijn onttaen sonder gescal
thant als oft si noyt eer
besloten waren min no meer
nu als dese heilege man
also alst hem onse here an
in occident heeft wederstaen
menegen quaden arriaen
ende athanaes in orient
die arriane sere heeft gescent
so pijnt hem sere die keyser quaet
constantius die al den raet
dede der quadere arriane
hoe hi selke dinc bringe ane
waerbi die ii heilege lieden
daer wi u nu af bedieden
verellent mogen wesen
eusebius en latet niet om desen
hine set hem jegen die arriane
ende doet hen so dat die van melane
auxentiuse driven van daen
want hi was een arriaen
ende dede daer bisscop sijn denise
enen man van groten prise
hieromme wert die keyser gram
die ene consilie daeromme nam
te melane in die stat
eusebius die quam in dat
daer hi somege bisscoppe vant
so verre gegaen in hant
bi simpelheiden dat niet en was goet
dat die goede man al onderdoet
bi subtilen heilegen rade
dat dat doen bleef sonder scade
dies die goede blide waren
in desen wech quam hi gevaren
teere rivieren daer hi versach
niet daer hi bi overcomen mach
an dander side een scip hi siet
idel ende hi gebiet
den scepe tote hem te comene saen
dat het cortelike heeft gedaen
ende voerdenne over sonder pine
van yemene hem ende die sine
ende dat verdriet dat men hem dede
na die consilic vorseide hi mede
so gram wert die keyser dan
dat hi desen heilegen man
gaf in der arriane wille
die noede souden wesen stille
si sijn den bisscop anegevaen
met geesselen sine ierst sere slaen
daer na trocken sine harentare
dat hi bloedende wert wel sware
ende onderwilen si hem vragen
ofte hijs met hen wille over een dragen
ende hi seide neennic om die doot
na menegen anxt na menege noet
die men hem dede die keyser heet
datmen die bisscoppe gereet
versende in ellendechede
wie dat eusebiuse wille mede
daer worden die bisscoppe goede
ghesonden in die aermoede
eusebiuse namen die arriane
die menege pine hem leiden ane
ten lesten sloten sine in ene crochte
so nauwe daer hi cume in mochte
die scouderen ende die arme sine
verporren met groter pine
noch hine mochter hem niet in keren
daer was hi bi der macht ons heren
die jonasse den prophete helt
in tswalvischs buuc met gewelt
ongescaedt so wert al dus
van gode gehouden eusebius
tote skeysers constantius doot
juliaen wert keyser ende hi geboet
dat men die waren verellent
in hare stede weder sent
ende dat hem elc houden mochte
al selke wet die hem goet dochte
dit dede hi omdat hi gewinne
daerbi al der liede minne
dus wert eusebius uutgedaen
als keyser wert joviniaen
quam hi te vercellen tsiere stede
daer hi met groter werdechede
ontfaen was van den goeden lieden
nu alse dese dingen so gescieden
dat keyser was die quade valent
die was der arriane concent
so quamen die arriane boven
die een wile eer waren verscroven
die ter vaert gevaen sijn an
eusebius den heilegen man
ende woerpenne met steenen doot
dus voer hi ter bliscap groet
in die kerke die van hem selven
ghesticht was die sine hem delven
hi levede lxxxix jaer
vindic bescreven overwaer
in tachtende jaer na mijn verstaen
dat keyser was valentiniaen
was didimus die alexandrijn
die van kinde blent hadde gesijn
dat hi out was v der jare
in die screfture van sinne so clare
dat hi van al sceen meester wesen
bescreven vinden wi van desen
dat bi horne hem quam ane
dat die ewangelie doet te verstane
dat den mensche onmogelijc es
dat god es almechtech des
doe viel hi an gode ter bede
dat hi hem geve der herten claerhede
ende selken sin gaf hem onse here
dat hi hem sette vaste ter leere
met also groter nerenstechede
dat hi die gelike dede
dat beesten doen van deser wise
die plegen te ederickene hare spise
heeft hi vercuwet sijn leeren wel
also menegen anderen gevel
dat hi na die pine rust
so hadde hi altoes den lust
te peisene om dat salege leeren
so dat hi bi der gracien ons heren
goetlike hem so verstaet
dat hi was in meesters graet
ende leerare was hi in die kerke
ende sijn leeren ende sijn gewerke
wert geproeft algader goet
sente anthonijs van hem verstoet
ende heeft hem ontboden dus
en laet di niet vernoyen didimus
dat vleescheleke ogen gebreken di
want dat ogen sijn waerbi
musen vliegen slangen sien
maer verblide sere in dien
dattu heefs der ingele ogen
daer men mede siet gode den hogen
ende waerbi grot licht in di
van scientien ontsteken si
bi desen heilegen blenden bleef
so vele bescreven dat hi bedreef
der heilegher screfturen clare
dat een wonder te seggene ware
ende van mi niet geseit en mach wesen
dies latict hier staen met desen
in valentiniaens negende jaer
wert een peter bisscop claer
talexandrien in die stat
vor sine doot so wilde dat
athanaes die bisscop goet
maer cortelike also ic verstoet
so heeftenne verjaecht van daen
lucius die felle arriaen
die daer so vele quaets brachte an
recht als een heidijn quaet tyran
nochtan dat hi kerstijn was
ende toegede die gelike das
die wolf an die scape doet
te rome voer peter metter spoet
als lucius dus quam in die port
riepen die heidene dit woert
bisscop du sijs comen wel
di heeft in hier bracht ende niemen el
serapis die di sere mint
merct wat die quade man begint
den heilegen mageden wert hi soe wreet
datmen gelike dies niet en weet
dat eer enech tyran heidijn
den kerstenen so swaer hadde gesijn
an magede en was dit niet allene
maer an goede kerstene alle gemene
die niet en waren arriane
leide hi torment menech ane
als dat gedaen was in die port
sendde hi ten woestinen vort
sine gewapende grote scaren
daer die heilege moenke waren
die si versloegen op ende neder
diere niet el en seiden weder
dan vrient waeromme bestu comen
dus hebben si salegen endde genomen
nu in dien tijt dat dit gesciede
so waren die heilege liede
die ii macharise daer wi eer
af spraken nu spreken meer
ysidorus heraclides
ende patrike des sijt gewes
dat dese antonijs jonghers waren
dese woenden metten haren
in egypten nu woenen si mee
in dlant dat heet nitriee
dan iewer el also wijt verhoren
tote desen heilegen genoemt te voren
brachtemen enen man wies lede
verdroeget al waren van der siechede
ende meest an die voete verswaert
met olien hebben sine besmaert
ende sine voete sijn genesen
vort hebben si geseit te desen
in jhesus kerst ons heren name
dien lucius pijnt te doene blame
stant op dine voete thuus gesont kere
benediende onsen here
spranc hi op daer al gesont
dus maecte hi gods doget cont
een blende wert geleidt teere ure
vore des heilechs macharis dure
maer macharis en was thuus niet
in stercker hopen die blende hiet
datmenne leidde tsiere slaepstede
daer die weech geplaestert was mede
nam hi een deel droegher erde
vort van den watere hi begherde
dies te drinkene plach die sant
men gaefs hem ende altehant
hi dat water ter erden dede
ende besmaerdere sijn ogen mede
ende gewan thant sijn sien
niemare van desen ende van dien
quam vore luciuse wel
dies niet en micte hi was so fel
maer hi beval die heilege vadere
die ii macharise beide te gadere
datmense doe in een eylant
daer hem wel af was becant
dat negeen kersten daer binnen en es
in dat eylant comen si na des
daer een tempel binnen was
ende cortelike na das
voer in ene maget die viant
spapen dochter was die te hant
wert lude roepende in mesbare
ende liep harentare
so datter quamen toe die liede
ende volgeden der ongediede
die liep daer si die heilegen vant
vore hare voete viel si te hant
ende riep des oversten cnapen wat
comdi hier nemen onse stat
die onse es van ouden tiden
als wi waren van menegher siden
versteken so scuulden wi teser stat
ende hoe mach toecomen dat
wi u niewer en mogen ontvlien
den viant scouden si na dien
doe voer danen die viant
ende die maget genas te hant
die metten haren viel te voeten
den santen die met woerden soeten
den lieden van den lande anespraken
so dat si haren tempel braken
ende maecten ene kerke daer
als dat lucius wert oppenbaer
so viel hi in desen vare
dattene die sine mogen laten sware
als si bi dusdanen wondere groet
mogen geware werden bloet
dat hi die liede en orloget niet
maer gode waeromme hi gebiet
bedectelike dat men beide
die sante te haerre stede leide
in tiden daer ic af hebbe getoget
wert swaerleke verorloget
arabien ende palestine
bi mannuta der sarrasine
coninginne doch ten lesten
soudemen den pays gevesten
so wilde die coninginne
die dat hadde so in den sinne
dat doe moyses hare si gegeven
die doe was in heilech leven
over hare volc bisscop te sine
maer dat was verloerne pine
dat hi ordene iet wilde ontfaen
van lucius den arriaen
maer van den bisscoppen eest bekent
die lucius hadde verellent
ontfinc hi die ordene sine
ende was bisscop der sarrasine
ende onder dat wreede volc hi dede
menege grote nuttelijchede
te desen moyses seide men eens dit
ganc ende in die celle sit
si sal di leeren alle die saken
hort hier een van moyses spraken
mensche die tfolc vliet altemale
ghelijct der rieper druven wale
ende die metten lieden ommegaet
der suerre druve gelike ontfaet
dese moyses men eens bat
dat hi in sichi quame teere stat
dat hi daer enen brueder jugiere
die hadde mesdaen doe nam hi sciere
achter hem ene oude mande vol sants
ende also derwert te hants
als men hem vragede wat dat ware
antwerdde hi al oppenbare
mine sonden sijnt die achter mie
die mi volgen ende ic niet en sie
ende come nu ten stonden
om te jugierne vremde sonden
menege andere salechede
seide dese moyses ende dede
jonc so diende dese enen here
so dat hi mesdede eens sere
waeromme dattene sijn here verstoet
doe wert hi mordenare groet
so dat hi bekeert daer naer
niet dan broet en at hi vi jaer
ende al den nacht stont hi ter bede
sonder bugen ende slapen mede
nuchtens ginc hi ter moenke cellen
ende droech water al den gesellen
dor al dat hi dus heeft gewracht
behilt hi sine ierste cracht
so dat hi in enen stonden
iiii mordenaren hevet vonden
die hi te samen bant wel vaste
ende droech op sine scouderen die gaste
ter kerken daer die moenke waren
ende hieter hen met doen haer begaren
ten lesten woende hi in sichi
met vii gesellen ende eens seget hi
te sinen gesellen maect u te vliene
noch heden comen die barbariene
doe seiden si en soutu niet vlien
hi antwerdde hen mettien
na desen dach hebbic lange gestaen
dat dwoert ons heren si voldaen
ende saen die mordenaren quamen
die den vii dleven namen
want een bi vresen daer ontscoet
die cortelike sach albloet
vii croenen daer dalen ane
die moyses ende sine vi compane
scoene croenden ic hore gewagen
dat desen moyses sere ontsagen
sijn leven als die hen was swaer
sijn leven was lxxv jaer
een abt was pastor genant
heeft moysen desen groten sant
dese gelike gevraecht teere uren
vader als mi anecomt dat curen
salic ter vaert dat wederstaen
oft salict laten iet ingaen
moyses antwerdde een deel so laet
ende vecht daer mede anders hi raet
een ander vraechde gelike des
doe sprac pastor tote moyses
waeromme leerstu andere anders dan mi
moyses sprac ic segt di
als mi want so meerre gevecht
so scoenre croene ende al na recht
somegen oec eest gewin
dat coringen niet en comen in
van pastor dit bescreven steet
armoede verdriet ondersceet
sijn des eenlijcs levens gewerken
dit mach men als iii liede merken
noe job ende daniel
noe en besat niet dan wel
job die hadde swaer verdriet
daniel die saken wel besciet
noch seget pastor des quaets begin
es wide te scheedene den sin
dese heilege man seget mede
het doet goet vlien vleeschlijchede
want die vleeschelike levet
wel rechte hi die gelike hevet
dien die op enen diepen pit
staet ende sijn viant siet dit
ende lichtelike daer in mach steken
die vleeschelijcheden es verre ontstreken
ghelijct die van den putte es verre
al ware sijn viant op hem erre
ende hine trocke ten putte waert
god soude hem hulpen in die vaert
menech ander heilech woert
brachte dese heilege pastor voert
dat mi te scrivene ware te swaer
want anders vele volchter naer
rechte in dien tijt daer ic af calle
so waren die heilege vaders alle
die ic bi namen noeme dus
pior ende ysidorus
pambo ammonius ende hellim
ende appelles oec met him
eulogius ende serapion
dorotheus ende pyammon
benjamin ende marchus
apollonius ende evagrius
een heet melas ende paulus
or copres mutius ende benus
als pior at plach hi te gane
om minder genuechte tontfane
ii sacke met sande vulde eens dese
enen groten enen cleenen ic lese
den groten droech hi achter ende voren
den cleenen men mochte hem seggen horen
die grote sac die ic te desen stonden
achter mi drage sijn mine sonden
ende ic draechse achter mi in dien
dat ic des weenens niet en wille plien
maer dit cleone sackelkijn
sijn sonden des brueder mijn
die mi vore ogen moeten wesen
sente antonijs leerde desen
hoe hi moenc wesen soude
ende waest van kintscher oude
xxx jaer ende daertoe meer
dat hi ten sinen nie en dede keer
sijn suster diene te siene begert
sendde ii haerre sonen derwert
maer dor hen hijt niet doen en woude
sente antonise seggen sijt so houde
ende haerre moeder begerte groet
sente antonijs seide hem albloet
ganc laet di dijnre suster sien
met enen geselle ginc hi na dien
te sijnre suster huse ende vor die dure
belokenre ogen stont hi ene ure
ende seide oftu wilt sie mi
ende cortelike keerde hi
in ysidorus cloester waren
ducentech moenke teere scaren
die was beloken met enen mure
die heilege oude sat vore die dure
ende wie datter in wilde gaen
las hi dese regule saen
dat hier nemmermeer en quame uut
dese van hem selven beduut
sint dat hi moencscap annam
dat hem gramscap nie anquam
dat si sine kele leet
van desen heilegen man so steet
dies ic swige vele bescreven
pambo leidde een heilech leven
sonder clercgie was hi nochtan
hi quam tot enen geleerden man
dat hi hem enen salm leere
ten iersten verse sprac de here
pambo het es hier genoech
want dat vers aldus gewoech
ic seide ic sal behueden mine wege
dat mijn tonge niet quaets en plege
mochtic sprac die heilege pambo
dit verskijn vervullen so
alst ware gevoech mi wel behagede
na vi weken sijn meester vragede
waeromme hi niet weder en keert
ende den salm niet vort en volleert
omdat ic mine lesse sprac pambo saen
in daden noch niet en hebbe voldaen
hierna over menech jaer
vragede men hem of hi iewer naer
sine lesse voldaen hevet
die goede man antwerde gevet
cume in xlix jaren
mochte hise vervullen te waren
een werelec wijf sach eens dese goede
weenen gaet hi met droeven moede
waeromme hi weent es hem gevraget
ii saken doent heeft hi gesaget
hare verlies dat es die ene
dander sake die ic beweene
es dat ic oec niet en doe
den erenst also grot daertoe
te becomene onsen here
als si doet om haren ghere
te hebbene met vuelen lieden
van desen horic noch bedieden
dat hi enen bisscop seggen dede
die om te horne dede grote bede
van hem enege nutte saken
mach hem mijn swigen geene nutscap maken
so en mach mijn spreken also
alse sterven soude dese pambo
sprac hi sint ic in die woestine
hier quam en atic sonder pine
nie broet dat mi es bekint
ende mi en bequam noyt twint
tale die ic sprac min no meere
ende dus ga ic tonsen here
alsic dbegin noch niet en vinc ane
na rechte te gods dienste te stane
een vragede hem of hi vore goet wijst
dat een sinen evenkersten prijst
ende hi antwerdde oppenbare
dat dat beste tswigen ware
claer van sinne wi vindent dus
was dicwile die abt ammonius
van siere joget en at hi cleene no groet
ghebackens dan allene broet
curioeus so en was hi twint
want alsomen van hem vint
so was hi te rome daer hi geen merken
en leide an al van dien gewerken
dan an sente peters ende pauwels kerke
eens wildemenne met beden sterke
bisscop maken sijn oere gereet
om dies tontgane hi afsneet
noyt niemen van hem en vernam
dat hi teeneger tijt was gram
noch diene sweren no liegen horde
of spreken wreede of ydele woerde
hellim die heet helenus
in vitas patrum jeronimus
daer men af seggen sal hier naer
appelles was smet overwaer
eens daer hi smeedde quam hem ane
die duvel in eens scoens wijfs gedane
ende hi metter bloeter hant
een gloyende yser daer geprant
ende sloech den duvel daer mede
vort waest altoes sijn sede
dat hi nam metter bloetter hant
dyser alst quam uten brant
daer hem geene mesquame en quam van
dese plach te seggene van enen hiet jan
die stoet onder eenre rochen steen
drie jaer al achter een
bedende dat hi en lach noch en sat
sliep hi oec staende so was dat
elx sondaechs dit es bekent
gaf hem een pape gods sacrament
anders en nam hi niet ter lijfneren
ten lesten hem sine voete versweren
datter etters vele ute rent
als die drie jaer waren volendt
wert hi van den ingel genesen
ende van vroetscapen vervult te desen
daer hi bi menegen ter doget brachte
vort als hi dargarden wrachte
van palmen blade ende elc part
dat mer mede gorde genas ter vaert
lach hem enege siecheit an
vort kinde dese heilege man
an elken brueder dien hi sach
wat sonden wat dogeden an hem lach
hort hier van serapioene
die in trike van arcenone
van x moenken abt was
die bi costumen also ict las
in den oechst alle pijnden sere
ende wat si wonnen ginc ter tere
den armen al dure in dlant
so dat men cume iemene vant
die in dien lande hadde breke
serapion daer ic af spreke
eens in sijnre joget hi stal
dat hi mict dat hi eten sal
maer na dat hi at dat gone
verhorde hi na van theone
selke woerde dat hi vel
in berouwen ende also wel
beliede hijs al oppenbare
men sach dit van hem sceeden dare
als een vier dat sere stanc
doe sprac dabt theon eer iet lanc
niet en es den moenken so groten noese
ende verblijdt so die duvele boese
als dat si hare gepeise decken
hen diese geesteleke berecken
dese theon scrijft men vorwaer
dat hi sweech wel xxx jaer
ende daer na wert hi abt dats vader
van iii dusent moenken tegader
een pape was hiet eulogius
van hem so versta ic dus
dat hi wiste gepeise der liede
so dat hem somwile gesciede
dat hi den moenken heeft benomen
die wilden ten sacramente comen
onwerdeleke want hi hen seit
wat quader gepeise hen anleit
dorotheus was een thebaen
van desen hebbic verstaen
dat hi alteenen was makende cellen
ende gafse den gesellen
die geene cellen en wilden maken
tsnachts so wrachte hi selke saken
die hi vercochte ende gaf die werde
elken ter spisen diet begherde
om slapen en lach noyt dese man
en was dat hem so vaec quam an
dat hi viel jegen sinen danc
ende hem en was niet belanc
dat hi daert scoene was iet vel
hine viel in modere also wel
dieve waenden dat hi hadde gout
ende quamen snachts die gods gewout
hieltse vore sine dore al stille
al waest jegen haren wille
si moesten bliven daer te samen
onthier ende die liede quamen
diese wilden hebben verbrant
doe sprac die heilege man te hant
laetse gaen ofte altemale
vliet van mi te genesene quale
hi genas alle evele gemeene
leide hi die hant daer op allene
dus worden verloest die dieve
ende worden met gode moenke lieve
te sprekene van piamoene
ende van anderen heilegen doene
besta ic hier dese pyamoen
was pape eens stont hi in dit doen
dat hi die moenke monegen soude
den ingel sach hi also houde
staende neven den outare
in enen boec scriven oppenbare
selker namen ende selker niet
die hi niet bescreven en siet
trect hi besiden ende an hen vant
hoeftsonde daer hise af ontbant
benjamin die heilege man
viii dage eer hem die doot quam an
qual hi van den watere herde sere
want dese grote heilege here
hadde waters vol den lichame
nochtan wie dat hadde mesquame
ende tote hem quam thant genas
doe bat die heilege man na das
dat si over sine siele baden
hine wilde niet sijns lichamen genaden
want hi seide als hi was gesont
so en vromde hi mi te gheenre stont
marchus was een heilech man
die niet dan enen sac en droech an
ghescoert ende weder genaeit
merct hoe hi siere moeder paeit
diene te siene sere beghert
met varwen hi sijn anschijn verkeert
belokenre ogen quam hi vor hare
ende sciet onbekint van dare
eens so vragede dese marchus
den heilegen arsenius
waeromme hi ende sine gelike hi vliet
ende die ander hem bediet
ic minne u niet en ware met gode
ende metten lieden en es men niet ode
van hier boven dat grote here
en heeft al mer enen ghere
ende een mensche allene heeft inne
begherte van menegen sinne
dabt silvaen was in gebare
eens of hem die siele uut ware
als hi bequam so weende hi sure
men vragede hem waeromme hi weent
sprac hi ic was ten jugimente
daer ic sach gaen ten tormente tier ure
vele van onsen abite
ende ic sach gaen ten delite
vele der wereleker liede
als desen heilegen man gesciede
dat hi uut siere cellen ginc
so decte hi sijn anscijn ende seide dese dinc
dit licht te siene en es geen noet
daer nutscap in en es cleene of groet
desen heilegen abt silvane
quam een vremt moenc eens ane
die sine moenke werken sach
hi sprac ten abt waeromme es tbejach
omme verderveleke spise
maria coes die beste wise
ende die heilege silvaen
hiet enen den sinen dat hi saen
den brueder geve enen boec
ende leiden in enen ydelen hoec
die ander dede dat men hem hiet
als noene lijdt die brueder siet
datmenne niet en roept ten etene daer
den abt sprac hi an daer naer
vader en aten de bruedere noch iet
waeromme en benic geroepen niet
die heilege antwerdde dan
vrient du best een geestelijc man
du en heefs geen noet deser spise
wi die leven na vleeschs wise
moeten eten dies werken wi
dbeste deel coestu te di
den anderen berau sijn woert algader
ende seide vergevet mi vader
so heeft wel sprac die abt albloet
maria van marthen noet
dese goede abt dese vroede
hadde vele jongers goede
die gedaen hebben ende geseit
menege grote nuttelijcheit
nu seget ons jeronimus
van enen die hiet apollonius
abt van vc moenken te waren
te sinen achtien jaren
es hi getrocken in die woestine
wel xl jaer doegede hiere pine
te desen quam dus dwoert ons heren
apollonijs ic sal verkeeren
dafgode van egypten bi di
altehant antwerdde hi
so doe van mi verwaenthede
onse here hem antwerdden dede
slach te dinen halse dijn hant
dattu gegrijps werp onder tsant
ende also sonder lettinge geene
so heeft hi gelangt een morkijn cleene
dat hi heeft onder tsant gesteken
ende horde hem dese woerde spreken
ic ben een duvel der hovaerde
ons heren woert hem doe verbaerde
apollonijs wattu meer voert
beghers al dat gedaen woert
dit was in dien tide na mijn verstaen
dat keyser was juliaen
die enen van den moenken sijn
ghevaen hadde om te doene sware pijn
dien apollonius troesten ginc
als die carkerehuedere die dinc
vernam vinc hi den heilegen man
ende sloetenne metten anderen dan
ende doe quam te middernachte recht
in den carkere sere grot lecht
ende die ingel die dore ontsloet
ende wilt al uutleiden cleene ende groet
maer apollonius die riet
datmen vor dage wech en ga niet
die wachters vielen den sant te voeten
ende baden hem wech te gane met moeten
nuchtens als geviel dit doen
een here een centurioen
quam daer die hen heeft gebeden
dat si rumen daer die steden
want snachts hadde hem erdbeve groet
sine beste maiseniede doet
ende sijn huus was al gevallen
doe gingen die sante danen met allen
lovende gode openbaer
apollonius hier naer
ghinc predeken den heidenen vort
waer bi menech dusent wort
der heidene an gode bekeert
hierna wert hi gekarkereert
een speelman hiet phylemo
die sprac den sant an veronwerdende so
dat ic te seggene niet vroet en bem
die heilege man antwerdde hem
sone god ontfarme dijns
ende wattu seghes jegen mijns
dan moet hi rekenen niet hem ten sonden
die ander bekeerde ten selven stonden
die juge heeft dit verstaen
die grot vier dede maken saen
daermense in verbranden soude
dat vier teginc also houde
dese apollonius dede sijn gebet
die juge bekeerdere met
so daden andere die daer waren
ende storven heilege martelaren
dese sant daer ic af scrive
was van sonderlingen live
in beden in cnielen dach ende nacht
sijn cleet was van were gewracht
scarp linijn daer wi af verstaen
dat van oudden niet en was tegaen
dese heilege man alse hi ierst plach
moenke te bereckene opten paeschdach
gheviel dat si en hadden tetene wat
dan droege broet ende sout te dat
hi hiet dat elc bidden soude
gode om dat hi eten woude
maer die bruedere baden gemeene
dat hi die bede doe alleene
hi dede die bede ende alse amen
die bruedere seiden altesamen
sagen si vore die dore te hant
liede hen al onbecant
die brachten menegerande spise
ende meer oec vele dan die lants wise
ende hebbense daer gelaten
ende keerden thant haerre straten
groet honger wert daer na in dlant
so dat comen toten sant
de liede met kinderen ende met wive
om die noet van haren live
hi hiet hen geven dies ware daer
men gaefs hen so dat daer naer
dat broet so gemindert es
dat die bruedere cume des
teenen dage hadden genoech
als men den abt des gewoech
doet hi dbroet bringen vor hem thant
ende sprac en heeft niet die gods hant
te menechfoudene dit volleest
aldus seit die heilege geest
dit broet en gebreke niet
tote dien dat men vorsiet
al tfolc van der niewer vrocht versaden
vier maende bi gods genaden
deelde men van genen broeden
daer menech bi quam uten noeden
hieromme wert die duvel gram
ende sprac hem an daer hi toe quam
bestu helye oft enech geheeten
der apostelen of der propheten
dattu van dusdanen doene
di tonderwendene best coene
die abt antwerdde ende wats daer bi
propheten apostelen en waren si
niet menschen die ons hebben gelaten
hare trouwe hare gracie te baten
en was god niet dat hi nu es
te sinen moenken plach hi des
te sprekene bruedere verblijt
die heidene droeven alle tijt
die joden wesen in weene
mesbaren sonderen gemeene
sonder droef heit sijn si buten node
die hebben salecheit in gode
ende hope ten hemelschen rike
ic sie leven blidelike
die minnen dit verdervelijc goet
waeromme en soudewi niet in den moet
verbliden die met sekerre hopen
ter eweliker bliscap lopen
den sinen plach hi te leerne
die hem quam om te eerne
want abraham die heeft ontfaen
dies menschen sone daer in verstaen
es wel onse here god
van vastene was sijn gebod
den sinen goensdach ende vrindach
ende datmense niet breken en mach
want op den goensdach judas
in willen te verradene was
ende tfrindaechs cruuste men onsen here
dus scijnt hi sijn in dien keere
die dese vastene brect sonder noet
dat hi metten verradere groet
gode verraedt ende oec met dien
diene cruusten gelike plien
evagrius also ict verstoet
was der macharise jongers goet
maer gregorius also ict las
die bisscop te nazanchen was
wiedenne te sinen archidyaken
eens gevielen so die saken
dat hi met sinen bisscop quam
daer hi die macharise vernam
ende mercte selc haer leven
dat hiere hem seder wilde toe geven
daer hi bi enen droemme vinc an
ende wert een groot heilech man
ende liet bescreven ende dede
menege grote nuttelijchede
dese heilege evagrius
hadde enen jongere hiet paladius
die seide ons te leerne behort
dat wi niet en connen ende vort
dat wi connen te leerne das
in dit geselscap was melas
die bisscop daer ic af vinde
bescreven als men tote hem sinde
diene doen souden in ellenden
si die den bisscop niet en kenden
quamen in sine kerke ende spraken hem ane
al dien dochte in haren wane
dat hi die minste si van der kerke
om den bisscop vragen si sterke
hi die wel wiste wat si begaren
sach wel dat si moede waren
van den wege hine seide niet el
gawi ic doe dine boetscap wel
in des bisscops sale heeft hise geleet
ende die tafele recht hi gereet
ende gaf hen drinken wel ende eten
na den etene dede hi hen weten
dat hi selve die bisscop es
sere wondert hen lieden des
ende bidden dat hi hem doe besiden
een stuc si latenne also liden
hi sprac dies en doe ic niet
dat hen die mi geliken gesciet
willic herde gerne gedoegen
van enen pauluse magic u toegen
een deel die woende in libia
vijfhondert moenke also ic versta
hadde hi onder sine hoede
die hi berechte als die vroede
in sonderlingen levene groot
bleef hi tote sijnre salegere doot
recht in der vroylijcheiden pliene
hadde dat anscijn an te siene
een heilech man was or genant
te tebayden in tlant
van egypten was sine woene
xc jaer was out die gone
hi en leerde noyt letteren in sine joecht
maer in sinen inde bi der gods doecht
so conste hi in boeke lesen
costume so was van desen
dat hi geen spise en ontfinc
die te sijns lichamen baten ginc
eer hi gods lichame hadde ontfaen
sinen jongere sinen compaen
seide hi dat hi geen vremt woert
in sine celle niet en brachte voert
die ingel heeft eens tote hem geseit
hoe vele du er brings ter salecheit
al hier in dit leven dijn
van so velen soutu sijn
prince in dat toecomende rike
hi bekeerde salechlike
menech dusent volcs te waren
allen bruederen dies begaren
maecte hi cellen ende gaf hen mede
die noet te haerre behoeflijchede
eens quamen duvele in gelike
den ridderscape van hemelrike
vore hem ende brachten als enen coninc
verciert ende die boven alle dandere ginc
doe sprac hi die scheen coninc an
aldus genen heilegen man
o mensche du heefs groet ende cleene
voldaen anebede mi alleene
soe voeric di na der wise
van helyen ten paradyse
or die dit hort peist wat dit bediet
en anebede ic gode alle dage niet
ware hi dit hi mi niet en bade
dat te doene dies ic in rade
hem te doene ben altoes
doe sprac hi toten viant loes
minen coninc hebbic minen here
dien ic anebede ende ere
dagelike in alre wijs
dune best mijn coninc niet seker sijs
die duvele voeren danen saen
drie jaer leefde hi na mijn verstaen
bi der spisen van hemelrike
in desen tijt was des gelike
een heilech man die benus hiet
van desen so en vint men niet
dat hi noyt swoer of loech
oft woert sprac dat niet en doech
of met gramscapen was bevaen
ende elken mensche mochte hi vorgaen
van goedertierenheide sonderlange
als van tiden in desen gange
was die heilege pape copres
van wien dat bescreven es
dat een dief sine coelen stal
diese te viere doen sieden sal
maer in geenrande maniere
so en worden si heet bi enegen viere
dat die dief merken began
ende wert een goet kerstijn man
sente copres daer wi af spraken
doet ons weten in waren saken
van mutius den heilegen man
daer wonder es te telne van
dese was ierst dief ende mordenare
eenre heileger maget wert hi geware
die hi begerde ende also dede
met eneger behendechede
dat hise uut soude hebben genomen
daer si in was eer hijs volcomen
mochte quam hem selc vaec an
van pinen dat hi slapen began
bi visioene sach hi te dier tijt
in een coninclijc abijt
enen die sprac dese tale
laet dine quaetheit altemale
ende set dijn pinen ende dijn waken
in religiosen saken
ende hemelsch ridderscap ontfanc
ic maker di riddere af eer iet lanc
doe toende hi hem een here groet
van moenken daer hi hem af geboet
dat hi prince daer af soude wesen
ontwakende so wert hi met desen
ende siet vore hem staen die maget
die wie dat hi was si vraget
ende waeromme ende wanen hi comt
hi als dien swaer dinc mescomt
antwerdt niet dan si hem wise
die kerke die maget van prise
dede thant dat hi hare bat
ghedoept wert hi saen na dat
trac hi in die woestine
daer hi at wortelen ende crudekine
seven jaer wel teere spacie
ende gewan also gods gracie
so dat hi hem verstont ter cure
in die heilege screfture
des sondaechs heeft hi spise genomen
die van gode hem es comen
ende die hem wel genoegen mach
toten anderen sondach
dese mucius hadde minne groot
te cleedene die moenke doot
daer hi eens cleedde enen heilegen man
sprac hem een jongelinc dus an
dattu mi als ic doot sal sijn
dus cleedes dat ware de wille mijn
dic heilege man antwerdde dien
sekerlike dat sal gescien
ic sal di so cleeden in tgevoech
dattu sels seggen hets genoech
cortelike starf die gone
mutius cleeddene doe seide hi sone
es dit genoech te dijnre sepulture
die doode antwerdde te diere ure
hets genoech du heefs wel vader
dijn belof gedaen algader
eens daer hi soude gaen visiteren
bruedere die wrachten na sijn leren
heeft hi wel van gode verstaen
dat een siere bruedere sal sterven saen
derwert maecte hi hem ter vaert
mettien sach hi ter sonnen waert
die hem dochte te sere dalen
ende sprac gelike deser talen
toter sonnen also ict vant
bescreven in gods name stant
ende ontbeide een lettelkijn
tote dat ic come daer ic wille sijn
de sonne dede dat hi geboet
hi quam ende vant den brueder doot
in beden was hi also hem luste
daer na hi den dooden custe
ende sprac weder heefstu merren gere
te bliven met kerste onsen here
so met ons in desen live wesen
een stuc doe sprac te desen
die ander lieve vader twi
heefstu weder geroepen mi
mi es beter met gode bliven
dan te levene in des vleeschs becliven
so slaep in payse antwerdde hi
sone ende bidde vore mi
een ander brueder was stervens naer
die van der doot hadde groten vaer
hi hadde meslevet hem dochte das
mutiuse die bi hem was
bat hi omme verste daer
verste bejagede hi hem iii jaer
ende tenden iii jaer also hi vorseide
voer hi te gode sonder beide
menechwerf ginc mutius
over die riviere nylus
die niemen gegronden en can
dat hem dwater ten cnie quam an
ende ten bruederen quam hi wel
beslotenre doren ende hem gevel
te wat steden dat hi woude
wesen was hi also houde
sente copres es dit vertellen
dat een horde der gesellen
dies wel niet geloeven en woude
in slape viel hi also houde
ende sach in sinen slape thanden
den heilegen copres hebben in handen
enen boec met goude bescreven
dat hi die woerde al uut scheen geven
ende daer toe heeft hi gehort
enen ouden seggen dese woert
twine horstu dat men di seget
maer slaepstu als die ongeloeve anleget
die ackerliede van den lande
namen waer si wisten van den sande
daer mutius op ginc die sant
ende besparstendere mede haer lant
om te hebbene grote dracht
tote hier na miere macht
hebbic gedicht ende late dus
copres tellen van mutius
dese copres scout eens jegen een
die buggere was van den manicheen
maer woerde en holpen daer cleene no groet
een vier te makene hi geboet
dat gemaect was herde saen
daer wilt copres dat si in gaen
ende die dan niet en si verbrant
sijn geloeve si goet becant
den buggere ten viere hi trac
diere aldus jegen stac
deen na den anderen salre in gaen
ende du moets dat vore bestaen
omdat bi di es gevisiert
die heilege man dat concentiert
ende seinde hem ende ginc so in
dat vier en deerde hem meer no min
want het sciet hem hier ende daer
den buggere wilde dat folc daer naer
in dat vier hebben gedaen
met groten lachtere es hi ontgaen
dese heilege copres
van enen abt noch vertellende es
hiet helye die vore waer
out was c ende x jaer
lxx jaer leidde hi in pine
in ellendecheiden dat leven sine
menege nutscap so sprac hie
drie dinge seit hi ic ontsie
deen es als mine siele van mi sceet
dander es als mi te gemoetene steet
den rechten juge dat derde woert
es als die sentencie comt voert
dese heilege seit oec mede
bleecheit met oetmoedechede
ende magerheit es des moenes lof
nutscap daer men hier swijcht of
dede ende seide dese heilege man
noch vaen wi tfertellen an
van den heilegen copres
van tween heilegen abden es
sijn vertellen also ict las
paulus ende ysayas
die teenre rivieren eens quamen
met enen gere al te samen
dat was dat si sochten dan
anu enen heilegen man
om dien te vindene si gode baden
een scepelken quam hen te staden
daer si in gingen ende in eere ure
leden si ii dachvaerde wel ter cure
op dat lant gingen si na das
doe sprac die heilege ysayas
mi heeft vertoecht god onse here
enen man die min no meere
ons seggen sal al onse secreet
die heilege paulus sprac gereet
enen man heeft god vertoeget mie
die sterven sal na dage drie
ende na dese woerde saen
quam die heilege annu gegaen
diese benediende groet
vort hi elken weten doet
van wat loene elc es waert
doe sprac paulus ons es verclaert
dattu sterves in drien dagen
daeromme wille ons gewagen
van dinen groten heilegen daden
dat iemenne noch moge staen in staden
die heilege man antwerdde albloet
icken dede noyt dat was groet
maer dit es mijn doen vore waer
in die persecucie swaer
beliedic gods name alteen
noyt en seidic logelijc woert negeen
ter crtscher dinc en was noyt mijn geren
mi heeft bracht die ingel ons heren
al minen gere van miere spise
icken slape in geenre wise
al dat in die werelt gesciet
en dect vore mi onse here niet
die ingel es altoes mi bi
die wat gesciet vertoeget mi
alse hi dit ende andere saken
drie dage daer cont wilde maken
gaf hi saen na den drien dagen
den ingelen sine siele daer sijt toesagen
voerden sise in den throne
gode lovende met sange scone
een heilech man was hiet helenus
van wien wi vinden gescreven dus
dat was die costume sine
al dat hi was in die woestine
dat hijt den bruederen plach dragen
ter spisen wat si conden bejagen
eens was hi verladen te swaer
ende versach bi hem aldaer
beesten diemen onagren heet
die sere welt sijn ende gereet
sprac hi ten beesten nu in gods namen
come een van u alle samen
dese bordene te dragene bestaen
een der beesten es comen saen
die hem metter bordenen droech
aldaer het was sijn gevoech
teenre anderre tijt es hi comen
toten bruederen daer hi heeft vernomen
dat si selc doen niet an en namen
als den dage soude betamen
ende dat was al omdat si
gheenen pape hen en hadden bi
negeen pape en was hen so naer
ene riviere en scietse daer
daer een cocodril in was
dat hen allen benam den pas
helenus heeft dit verstaen
ter rivieren es hi gegaen
dat cocodril heeft hi versien
daer hi op sat saen na dien
voeren hiet hine an dander boert
toten pape ginc hi voert
dien hi brachte ter riviere
die beeste was daer jegen sciere
daer ginc op sitten helenus
hi wilde dat die pape doe aldus
maer van sinen siene allene
wert hi vervaert om dinc negeene
en hadde die pape dat gedaen
doe voer helenus over saen
ende als hi was op dat lant
sprac hi ten diere altehant
dattu sterfs es beter die
dan vele quaets bi di gescie
ende die beeste sterf te hant
bi rade van desen sant
leefde een jongelinc in die woestine
die de duvele daden pine
met coerne ter onsuverhede
diet den abt saen weten dede
die heilege man ginc altehant
ende maecte met sinen vingere in tsant
ene screve om des jongelincs celle
ende geboet den duvelen felle
in ons heren jhesus name
datter geen over die screve en quame
ende die jongelinc van diere uren
bleef vort sonder der duvele curen
tote helenus eens comen sijn
bruedere no vele no lettelkijn
en hadde hi hen spise te gevene wat
een jongelinc quam saen ter stat
ende brachte hem genoech spisen daer
ende voer so van daer henen men wiste waer
groet wonder hebdi gehort
ende noch scrivic wonder vort
van den heilegen paphintius
daer af seit jeronimus
alse hi lange na ingele leven
hem in gode hadde gegeven
bat hi hem dat hi hem doe verstaen
na wies loen hi sal ontfaen
dingel ons heren seide hem dan
ghelijc enen speelman
paphintius ginc so verre tien stonden
dat hi dien speelman hevet vonden
dien hi so verre heeft gevraecht
dat hi hem aldus gewaecht
ic was roevere met gesellen
soe dat die avonturen gevellen
dat wi ene maget vingen
maer ic dede also ten dingen
dat si onbesmet quam dane
dies si gram waren mine compane
een scone wijf so hebbic vonden
in dat woeste teenre ander stonden
die wel scheen eerachtech wesen
haers dolens sake seit si na desen
dat hare man met ii sonen ware
over scout gevangen sware
die si gegelden en hadden waer mede
ende men sochte hare in meneger stede
om mede in vangenesse te doen
dies si ten woesten ware gevloen
ic leidese te miere hagedochte
ende gaf hare eten also ic vermochte
ccc scellinge gavic hare mede
daer si seder mede utedede
hare kindere ende haren man
paphintius antwerdde dan
dies gelike en dedic noyt iet
omme dit du en sout hebben niet
die nederste stede met onsen here
so volch mi sonder letten meere
werp hi wech sijn pijpgeblas
ende volgede hem dat wonder was
leefde hi so heilechlike iii jaer
ende voer te hemelrike daer naer
noch doet paphintius sine gebede
an gode also hi te voren dede
die ingel seide hem diere gelike
es een man in hemelrike
die in sine jegenoede
die vorbarste es bi den wille van gode
so vantene paphintius saen
daer hi eerlijc was ontfaen
hi vragede den man om sine saken
diese hem noede cont wilde maken
die man sprac een wijf namic
om kinder te winnenne dies es een goet stic
iii sonen haddic van hare
die joncste es out xix jaerre
no hare no andere en hebbic oyt sint
na den vleesche niet bekint
alle arme hebbic ontfaen
te gaste die ic mochte begaen
om haet om minne die mochte sijn
en verkeerdic noyt tfonnesse mijn
mine beesten en daden noyt niemen scade
ic en wert oec niet te rade
dat ic tseisers verdierde mijn lant
waer dat ic iemene oyt vant
die anderen wilde doen enege cracht
dat belettic na miere macht
altoes wasic pinende mi
dat niemen droeve bi mi en si
ende wat magic seggen noch mede
alle dade der ontfermechede
die ic vermochte hebbic geploen
of dat ic horde dat mochte doen
een mensche ic voldede dat
paphintius antwerdde ter stat
ic en dede noyt dusdanege dade
nu doe een deel na minen rade
ende volch den naecten cristum al naect
met paphintius die hem wech maect
die hem maecte ene celle
maer cortelike van dien geselle
sach hi die ingele te hemelrike
die siele voeren blidelike
derde werf paphintius bat
alse te voren saen na dat
heeft hem enen coepman gewijst
die ingel ende gelijc hem geprijst
toten coepman es hi comen
daer hi ave heeft vernomen
dat hi here was van ii scepen
met goede alse daer toe was gescepen
den coepman thant hi raet
dat hi die erdsche dingen laet
ende hi ten hemelschen dingen hem voecht
dat den anderen wel genoecht
ende leefde met paphintius so
dat hi saen voer met gode vro
vor paphintius so quam staen
ons heren ingel hier na saen
ghebenedide seide hi na tgone
com in die hemelsche woene
enen dach bleef hi daer naer
ende heilege liede quamen daer
daer hi dus heeft gesproken an
en hebt niet onwert dief no coepman
want onder alle liede onse here
heeft sielen na sinen gere
ende alse hi hen hadde doen verstaen
wat god onse here hem heeft gedaen
endde hi dit leven ende nam an dleven
daer ewelijc bliscap wert gedreven
in tiden dat dese heilege man
leefde also ic verstaen can
was tays een gemeene wijf
daer menech dullaert om sijn lijf
avontuerde si was so scone
ende brachte menegen in die hone
die om hare minne bestoet
dat hi verloes lant ende goet
paphintius die dit versteet
werelike hi hem cleet
ende een deel gelts hi nam
daer tays woende hi quam
hi boet hare gelt si naemt gereet
in hare huus sine leet
ende seit dat hi op tbedde gaet
dat cierlijc gepareert staet
doe vragede hi om een ander stede
daer men bat ware in heimelijchede
jaet seitsi  so gawi daer
sprac hi nu seit si daernaer
hier en comt geen mensche wes seker dies
maer eest dattu gode ontsies
waer dat wi gaen god siet ons clare
doe sprac die heilege man daer nare
wetstu dat god es si seide ja
so vele seide hi hare daer na
dat si wilde doen sinen raet
hi seit hare wat si bestaet
ende waer dat sine vinden sal
si dede te samen grot ende smal
dat si qualike hadde bejaecht
ende doet so dat ment draecht
in die middel van der port
daert bi hare al saen verbrant wort
ter stede sonder letten iet
quam si daer haer paphintius hiet
in ene cluse hise besloet
ende dede hare geven water ende broet
ende leerde hare hoe si soude leven
als si iii jaer daer was bleven
dochte hem dat wesen mochte
hare penitencie al tonsochte
te sente antonise es hi gegaen
omdat hi van hem wille verstaen
of god vergeven hadde hare sonden
sente antonijs hiet tien stonden
sinen moenken gemeenlike
bidden gode van hemelrike
dat hi hen enege dinc verclare
hoe dat met haerre saken ware
saen versach in visioene
die heilege paulus van wies doene
ghi hier voren mocht wonder horen
in den hemel verre uutvercoren
een bedde van groter cierhede
vore dat bedde versach hi mede
drie magede met anscinen claren
drie lichtende lampten achterwaren
ende op tbedde lach ene croene
onverdervelijc te wonderne scoene
niemens en mach dese glorie sijn
dan antonijs des abts mijn
seit hi ende men antwort
antonise si niet toe en hort
si es tays die was gemeene
nuchtens vor grot vore cleene
heeft paulus dit verclaert
paphintius ginc metter vaert
te tays celle ende heefse onttaen
ende sprac dese gelike saen
ganc uut god heeft di dine sonden
vergeven si antwerdde te dien stonden
ic orconde gode sint dat ic bin
comen te deser steden in
so hebbic van den sonden mine
mi gemaect ene bordine
die vor mijn ogen al heeft gesijn
ende also die adem mijn
in mi altoes moeste geduren
also en mochten te geenre uren
mine sonden van mi gescheeden
teere ander dinc laet ons nu gereeden
claerlec ons bescreven liet
een goet man die amphylenius hiet
ende bisscop was van ycone
sente baselijs vite scone
die van cesarien was bisscop mare
als hi hadde viii jare
ghinc hi ter scolen ende wel vortnam
seder hi thathenen quam
griexe clergie leerde hi daer
sine gesellen waren vorwaer
gregorius die sint bisscop was
van nazansen ende also ict las
die sint keyser was juliaen
ende die sophiste mede libaen
in al die griexe clercgie
ende in alle philosophie
daer hi hem wel in verstoet
so en vant hi niet dat hem dochte goet
dat was den sceppere van al
een godlijc scijn dat niet en was smal
quam hem in eenre nacht in
dat ontstac so sinen sin
dat hi in egypten voer
daer hi saen in heeft verstaen selc boer
van der heileger scrifture
dat hire in wert verlicht ter cure
in grieken es hi weder comen
daer hi brachte in rechter vromen
somege meesters met siere leeren
eens heeft hi vonden disputeren
eubolus die te desen
sijn meester hadde gewesen
int disputeren overwaer
begreepenne baselijs daer
dat horden andere doe sciden si
o philosophe wie begrijpt di
doe seide hi weder niet als een sot
het es baselijs ofte god
so dat hi baselise verkent
daer wert hare spreken so geent
dat eubolus der waerheit gront
bi baselise es worden cont
ende droech so over een hare raet
dat si vercoepen wat hen bestaet
ende gaven den armen dat
te jherusalem wert ter stat
sijn si getrocken beide te samen
tanthiochen si so quamen
daer si onse geloeve fijn
lybane ende den jongeren sijn
predecten ende daer na saen
te jherusalem sijn si gegaen
daer si om doepsel daden bede
maximine die in die stede
bisscop was na minen verstane
si quamen over hem ter jordane
baselijs bat gode dat hi daer
van sinen geloeve toege teekijn claer
ene blixeme quam op hem van hoegen
daer ene duve uut es gevlogen
die dwater roerde ende so ter vaert
weder op te hemele waert
ende daer ontfingen si hare doepen
alse djaer omme was geloepen
sijn si tanthiochen gekeert
auletius was bisscop geeert
daer in dogeliken saken
die baselise wyede dyaken
hierna sijn si te cesarien comen
ende hare comst heeft wel vernomen
eusebius bi den heilegen geest
die bisscop ende heeft vereest
dat baselijs in sinen state
wesen sal sijn achtersate
dat cortelike moeste gescien
baselijs bat gode na dien
dat hi hem die woerde wilde leeren
daer hine mede sal sacreren
ende onse here dede sine bede
ende quam selve ende sine apostelen mede
vore hem ende in eere nachte
leerde hi hem die woerde van crachte
die die bisscop heeft bescreven
ende sijn in gedinkene bleven
daer hi ierst sprac dese woerden
ter missen selke sagen ende horden
groet hemelsch licht ende gods groten lof
een jode was daer die daer of
wilde nauwelike bespien
wat in dien dienste soude gescien
ende mingede hem onder die liede
so dat hem die dinc gesciede
dat hi den bisscop met sinen handen
sach een kint deilen daerna te handen
es hi ten sacramente gegaen
ende hevet metten anderen ontfaen
dit heeft hi sinen wive geseit
saen ontfingen si kerstenheit
met haerre meisenieden altemale
nu wert ons hier een ander tale
die senatur protherius
hadde ene dochter die aldus
micte dat si maget blive
om gode tal haren live
die duvel die alle dinc benijt
brachte enen jongelinc te dier tijt
die was van des heren meiseniede
in minnen al tongediede
die joncvrouwe de dochter sijns heren
die minne dochte hem sijn lijf verteren
so dat hijs sprac enen toeverare
die hem geeft enen brief daer nare
heet hine op een graf gaen staen
eens heidens tsnachts ende houden saen
dien brief in die locht opwaert
daer selen comen in die vaert
duvele diene leiden te dien
daer dijn wille bi sal gescien
hi dede also so dat hi quam
vore den duvel die vernam
den brief hi lassene doe seide hi
toten jongelinc geloefstu in mi
die jongelinc seide ja
die viant sprac loechene hier na
kerste die ander sprac ic doe
noch sprac die viant daertoe
ongetrouwe sidi kerstine
als gi bi der helpen mine
hebt gehadt op ende neder
uwen wille soe keerdi weder
tote uwen kerste die hoe soet gaet
emmer vriendelike u weder ontfaet
daeromme so gef mi altehant
letteren gescreven met dijnre hant
van dinen kerste die loecheninge
ende van dinen doepsele alle dinge
dattu mijn sijs in dijn concent
dat ict in tleste jugement
daer mede mach toegen claer
ic doe dan dinen wille vorwaer
die jongelinc dede al dat men woude
die duvel sendde also houde
den geest der onsuverheit
in die joncvrouwe voren geseit
diese ontstac in tsjongelincs minne
dat si verliesen waent lijf ende sinne
vor den vader quam si daer naer
ende viel ter erden ende dreef mesbaer
ende riep ontfarme mijns vader
om desen verquelic altegader
dune wiltene mi te manne geven
ic verliese saen mijn leven
doe wert die vader te rade hier af
dat hise hem te wive gaf
hierna quamen so die dinc
dat selke mercten den jongelinc
dat hi ter kerken niet en geet
sinen wive seiden si gereet
dat geen kersten en ware hare man
in groten mesbare viel si dan
hare man vragede wat hare ware
ende si seidt hem oppenbare
logene seit hi heefstu verstaen
ende si antwerdde hem weder saen
wiltu dat ic geloeve di
so ganc ter kerken morgen met mi
ic hebbe an den heilegen dienst daer deel
doe seide hi hare dware al geheel
doe liep si ten heilegen man
baselise dien sijt seide dan
die vor hem dede den jongelinc
comen ende vragede hem om die dinc
dies al liede in groeten weene
doe sprac die heilege bisscop reene
wiltu te gode di keren doch
ja ic sprac hi maer icken moch
want ic geloechent hebbe onsen here
ende ben des duvels daer toe mere
hebbic dat in brieve gescreven
ende den duvel den brief gegeven
die sant sprac en roecke di
want god goedertieren si
anderwerf sprac hi te desen
gheloefstu du moechs behouden wesen
die ander sprac ja ic here
maer helpt mijnre crancheit sere
gheseint heeft hine also houde
ende besloetene daer hi woude
ende dat bidden hi annam
ten derden dage hi tote hem quam
ende seide sone hoe eest metti
heilege gods antwerdde hi
der duvele roepen ende hare gescal
en can ic niet gedoegen al
seggende toegen si den brief mi
du quaems tote ons niet wi te di
die sant sprac en wes vervaert niet
gheloeve in gode wats gesciet
een deel etens dede hi hem ontfaen
hi seindenne echter ende ginc van daen
alse hi quam weder sech hoe eest di
heilech vader antwerdde hi
hare dreigen hare roepen magic horen
van verren maer als te voren
so en magics niet gesien
een deel eten dede hine na dien
ghinc hi danen in tkeeren nu
sprac hi brueder hoe eest met u
wel heilech vader antwerdde hi
ic sach di heden vechten vor mi
ende den duvel verwinnen al
doe riep die bisscop grot ende smal
te gadere die ter kerken horden
ende bat hen met sueten woerden
dat si over den jongelinc baden
doe leidde hine bi goeder staden
ter kerken wert ende in dien pat
quam die duvel daer op dat
dat hine ontrecke hem uter hant
vort sprac hi toten sant
baselijs du does mi
onrecht want te mi quam hi
ende icken quam tote hem niet
sijn gescrefte ghi hier siet
dat salic ten jugemente dragen
dit horden vele liede ende niet en sagen
kyrieleyson riep tfolc te hant
ten duvel sprac doe die sant
god moet wesen gebenedijt
dit volc en sal niet vore dien tijt
die hande dalen diese ophief
dattu weder geefs den brief
een stic bleef tfolc so in der bede
so dat men vernam te dier stede
den brief comen in die hant
uter locht den groten sant
die gode loefde den jongen man
toegede hi den brief ende vraechde hem dan
ofte hi die litteren iet becant
ja ic vader seit hi het screef mijn hant
die bisscop scoredse na die dinc
gaf hi sinen wive den jongelinc
ende gaf hem selke dinc te pliene
als tamelijc was na den gesciene
een pape was hiet athanaes
die onder handen hadde een wonderlijc caes
dat sente baselijs heeft vereest
ende al bi den heilegen geest
ende es getrocken uut siere stat
som sinen jongers seide hi dat
kindere volget mi gi selt sien
die glorie gods ende wonder in dien
ende bi den heilegen geest verstoet
athanaes die pape goet
die een wijf hadde xl jaer
in suverheiden gehadt dorclaer
hi sprac te sinen wive ten ackere ic ga
maer du dijn huus vercieren besta
met kersen ende met wieroecke soete
den ardschen bisscop ganc te gemoete
baselise den groten sant
hi sal comen saen verstant
in onse huus die sijn sondaren
dat wijf dede so sonder sparen
also die goede man hare riet
mettien si den bisscop siet
ende es jegen hem gegaen
hi seinnedse doe seide hi saen
vrouwe theogenie hoe
vaerdi als vervaert wert si soe
als hise noemde bi haren name
wel seit si gods sant bequame
waer es dijn here athanaes u broeder
seit hi nochtan was hijs vroeder
dan si ende si antwerdde ter vaert
mijn man es here ten ackere waert
hi seit in dijn huus hi es
tebarenteert so was si des
roepende viel si ter erde
bidt vore mi gods heilege werde
hi bat vore hare ende sprac hare toe
dat cleet dattu daer houds onttoe
ende legter op na dat
die colen die sijn in twieroecvat
ende daer op dat wieroec lech
si doedt ende ginc vore so wech
ende die bisscop volgede naer
tote in thuus doe quam aldaer
de pape athanaes met goeder moete
hi viel neder ende custe sine voete
ende seide hoe comt dat hoe
dat dese gods sant mi comt toe
doe hiet hem die bisscop gaen
in de kerke de misse anslaen
dat die pape dede ter vaert
baselijs doe geware waert
ende selke dies god werdech kent
alse hi hief dat sacrament
den heilegen geest dalen als vier
die den pape ginder ende hier
ommeliep ende den outaer
als die messe geindt was daer
ende men geseten was ten male
nam baselijs an die tale
den pape dien hi bevraget
sijn leven ende hoe hi hem bejaget
een sondare benic seit hi here
met ii ploegen ic mi genere
ende die een heelt van diere neren
gaet te pelgrimen te teren
ende dander gaet ten anderen saken
ende dese in waerre spraken
mijn wijf die hier es bi
dient den armen ende mi
heet si dijn suster also si es
sprac baselijs ende na des
sech mi dijn dogedelijc leven
antwerde heeft die pape gegeven
niet dat goet es mi verhoeget
ic ben vremde van alre doget
hierna baselijs den pape leet
tote eere cellen ende hem heet
dat hi hem de dore onttoe
athanaes antwerdde doe
het es die heimelike stede
om die noet der menschelijchede
ende die bisscop heeft die dure
met sinen voete onttaen ter ure
hi gincker in ende vanter dan
enen eyseliken lasersen man
toten pape seide hi na dat
waeromme woudstu decken desen scat
die pape sprac hi es verwoet
dies vreesdic in minen moet
dat hi tote di mochte hebben geseit
enege ontamelijcheit
doe was dus des bisscops tale
in desen heefstu gestreden wale
laet mi te nacht dienen desen
dat ic des loens deelechtech mach wesen
dien nacht bleef die heilege man
metten lasersen ende vinc an
dat bidden ende bat dien nacht al dure
ende genas den man ter cure
ghesont ginc hi nuchtens vort
ende keerde so weder in sine port
dese baselijs grot in de doecht
heeft sere de heilege kerke verhoecht
met leeren dier hi vele heeft bescreven
daer ic te scrivene af moet begeven
want mi ware te grot verwach
doch scrivicker af dat ic mach
dat god in ons heeft gesat
bringen wi toe in gewerke dat
als genoech redene geeft
dat es na der doecht geleeft
so es proeve van den quade
den sin te porrene in ondade
die van gode es ingeset
der doget diffinicie es met
redelike te porne den sin
te al dat gods gebod heeft in
na goeder consciencien echt
hieromme als bi naturen recht
hebben wi begerlec vermanen
te al dat wi goet bewanen
maer tonsen naesten na dat vleesch
hebben wi van binnen den heesch
ja al sonder iemens leere
ende doet ons iemen goet ende eere
wi hulden hem ende doen sijn gebod
ende wat es so goet so god
onvertallec in minen sinne
so bevoelic de gods minne
die men gevoelen bat mach vorwaer
dan met spraken maken claer
hieromme also ghi merken moecht
so heeft god in ons dat saet der doecht
ghesaeit sonder twifel dan
die eyscht gelike vrocht daer van
eenlijc leven mach vromen sere
te peysene om onsen here
want als men es in enechede
soe en sietmen niemens onsede
want als mense anesiet
men wert belet eerst eert gesciet
dat een niet en merct daer bi
in wat quaetheiden dat hi si
ende dat hi niet en betert sijn quaet
alse hi die gelike verstaet
of argere in anderen hem dunct dan
dat hem die doget volget an
in vele saken dunct mi nochtien
dat ic nutscap mere mach sien
te levene onder die goede gemeene
dan te wesene alleene
eerst want hi allene mach dogen
niet dat hi al soude mogen
doen van den lichame die noet
maer wi hebben behoefte groet
onderlinge elc anders doen
oec so en heeft niet geploen
die redene der caritate
allene te suekene hare bate
noch allene en mach een lichte niet
bekinnen mesdoet hi iet
als men iemene begrijpt
in coventen men annijpt
den genen dien iet mestaet
ende also betert hi teer sine daet
ende jegen des duvels lage
dunct mi sekerre alle dage
te levene onder tgoede gemeene
dan in ellendecheit allene
somwile een schijn van dogeden gaet
van der herten die es quaet
een goet herte en mach niet uutgeven
daer quaetheit in si beseven
den moenken ende den lieden anderen
leert in goeden levene wanderen
in ate in dranke in cleederen mede
ende in die onderhorechede
ende in alle goede maniere
die heilege die goedertiere
baselijs daer wijt hier dus af laten
maer wonder grot utermaten
mogediere af lesen ende waer
in die derde pertie hier naer
daer vindi bescreven al bloet
sine salechlike doot
recht sine gelike hadde herde na
sente baselijs also ic versta
ii bruederen die hieten dus
peter ende gregorius
in wien was vroetscap scone ende sterke
ende daer toe dogelike werke
gregorijs was bisscop van misene
die vroetscap screef menech ene
des menschen onmogenthede
bescreef hi ende sine werde mede
te desen live quam die mensche vort
also ter naturen behort
van decsele naect ende ongewapent mede
ende in die behoeflijchede
van allen dingen dies men heeft noet
so dat men merken mach al bloet
dat hi catyvecheit bat si waert
dan in salecheit vermaert
met claeuwen horne met scerpen tanden
of felle dorne enegeranden
so en es hi bewarent niet
alsomen wel vorsiet
in beesten serpente daer si mede
hen wreken na natuerlijchede
hi en heeft oec der snelheit niet
alsomen an hasen an herten siet
van groetten van crachten en es hi genoet
met so meneger anderre beesten groet
vogele hebben vederen die bien strael
dus es gegeven natuerael
elken diere iet dies noet heeft
dus scijnt die mensche boven al dat leeft
achtergesteken eest in snelhede
in crachte in ontsienlijchede
wie es dan die seggen sal
dat hi coninc es van al
bi redenen men wel dit ontstect
om dat bi naturen gebrect
hem dat vorseit es so comt hem ane
dat heerscap van al tontfane
want quame hem dat natuerlijc an
den beesten geleke hi dan
ware hi gewapent als ander diere
hi schene van te wreederre maniere
hine soude oec niet willen doen die pine
omme over die diere here te sine
want hem soude dunken wale
hine behoefder niet altemale
nu dat den beesten al geeft nature
behoeft den mensche in slevens cure
so dat onse noet wel si
dat over hen theerscap hebben wi
want tonser naectheit wol bedarf
der scape ende menechwarf
tonser traecheit perde snel
hert yser ten wapenen also wel
dus eest van vele anderen saken
die ic hier niet cont en can gemaken
om menech wonder dat god dede
om des grots baselijs bede
ghine van hem mare wide ende side
een heilech man in dat getide
was effrem ende was hermite
die horde van der saleger vite
van baselise den groten here
hi bat gode met groten ghere
dat hi hem toege hoe groet hi si
na dit in visioene sach hi
ene columme hoge vierijn
al toten hemele in anscijn
ende horde een stemme seggen aldus
dusdaen es de grote baselius
ene lanterne hi nam
daer hi mede te cesarien quam
op enen feesteleken dach
in die kerke ginc hi ende sach
in sijn kerkelijc abijt
den bisscop dat in dien tijt
rikelike was ende herde diere
ende dandere clercgie in die maniere
doe sprac hi tote sinen geselle
te vergeefs brueder es onse quelle
also als mi seit mijn waen
die in dese eere es dus gedaen
en es alselc niet alsic sach
in theimelijcste dat hi mach
gaet hi staen beginnen dus clagen
wie die den last hebben gedragen
den dach al dore in der hitten
wine connen den loen niet besitten
ende dese es columme van viere
die heeft dese ertschelike maniere
hieraf hebbic wonder groet
mettien die bisscop geboet
sinen dyaken seggende ganc
ter westdoren eer iet lanc
vinstuere enen abt enen man
hebbende ene covele an
dat hi tote mi come sech hem
hi dede so ende alse effrem
wert van siere talen vroeder
bi sinen taelman seide hi broeder
du heefs gemist also dunke mi
want pelgrime so sijn wi
die dyaken weder quam
ten bisscop ende binnen dien vernam
effrem dien bisscop daer hi las
dat sine tonge vierijn was
doe sprac die bisscop ten dyaken
ganc ende sech hem die saken
comt in tpaepscap here effrem
effremme hadde dies wonder van hem
ende viel over sine cnien ende seit
dits de grote baselius in der waerheit
dit es ene columme vierijn
gods geest sprect uten monde sijn
doe bat hi den archendyaken
dat hine onsculdege in die saken
hi sal tote hem comen saen
alse die dienst al si gedaen
hi quam also was sine tale
baselijs seit hi si comen wale
der hermitagien kindere vader
daer du in heefs gedaen te gader
cristi discipule menechfoude
ende duvele gejaget uut haren gewoude
enen sondare comstu sien
met pinen god loent di na dien
als effrem hem hadde geseit
wat dat hem in therte leit
so wert hi gemonecht van hem
doe bat hem die goede effrem
te biddene gode dat hi hem onne
dat hi griex spreken conne
baselijs bat ende vraechde daer na
waeromme hi priesterscap niet en ontfa
hi sprac omdat ic sondare bem
doe leide hi die hande op hem
ende seide hem de selve woerde
als den dyaken toebehoerde
ende effrem thant ter stede
seide in griex te gode ene bede
gheestelike dage drie
was bliscap grot daer onder die
effrems taelman wert dyaken
ende effrem liet hem priester maken
si scieden in payse blide sere
gode lovende onsen here
dese heilege man effrem
also ic bescreven vinde van hem
leefde ende starf in een heilech leven
salege leeringe es van hem bleven
die hi screef also ict hebbe bekent
hi starf alse keyser was valent
een deelken so ict best can
scrivic dies dese heilege man
bescreef met droefheit der herten
hoe dat hi beclaget met smerten mede
die corruptie der menschelijchede
en es niemen saechte no oetmoedech
niemen en es in rusten niemen en es gestade
niemen en es gedoechsam in tquade
niemen en houdt verdrachliken moet
als menne vloect sijn sin en verwoet
alle sijn wi ter bitterheit gereit
alle sijn wi duckende in traecheit
alle hebben wi ter ydelre glorien ghere
alle sijn wi minnende de werelt sere
selc wilde dat men hem te bugene begonne
eer hi selve bugen conne
selc wilt anderen gebieden
daer cranke redene toe mach dieden
van buten der cleedere visieren
doen verstaen wel die manieren
dat wi die ertsche dinc gesmaken
der cleedinge scoenheit ons bekint maken
naect van der ewelikere scoenhede
dit ende vele andere mede
bescreef dese heilege man vorwaer
dat mi te dichtene ware te swaer
dies so latict aldus bliven
ende sal ander dinc bescriven
fine leeringe ter salechede
was gregoriuse altoes mede
die bisscop van nazansen was
in capadocien also ict las
so was geboren dese heilege man
jonc vinc hi dat leeren an
met baselise den groten sant
dat saet viel al in tgoede lant
ende wies in vromeliker dinc
wat dat gregorius ontfinc
dat wies in so groter vromen
dat ict niet en soude connen genomen
so menegen dede hi bekeren
met siere uutnemender saleger leeren
ende altemale lcide hi den sin
om der vroetscapen gewin
daer hi omme scheen gierech wesen
ende toegede exempel wel te desen
alse ouder wert dese heilege here
dede hi tonder die buggers sere
ende alse hadden pays die goede
van constantinoble die vroede
sendden om desen vroeden man
om tfolc te bringene in dogeden dan
dat bi den quaden sere was vererret
niet lange en heeft hi daer gemerret
nochtan vele goets hiere wrochte
so dat somegen kerstenen dochte
dat si doe ierst begonden sijn
kerstijn ende si enen nuwen scijn
bescouweden van der waerheit claer
ende al seide hen hare meester waer
met menegher uutnemender scoender sprake
sijn leeren was meerre in der sake
die hi in sine gewerke dede
dus was sijn leeren al salechede
wat dat hi leerde sinen clerken
dat toegede hi vore in gewerken
so dat emmer vernoyde den quaden
als si sien die goede daden
ende beginnen runen die riese
dat nutte ware dat men daer kiese
enen bisscop in die stat
ende hi vare daer hi bisscop sat
dat runen verstont die heilege man
dat hem niemen der spraken en an
heeft hi den anderen geseit
dat si neder al geleit
dat bi mi enech discort
onder die liede sal comen vort
eer so werpt mi in die see
ende des discords en wese nemmee
in sine kerke es hi gewent
daer hi dlijf salechleke in ent
dese bisscop was suver ende vroet
van wien ic claer dit verstoet
alse hi ter scolen jonc ginc thatenen
suverheit ende leeren was al sijn menen
so dat hem eens dunct na sinen gome
daer hi sit ende leest in drome
dat bi hem ii wijf scone van anscijn
an elke side geseten sijn
hi die de suverheit begherde
siet op die wive als in onwerde
vraget hi hen wie si sijn ende wat
si begeren an hem tier stat
vriendelijchede seiden si
jongelinc niet en vernoye di
heimelijc genoech ende becant
sijn wi di want dat verstant
van ons tween es die ene geseit
vroetscap die andere suverheit
ende daeromme gesent sijn wi
altoes te wandelne met di
want suver woenste ende scone heefstu
ons in dine herte gereet al nu
hadde hi eer iet nerenst gewesen
ter doget vele meer na desen
wert hi nerensteger ter doget
want te gods dienste was hi gehoget
altoes met enen heilegen gare
so dat menne bisscop coes daer nare
dat hi sijn moeste sijns ondancs sere
van desen heilegen vroeden here
leerde vele dogeden jeronimus
want selve bescrivet dus
jeronimus also ict las
dat dese gregorijs sijn meester was
als hine te constantinoble vant
ende hi dat bisscopdoem hadde in hant
also ic te voren gewoech
waric daer toe vroet genoech
ic mochte scone dinc bescriven
dat dese sant liet van hem bliven
neenic niet dus latict staen
ende moet ander dinc anevaen
nu ic hier een deel bescrive
van enen man van heilegen live
ambrosise bisscop van melanc
wies vite ons es comen ane
bi den heilegen pauline
diese bescreef ierst in latine
ambrosijs vader ambrosijs hiet
die baliu was over al dat diet
dat beseten hadde dlant van gallen
sente ambrosise es gevallen
daer hi eens sliep als hi kint was
so wert men geware das
dat hem vlogen bien ten monde
uut ende in daer in der stonde
sijn vader ende sijn voestere sagen toe
die voestere woudse weren doe
sprac die vader neen laet sien
wat endde hier af sal gescien
alse si een goet stic so hadden gevlogen
so namen si hare vaert ten hogen
recht op te hemele ende in dien
dat mense niet mere en conde gesien
die vader seide dese tale vort
ghelevet dit kint iet groets dat wort
dese bien hebben wel getoeget
in sine kintscheit die grote doget
die god in hem heeft gewracht
van sijnre leeren grote cracht
daer die suete honechraten
af comen sijn menegen te baten
die ten hemelschen dingen traken
daerbi van der erdschen saken
nu alse hi was een jongelinc
gheviel te rome dese dinc
dat hi ene maget sach
die met sijnre moeder te woenne plach
ende si custe eens papen hant
doe sprac hi als in spele te hant
die hant hare biedende het mochte gescien
die gelike van hem na dien
aldus bi den heilegen geest
vorsprac hi dat sint wert verheest
daerne god toe heeft genoet
die maget die dat noch niet en verstoet
heeftene gescouden om die sake
als oft hi kintschelike sprake
hier na als hi geleert was wale
in die arten liberale
wert hi van den juge gedaen
dat hi ten vonnesse soude verstaen
datmen bi rechte soude uutgeven
dat hi heeft also bedreven
dattene probus die eerlike man
die over baliu was dan
te sinen rade nam boven al
ende hier na men hem beval
van provincien ii dat doemen
in rechte so dat hi es comen
in die stede van melane
nadat die doot was comen ane
auxencius den arriaen
die bisscop daer was herde saen
wert ambrosijs daer vercoren
van allen pertien waer si toe horen
bisscop te sine in die stat
nerenstelike wederseide hi dat
maer dat en mochte niet gedieden
heimelike waent hi ontgaen den lieden
ende mict tsnachts te rumene die port
maer nu was der liede acort
dat men doe ten porten hoede
dus wert vonden nuchtens die goede
teenre porten daer hi bi waent ontflien
als gevaen houden sine na dien
ende hebben ten keyser gesent
dien si doen haren wille bekent
dat was valentiniaen
die vroylike dit lovede saen
alse verstont dat was also
de baliu probus so was hijs vro
dat sijn woert soude werden waer
want als hine sendde daer
so seide hi dese woerde tote hem
ganc ende dit doen annem
ende niet als juge so en jugiere
maer al na bisscops maniere
als men wiste des keysers wille
was men herde onlange stille
ambrosijs hine wert aldaer
bisscop gewiet hoet hem was swaer
hier na es hi te rome comen
die maget die wi vore nomen
quam cussen des bisscops hant
lachende sprac hi te hant
alsic seide di sie du
eens spapen hant so custu nu
dese uutnemende heilege man
dede menege nutscap daer men van
horen mach dar ic wel lyen
wonder in der derder pertien
in desen tiden na minen verstane
was ene vrouwe hiet melane
die edelste van rome der port
liet rome ende voer so vort
in jherusalem der stat
daer si so heeft geleeft na dat
dat si rechte heeft den name bejaget
van teclen der heilegher maget
theodolus een catijf pape
als hi bi claerre orcontscape
van sijnre consciencien quaet
gode te sacreerne bestaet
als hi midden den precen es
so starf hi sijt seker des
in desen tiden heeft ontfaen
de keyser valentiniaen
van der bloetsocht die doot in weet
teenre stat die brigitione heet
alse hi hadde xi jaer
gheregneert sijn sone daer naer
wert keyser die hiet graciaen
in djaer ons heren na mijn verstaen
ccc ende lxxviii jaer
die ridders van ytale dits waer
coren van valentiniane
te keysere dien noch lach ane
kintscheit nochtan dat daer of
graciaen niet en gaf orlof
noch oec mede sijn oem valent
die keyser niet en ware bekent
maer het wert hare wille saen
dese valentiniaen
was valentiniaens sone
an justinen wannene die gone
severen hadde hi te wive nochtan
verstaet dat hoe dat het quam an
justinen vader hiet justus
als keyser was constantius
van pycene hi juge was
in sinen droeme dochte hem das
dat uut sijnre rechter siden es comen
een keyserlike purpre te vromen
constantius die dit verstoet
justusse ontliven doet
wies dochter hiet justine
die wies in die scoenheit fine
ende wert also ict bescreven vant
metter keyserinnen severen becant
diese om hare scoenheit minde
ende doese die keyser oec bekinde
so wil hise nemen te wive
ende severe sijn wijf oec blive
die graciaens moeder was
valentiniaen na das
maecte een loy wie so woude
twee wive wel hebben soude
aldus wan die keyser ane
justinen valentiniane
die men jonc bi toenamen heet
ende iii dochtere also ict weet
justen graten ende gallen
galle het es also gevallen
wert skeysers theodocius wijf
placiden wan hi an hare lijf
honorius archadius
die kindere theodocius
waren gewonnen horic tellen
an sijn ierste wijf placellen
claerlike wanic hebdi bekent
hoe dat de keyser was valent
een arriaen al oppenbaer
in sijns riken twelefste jaer
so wilde hi wonderlike sake
datmen die moenke alle ridders make
diet ontseget dat menne verslaet
dies menech die doot ontfaet
die wel geloeveden oec dat
hiet hi rumen edissen die stat
ende si den keiser gaven haren scat
op dlijf die verhorden dat
liepen rechte ter kerken doe
des keysers baliu quamer toe
ende hiet dat niemen daer en blive
hi vernemt van enen wive
die vaste loept ter kerken waert
ende bringt hare kint in die vaert
hi sprac hare an cative waer du
hoe ontamelike loepstu
toten anderen si hem antwort
hi sprac en heeftu niet gehort
datmense alle sal verslaen
jaic seit si sonder waen
ende dies haestic mi met geninde
datmen mi onder hen vinde
ende dat kindeken seit hi
waeromme draechstuut met di
ende si antwerdde hem oppenbare
omdat het mede si martelare
als die baliu dat verhort
ghinc hi toten prince vort
ende seide hem oppenbare
dat al gereet te stervene ware
het ware alte groeten sonde
so vele tontlivene in corter stonden
daer keerde hi die gramscap swaer
maer verellent werter daer naer
wel xxxm die gesant
waren in trahicien lant
hierna als die quade valent
alle die goede kerstene scent
tanthyochen waer hise vint
so wert van hem daer verkint
een heilech moenc hiet affrates
an wien sine tale dus es
sech mi waer es nu dijn gaen
die goede man antwerdde saen
om te biddene over dijn rike
die keyser antwerdde haestelike
het behoefde na moenke sede
dattu thuus daeds dine gebede
hi sprac du seids wel ic soudt doen
wiltu ons laten geroen
ende also lange dedic dat
als gods volc in payse sat
maer nu so moetic gedoegen sware
dies so loepic harentare
ofticter iemene mach doen goet
die keyser sweech maer dit verstoet
sijn camerlinc ende die sprac an
met fellen woerden den heilegen man
hier na soude die maken een bat
den keyser ende saen na dat
verwoedde hi als dwater soet
werp hiere hem in ende bleef doot
een clusenare tien tide was
gheheeten accepsimas
die in ene celle lx jaer
sat ende was van menschen daer
noyt gesien no gehort
dat hi sprac an menschen woert
nu als tanthiochen valent
poeget hoe hi die kerstene gescent
wert hi studerende in een boec
eens philosophen die ondersoec
doet van menegeranden wetten
daer hen die heidene ane setten
ende al ware een discort
in die kerke nu gehort
dat hi dan niet en dade wel
dat hi daeromme ware fel
dies liet hi een deel sine felheit
maer sine sinne heeft hi geleit
an nigromantie quaet
daer hi bi dus af verstaet
wie na hem keyser soude wesen
die duvel toegede hem na desen
dese vier letteren min no mee
t e o ende d
dat si vore selen sijn al
in sinen name die wesen sal
na hem keyser nu es die waen
des keysers dat hi sal bestaen
hem te winnenne af sijn rike
die sal heeten die gelike
dus dede hi edele liede verslaen
die selken name hadden ontfaen
als theodocen theodoren
of daermen mach die letteren in horen
so dat enege van dien namen
hare namen verkeerden altesamen
ende wildent wel met eden verclaren
dat si anders niet geheeten waren
te dien tide dat der jare viertiene
gheregneert in den quaden pliene
hadde valent die arriaen
so wert hi also bevaen
dat hi bi noede rumen moet
anthyochen ende metter spoet
moet hi jegen die goten varen
die in dlant van trahitien waren
hi dede gebieden dat elc went
van daer hi was verellent
hi scheen wel doen al waest te spade
dat hem berau van sinen quade
dus quam hi jegen die goten te wige
die vochten met groten prige
daer was een te beweenne strijt
want die romeine in dien tijt
wat si daer brachten lijf ende goet
bleef altemale onder voet
ende selve den keyser valent
wert een scicht in dlijf gesent
daer hi af doegede sware pine
so dat hi van den orsse sine
ghevallen ware en hadde menne niet
ghehouden doch so gesciet
datmenne in een huus gebrochte
teenen dorpe gewont onsochte
maer hem volgeden die vianden
die dat huus altemale verbranden
ende hem daerin dus moeste hi derven
sepulture die menechwerven
groete quaetheit hadde gejaget
dus vaert hi die de goede plaget
hier indt jeronimus sine coronike
vort meer bescriven warelike
prosper beda ende echt
die moenc van gembloys zegebrecht
nu ende eer wi vorder gaen
so willewi hier doen verstaen
dat gesciet in someger tijt
dat men also overlijt
dat men niet en es seker das
in wies keysers tijt het was
nochtan houdt ment over waer
in den sevenden boec hier naer
sal men scone dinc verclaren
maer ierst salmen oppenbaren
van barlaam van josaphat
bescreven so liet ons dat
in latijn jan van damas
die sere vroet ende heilech was
in dietsche dichtict na mijn connen
god moet mi sijnre hulpen onnen
de sevende boec die en bediet
van der keysere jare niet
maer allene heeft hi inne
heilege jeesten also ict kinne
van heilegen lieden daer men gereet
negeen seker besceet af en weet
in welcs keysers tijt si waren
daer sal men scone dinc oppenbaren
dese boec die hevet in
lxvi capiteele niet min
alsoment mach bescreven vinden
so was wilen in dlant van ynden
een coninc mechtech ende rike
in allen welden van erterike
was hi vervult mer ene sake
maectenne een deel tongemake
dat hi sonder kint noch was
avennier hiet hi also ict las
an afgode was tgeloeve sine
ende orlogede die kerstine
ende maecte menegen martelare
hier af worden selke in vare
beide vrie ende onvrie
so dat selc liet grote heerscapie
ende trac ter woestine
daer hi dore gode doegede pine
so dat een sconinx overste raet
ende sijn meeste toeverlaet
ende dien oec best die coninc onste
des coninx quaet niet gedoegen en conste
ende trac wech ter woestinen
met anderen om gode hem pinen
als die coninc dit heeft verstaen
wert hi met gramscapen meer bevaen
op die kerstene dan te voren
ende pijnde meer om haren toren
doe dede hi sueken den man vorseit
so lange dat so wert bereit
dat men hem te voren brachte
die coninc met swaren gedachte
sprac aldus den genen an
o sot van sinne verloren man
waeromme maecstu scande van dijnreeren
ende maecs van di der kinder sceren
du vergets dire trouwe tonswaert
ende laets rechter naturen aert
als boven al onsen goden geet
met di die man die jhesus heet
als die heilege man dit horde
gaf hi blideleke antworde
o coninc wiltu recht verstanden
doe van di gaen dine vianden
ic doe di redene verstaen
anders en willics niet anvaen
wat tormente du moechs doen mi
die coninc sprac ende wie sijn si
die viande die du heefs ghere
daticse van dijnre talen were
die ander sprac met corten rade
gramscap ende begherte quade
doe wech ende sette in hare stede
vroetscap ende gerechtechede
die coninc behiet hem dat wale
ende dander nam dus an die tale
ghelovet sijs god gebenedijt
die mi van vuelheit heeft gequijt
ende van alre cativechede
ende mi den wech gewijst heeft mede
dat ic der ingele levene bi
met broeschen live mach bringen mi
ende du die wils van ons verdriven
al dat ons mach te gode becliven
ende dat wi gode souden laten
dat ons soude gaen boven allen onbaten
hoe mochtewi ons dan met di mingen
neen wi selen eer alle dingen
loechenen datter werelt angaet
wi sien dijn doen algader quaet
du laets den god die den mensche
maecte ende gaf vele te wensche
nochtan brac hi gods gebot
daer hi omme in den helschen pot
soude geweest hebben emmermere
maer dat die genadege here
met sijnre doot na menschelijchede
den mensche brachte ter saleger stede
dese god dese here goet
wederseit dijn felle moet
met menegerande uutnemenden quade
wes seker dat ic dinen rade
en volge seker nemmermere
omtrent van enegen kere
doe sprac die coninc recht catijf
die avonture heeft wel dijn lijf
ghebracht in groter onsalecheit
en hadstuut oec niet so vorleit
met belove dat ic di dede
daer ic ute gramscap ende wrake mede
wech doen moet du waers gescant
van live nu ende om den bant
van ouder vrientscap die in mi
groeteleke was te di
ute minen ogen make die
dat ic di nemmermeer en sie
die goede man ginc tsiere steden
ende leidde sijn lijf in heilecheden
ende den coninc wies sijn toren
op die kerstene meer dan te voren
icken weet hoe lange na tgone
wert den coninc geboren een sone
ende hi wert sere blide om dat
dat kint hiet men josaphat
dat utermaten scone was
die vader wilde danken das
sinen gode ende te hant
dede hi gebieden in sijn lant
groet volc dat soude comen
ten dage diere toe was genomen
daer dedemen na der heidene pliene
lii astronomiene
waren ter groter feesten comen
die heeft die coninc te rade genomen
ende vraechde elken wat hi vinde
dat gescien sal sinen kinde
vele spracker daer deser gelike
het worde mechtech ende rike
een sprac dus boven hen allen vroet
also mi mijn sin verstanden doet
o coninc de sone dijn
en sal in dijn rike niet here sijn
maer in ongelijc beteren rike
ende alse hi mach verstaen claerlike
so sal hi an treligioen
dattu di nu pijns onderdoen
anevaen dat es kerstenheit
dat dese hier heeft waer geseit
was die gelike van balaam
die om te vloekene quam
die kindere van israel
daer hi nochtan toe seide wel
alse hise sach doe dede god
die somwile doet dat sijn gebot
die quade doen nemmer haren danc
des conincs blijsscap wert gemanc
met droefheiden met deser spraken
een palays dede hi doe maken
dat scoenste dat men conste visieren
van aysemente so menegertieren
dat ict niet gescriven en conde
alst kint leet der kintscheit stonde
so waest gedaen in dat gesate
daer niet en gebrac van weelden state
datmen ter werelt mochte gewinnen
die coninc dede met hem daer binnen
jongelinge achemant
de scoenste die men vant in dlant
ende beval hen op die doot
dat si den kinde van geenre noet
die enegen mensche mach doen dere
niet en woegen nemmermere
ende menne oec niet ute en liete comen
maer al dat mach ter bliscap vromen
dat moetmen altoes vore hem togen
om altoes te houdene in hogen
oec geboet hi boven al
dat men gewage grot no smal
vore hem van cristo no van siere lere
noch beval die coninc mere
worde iemen siec van siere meyseniede
datmen dien van den anderen sciede
ende dade enen anderen in sine stede
den scoensten diemen vonde mede
dat des conincs sone niet en vername
dat den anderen iet mesquame
so dat hi en weet van geenre lette
daer pine af comt of enege smette
vort hiet die coninc al dore sijn rike
verslaen dat levede kerstelike
ja diemen na den derden dach
in sijn rike venden mach
een man hadde sere verheven
die coninc dien hi gegeven
hadde vele van sinen sinne
bi sonderlingher groter minne
die man levede na cristus leere
maer omme die ducht van sinen here
moeste wesen dat bedect
eens metten coninc ter jacht hi trect
so datse sciet die avonture
ende die goede man quam te dier ure
daer hi enen armen vant
die bi noede hem bat te hant
dat hine met hem voere te sinen
hi bleve daer doot els in pinen
die goede man vraechde wat manne hi ware
die arme sprac oppenbare
ic can met woerden verbliden wale
wie dat droeve es bi eneger tale
die goede man heeft dat gehort
over truffelike woert
om die minne gods nochtan
voerde hi thuus den armen man
ende dede hem geven sine noet
nu worden bevaen in nide groet
ander heren van der sale
dat die goede man was so wale
metten coninc dien si anspraken
ende toenden menege quade saken
den coninc van sinen vrient
ende meest dat hi cristum dient
ende seggen here dit seldi vinden
wildi u dies dus bewinden
ende gi hem wilt vore ogen leggen
dat gi uwe weltheit wilt ontseggen
ende ghi wilt werden kerstijn
so seldi seggen ende doe u kinnen therte dijn
die coninc heeft also gedaen
ende dede sinen vrient verstaen
dat hi kersten wille wesen
die goede man verblijdde in desen
die niet en kinde des conincs quaet
ende gaffer toe oec vasten raet
dat die coninc swaer verdroech
maer toende sine gramscap in tgevoech
om die sonderlinge minne
die hi te hem hadde in den sinne
nu verstont die goede man wale
dat baraet was des conincs tale
ende wert sere tongemake
ende peisde messelike sake
hoe hi des conincs moet gesachte
so dat hem quam in sijn gedachte
van den armen dien hi dede
voeden bi ontfarmechede
ende hi sprac hem aldus ane
vrient du daeds mi te verstane
dattu met woerden cons maken sachte
een siec tebarenteert gedachte
vort seide hi dat hem mesquam
ende als sine tale inde nam
sprac die arme nu doe dijn haer
al afsceren ende daer naer
doe dine diere cleedere ave
ende doe ane cleedere vuel ende ongave
ende ganc ten coninc marghijn vroe
vraget hi di waeromme du coms soe
du sels seggen here om die woerde
die ic gisteren van di horde
siet ic ben metti gereet
te doegene alrehande leet
want ic verstont dattu wils gaen
in de woestine dine sonden afdwaen
ende sint ic hebbe gemac ende eere
bi di gehadt so willic meere
metti al ongemac anevaen
dus heeft die goede man gedaen
ende brachte den coninc so gemoet
dat hijt in trouwen al verstoet
van sinen vrient in sien in horen
ende mindene meer dan te voren
nu geviel in corten dagen
hier na dat daer die coninc jagen
soude heeft hi ii moenke vernomen
die hi vore hem dede comen
ende sprac nu segt quade liede sot
en hebdi gehort niet mijn gebot
dat die men vonde van uwer wet
in mijn rike dat hi geset
emmer moeste sijn ten viere
die moenke seiden om die maniere
wi nu ute dinen rike vlien
maer wi moesten ons versien
van spisen die ons ten wege bederf
die coninc sprac anderwerf
die de doot ontsiet ende vliet
mict op sine spise lettel of niet
si seiden ende wie ontsiet die doot
dan die met genuechten groet
an dat men heeft vore handen cleeft
ende negeenen hope en heeft
van goede dat na tsterven coemt
wi die de werelt heeten verdoemt
om gode die doot niet en ontsien
die coninc wanedse in dien
beloepen ende seide waeromme in die vlucht
sidi of gi die doot niet en ducht
wi en vlien de doot niet die du geven
moges coninc mer wi vlien dijn sneven
seiden si ende altehant
wert verstoermt die tyrant
ende dede die heilege moenke beede
ontliven met groten leede
des conincs sone dies ic gewoech
die wies sere in al gevoech
ende leerde wat men leeren mochte
na dat men hem te voren brochte
ende vele questien van naturen
boven sijnre meesters curen
heeft hi te wonderne gevraghet
dies den vader als mens gewaghet
hem den sin van den jongelinghe
wonderde in vele dinghe
ende als de jongelinc heeft verstaen
dat hi daer ute niet en mach gaen
dies verwondert hi hem vort alle dagen
maer den vader en dorst hijs niet gewagen
te lesten hi hem so verbout
dat hijs enen dien hi was hout
boven sine andere maysenieden
sijn gepeys al wilde bedieden
ende die cnape seide hem dware
altemale ende oppenbare
alse die jongelinc dware verstoet
liep hem messelike die moet
ende onse here sendde hem inne
een deelkijn van claren sinnc
eens doene quam de vader vanden
nam hi de tale dus in handen
lieve vader coninc here
eest u wille ic beghere sere
van u te wetene ene sake
daer ic af ben tongemake
wat maecht wesen dat ghi binnen desen
ghesate mi doet besloten wesen
die vader antwerdde lieve kint
omdat ic wille dat ghi twint
anesien en sels dat leelijc si
ofte dat mochte bedroeven di
ic wille di ewelike houden
in genuechten in alle vrouden
die sone sprac wel lieve here
dus en levic nemmermeere
anders dan in herten pine
ic beghere vroet te sine
van al dien dat daer buten si
wiltu van rouwen hoeden mi
laet mi varen daer ic beghere
de vader die wert droeve sere
ende peist eest dat hijt hem ontseit
dat hi hem rouwe te grot aneleit
ende seide sone nu doet ter vaert
al dat uwe herte beghaert
doe wert saen bereet tgesinde
also betaemde des conincs kinde
achter lande mede te vaerne
hi was bevolen te bewaerne
al siere meysenieden soe
datmenne altoes maecte vroe
ende men vore hem niet comen en liete
dinc die comen mochte te verdriete
eens avonturlijc dat so quam
dat des conincs sone vernam
enen lasersen ende enen blent
hi bidt dat men hem doe bekent
wat liede dat sijn so ongedaen
ende doe dede men hem verstaen
dat liede sijn dient alsoe staet
dat si complexien hebben quaet
ende moeten sijn gepijnt alsoe
die jongelinc antwerdde doe
ende vraechde oft allen lieden gesciet
die liede seiden neent niet
mer somegen dien dat anslaet
ende dat bi humoren quaet
ende noch sprac die jonghelinc
mach mense kinnen dien dese dinc
selen geschien of comen si onvoresien
die andere antwerdden te dien
dat en mach weten wijf noch man
het hort al den goden an
die jongelinc en vraechde nemmeere
maer sijn sin verdroefde sere
ghevaren quam hi eens hier nare
daer hi eens ouden wert geware
verrompelt seer in den anschine
ende hadde verloren dic tande sine
daer hi qualike omme sprac
in allen leden ongemac
scheen hi hebbende van der oude
echter vraechde hi wat dat wesen woude
men seide hem bi den vele jaren
so moet dese man dus varen
ende wats die oudde dit seit hi
dats die doot antwerdden si
hi vraechde comt allen lieden dit
oft somegen allene besmit
si seiden die doot es gemeene
onder groet ende onder cleene
hi seide vort ende te wat dagen
moet men comen te deser plagen
die ander antwerdden hem te waren
te lxxx ofte te c jaren
so moet comen dese oude
dan comt die doot met gewoude
doe sprac suchtende die jonchere
onse leven es better sere
ende vol der cativecheit
ofte men dus der doot ontbeit
dat mense scuwen niet en mach
ende niemen en weet haren sekeren dach
dit bleef vort vaste in sijn gedochte
ende clagede hem selven onsochte
wat sal gescien mijns na die doot
wie sal gedinken mijns cleene of groot
ofte salic sterven ende werden niet
oft vint men ander leven iet
oft andere werelt eneghertiere
als hi dit in menegher maniere
dus hielt loepende in sinen sin
wert hi sere bedrueft daer in
nochtan altoes in toppenbare
toende hi ofte hi blide ware
ten lesten werp hijt vore ogen
hem dien hi tierst sijn gerief dorste toegen
van dat hi besloten was
ende die hem noch berechte das
hoe dat sijn vader al hadde verdreven
die hem dies conde mochten geven
doe dit verstont die jonghelinc
bleef hi peisende omme die dinc
ghelijc den man die groten scat
heeft ongereet ende die omme dat
hem pijnt met al sinen sinne
hoe hi dien scat gewinne
te sennar in die woestine
woende om gods vrient te sine
een heilech man hiet barlaam
te desen tide ende hi vernam
van gode den staet ende al die dinge
van josaphat den jongelinge
ende die maniere wat hi doen soude
hi maecte hem derwert also houde
werelike cleedere dede hi an
ende veysde hem een coopman
ende maecte sine woene
daer bi woende des conincs sone
ende maecte an dien man sine conde
ende meest an hem dien hi best onde
josaphat ende heymelijcs es
eens gaf god davonture des
dat die vroede barlaam
metten ghenen in spraken quam
ende sprac aldus dengenen ane
here ic doe u te verstane
ic ben hier van verren comen
ende bringe des conincs sone te vromen
enen preciosen steen
beter so en was noyt engheen
dien ic hem gherne toenen soude
sine doecht es menechfoude
die van herten sijn verblent
der vroetscap licht hi hen toesent
den doeven hi dat horen gheeft
ende die sonder spreken leeft
dien gheeft hi spraken metten monde
hi geneest alle ongesonde
ende die duvele hi verjaecht
al dat nutte vrome andraecht
dat heeft de huedere van den steene
margrieten menech eene
sprac die ander van groter waerde
ende steene van meneghen aerde
hebbic gesien maer dies gelike
en quam noyt in dit rike
daer ic yet af hebbe gehort
laet sien dien steen ic bringe di vort
es dijn woert waer vore des conincs sone
daer di grot goet af comt na tgone
barlaam sprac selc es mijn steen
en machene sien man engheen
hine si van herten reene
sijn sien verlore hi els al gemeene
ende mi dunct in minen rade
saechstune het ware dine scade
ende het ware mi leet utermaten
quaemstu bi mi ter onbaten
maer ic weet wel dat des conincs kint
van smetten diemen ter werelt vint
suver es van herten ende van ogen
hem dar ickene coenlike toegen
die ander sprac here ghi segt waer
icken ben van smetten niet claer
dat ic den steen yet dar ansien
te sinen jonchere ginc hi na dien
ende seide hem wat hi hadde gehoert
die sere verblijdde omme die woert
ende dede incomen barlaam
diene gruette daerna hine nam
ende dedene bi hem sitten saen
den serjant dede hi wech gaen
doe sprac hi bringt ons den steen voert
daer ic twonder af hebbe gehoert
barlaam antwerdde saen
ic moet ierst dinen sin verstaen
ofti te nutteliker vromen
dat ic di toegen wille mach comen
mijn meester mijn here seghet
selc gaet uut die sayens pleghet
wies saet som valt neven die wegen
dat wert van den vogelen wechgedregen
ende dier gelike seide hi voert
der heilegher ewangelien woert
ende vindic in di drechtech lant
ic salre in saeyen altehant
saet daer du vrome af souds ontfaen
josaphat antwerdde saen
lieve vader met herten sere
hebbic lange gehadt den ghere
te hoerne daer nutscap ane lach
maer dat miere herten sere verwach
ic en conde vinden noch noyt den man
die mi brachte iet nuttelijcs an
maer canic vinden enegen wisen
daer ic af hore dat men mach prisen
ic hope dat mi vogele engheene
noch doerne noch herde steene
iet letten selen ic en saelt doen comen
mi te nutteliker vromen
vader oftu wets enege saken
daer ic bi mach salecheit genaken
die doe mi cont wesen saen
want ic hebbe wel verstaen
dattu hier comts van verren landen
mijn herte doet mi verstanden
dat mi van di geoppenbaert
wert dat ic lange hebbe begaert
doe nam barlaam an die tale
lieve kint dit daedstu wale
dattu dinen hope en leidts al niet
an dingen diemen vore ogen siet
maer ane dingen die sijn bedect
een coninc was wilen opgetrect
van machte ende van groter ere
eens quam gevaren dese here
op enen wagen geciert met goude
met sinen goede menechvoude
ende hi ontmoette twee arme man
die hakeltacle hadden an
ende daensichten sere vale
die coninc es gebeet te dale
ende heefse gehelst beide ende gecust
ende dede hen vort dies hem lust
doe dat sagen sine baroene
hadden si despijt van desen doene
hen dochte dat hi dede onmate
sinen conincliken state
maer hem elc also ontsiet
dat sine oppenbare niet
begripen dorren mer sconincs broeder
sijns vader kint ende siere moeder
dien bidden si dat hijs hem vermane
selker dinc meer af te stane
dat die brueder heeft gedaen
nu hadde dese costume daer gestaen
dat dese coninc hadde gevisiert
als iemen ter doot was gejugiert
so blies die rechtere vore dies duere
met eenre businen die ter cuere
van allen lieden was bekent
doe wert het cont al omtrent
dat dieghene sterven moet
tsavonts die businen doet
die coninc vore sijns brueder dure
blasen doe waende die brueder wel ter cure
des morgens sterven ende al dien nacht
heeft hi hem gereidt na sine macht
als die niet en mict op dlijf
metten dage nam hi sijn wijf
ende sijn kindere ende quam altemale
liggen weenen vore sconincs sale
als die coninc dat heeft vernomen
dede hi den brueder vore hem comen
in groeten weene sach hi dien
ende hi sprac hem ane mettien
o sot oftu dus ontsies
dat dijns brueder amman blies
daer du niet jegen en heefs mesdaen
also di seide dijns selfs waen
wanen quam di de coenheit so groet
dattu mi souds begripen so bloet
dat ic dammanne mijns gods mijns heren
met gruetenne met cussene wilde eren
die mi in vreseliker soen
mine doot te wetene doen
ende ic moet te gemoete comen
den here diet al mach verdomen
ende dien ic hebbe te menegen stonden
verbolgen met minen sonden
siet brueder dit dedic di
dattu te vroeder souds werden daer bi
ende die mi begripen daden
salic castien bi anderen daden
doe dede hi maken iiii fortsiere
die ii beslaen met goude diere
ende dandere buten bepeken
die ii die al gouden bleken
dede hi vullen met dooden beenen
dandere met preciosen steenen
sinen begripers dede hise toegen
ende leit hen vort vore oeghen
welke twee si souden kiesen
ghelijc wereliken riesen
die niet en prisen dan dat si sien
prijsden si die vergulde in dien
dat menre in so mochte besteden scoene
die juwele van sconincs croene
dandere en prijsden si niet vele
dit wistic sprac die coninc wele
met uwen uutwendegen oegen
siedi dit dat men wille buten toegen
maer men soude so doen niet
dat men met oegen van binnen siet
dat bescheedt eere ende oneere
doe dede ontsluten die goede here
die fortsiere scone vergout
daer stanc uut quam menechfout
ende een herde vuel opsien
ende die coninc sprac mettien
dit es wel dergeenre gelike
die mechtech sijn ende rike
ende bi fierheiden scone blinken
ende van sonden binnen stinken
doe dede hi de bepecte ontsluten
die licht ende lucht gaven dien van buten
daer si becomen groot hadden van
doe sprac die coninc dengenen an
hier mogen wi bi verstaen
doetmoedege die wi sien gaen
met onwerdegen cleederen gecleedt
doege die u van buten leedt
die maect u dbegripen van mie
maer ic die van binnen sie
wat scoenheiden dat si hebben binnen
doemoedege arme die verwinnen
sal alle chierheit van erterike
dat dede mi hen doen die gelike
daer ghi in daedt uwe scade
na desen coninc vroet van rade
lieve kint heefstu gedaen
als du mi vriendelike heefs ontfaen
in goeder hopen dat di sal comen
hopic sere te groter vromen
nu nam josaphat die tale
ende sprac dit seidstu herde wale
nu te kinnenne ic beghere
dien god daer du af spraecs ere
van den sade doe sprac die gone
mijn god es gods enege sone
der coninghe coninc here der heren
dien negheene sterflijcheit en mach deren
sijn wandelen es in ewech lecht
desen es te lovene recht
ic en ben van dien niet die geven
lof den goden sonder leven
maer in personen iii een god
die van al heeft sijn gebod
van dat men siet ende niet en siet
doe en liet hi hem achter niet
van dat die heilege hystorie heeft in
ende hoe die duvel der liede sin
brachte ane dafgode onreene
ende hoe dat abraham alleene
bekinde den waerachtegen god
ende hoe hi dede sijn gebod
dat hem quam ter eeren groet
ende die wet die god geboet
bi moysen den heileghen man
daer hi mede sijn volc hem wilde trecken an
van den afgoden der duvele aert
ende hoe hi dore ons mensche waert
om den mensche met siere doot
te bringhene ter bliscap groot
hoe hi verrees ten derden dage
ende voer te hemele sonder sage
hoe hi den heilegen geest woude senden
den ghenen die hen in hem bekenden
ende hoe hi sal ten jonxten dagen
die goede loenen die quade plagen
ende hoe sine jonghers die werelt dure
leerden die heilege screfture
na dat si van hem waren verlecht
ende doepten rike ende arme echt
ende hoe de duvel dies was gram
omme dat hi selke scade nam
ende stichte nijt in alle die quade
die pinen omme der liede scade
doe hi dit claerlike ende wale
hem hadde geseit met scoenrc tale
heeft hi vort tot hem geseit
nu here ic hebbe di voregeleit
een deel des wercs van onsen here
dat du volmaectelikere meerre
hier na wale sels verstaen
als du sine gracie hebs ontfaen
ende du di sets ten dienste sijn
doe en lette niet een wijlkijn
des conincs sone josaphat
hine stont op van daer hi sat
ende helsde barlaam ende seide
daer men mi af te voren leide
es dit de preciose steen
want sijn gelike en es negeen
ende diemen niet en mach bedieden
noch oec toeghen allen lieden
die seder dat ic hebbe gehort
dine edele salege woert
so es mi comen in therte binnen
tsuetste licht datmen mach kinnen
dat mine druefheit lange geplogen
altemale heeft wech getogen
noch heeft gevraecht bat clarelike
josaphat van den hemelschen rike
ende hoe die liede selen verrisen
ende om tfonnesse dat god sal wisen
ende omme den loen van goeder saken
ende oec omme der quader wraken
doe hem dat berecht was clare
wert hi weenende herde sware
ende sprac wat maghic anegaen
dat ic der pinen mach ontgaen
van minen sonden dat ic sal mogen
metten heileghen verhoghen
barlaam antwerdde ghevet
volcht hem die di gheroepen hevet
van der doot ten levene rechte
ende van demsterheiden ten lechte
te gode wert mer onwetenthede
dats doot ende dempsterheit hets oec mede
dienst die den afgoden bestaet
dat boven alle dulheit gaet
ende mi dunct die gelike ontfaen
van enen man die hadde gevaen
ene cleene nachtegale
ende die gelike toegede wale
ofte hi tfoghelken eten soude
doe wert si sprekende also houde
o man wat salic di ter spise
ic ben so cleene ic sal di wisen
vroetscap die di in staden staen
mochte wildi mi laten gaen
die man verwonderde die sprake
ende ghelovede die sake
doe sprac die nachtegale den man
en legt dinen erenst niet daer an
dattu niet en moechs gewinnen
rouwe doe uut dinen sinnen
van dat di comen es te scaden
sonder verhalen van enegen raden
ende ongeloevelike saken
en laetti niet geloevende maken
houdt dit dat ic di hebbe geseit
het wert di grote vromicheit
den man wonderde hier of
ende heeft gehouden sijn belof
ende liet vliegen die nachtegale
ende doe si was versekert wale
soe woudse proeven des mans sin
ende si sprac aldus te him
wee di wat heefstu gedaen
dattu mi hebs laten gaen
du bes vele goets worden quite
want in mi es ene margarite
meerre dan dei des vogels struus
doe wert die man sere confuus
ende droeve ende heeft oec pine gedaen
ofte hise weder mochte gevaen
maer het was hem al om niet
hi sprac an hare als hi dat siet
in bedriege u ver nachtegale
comt te mi weder ic sal u wale
hanteren met groeter hoefscheit
die nachtegale heeft geseit
man nu bekinnic di wel sot
di en vroemt twint mijn gebod
want du heefs jegen al gedaen
du pijns om mi weder vaen
dat di es al omme niet
ende du heefs van rouwe verdriet
daer di af en comt bate negeene
maer die dulheit en es niet cleene
die dat vor waer geloeven woude
dat in mi een steen wesen soude
meerre dan ic selve si
deser gelike duncken si mi
verschoven ende noch meer verwoet
die in afgoden wanen enech goet
si eeren ende doen hen offeranden
dat si maecten met haren handen
dits een sin sere ongeraect
si seggen dat si sijn gemaect
van hen dat van hen es gewracht
vort moeten si van hen sijn gewacht
ofte de dieve soudense stelen
dien si hen selven nochtan bevelen
uut desen geselscape sot
heeft di geroepen onse here god
nu maec di verre van hen verscheeden
ende en laetti de quaetheit niet verleeden
daer van rusten in en es gheen hopen
gheloefdi ende doedi u dopen
du werts behouden en geloefdi niet
du werds verdoemt dat men hier siet
eere weelde saen tegaet
ende van beiden men ontfaet
ewelike scande ende pine
daer tweevoudech in staet te sine
den mensche dits sware plage
na den lesten doemsdaghe
doe sprac des conincs sone vroet
alle dine woerde sijn herde goet
die ic met herten vray geloeve
maer de afgode stom ende doeve
die hatic met allen sinne
ende oec eer du quaems hier inne
en dochte mi hare doen niet wesen goet
ende tsine oec wie dat hen dienst doet
gods cnecht te sine mijn herte ghert
op dat ic hem niet en duncke onwert
om mine sonden nu hopic sere
dat mi sal de genadeghe here
mine sonden vergheven al
want mine sonden sijn sonder getal
also du toens in dine leere
dat doepsel ic sere beghere
ende vort te doene na dinen raet
ofte mi iet meer te doene staet
dan gedoept sijn ende geloeven
ende staet mi iet te doene daer boven
here dat doet mi verstaen
ic wilt gherne al anevaen
doe was geseit noch van den vroeden
van allen sonden moetstu di hoeden
ende op dat seker fondament
van gheloeve moet sijn bekent
dine duechdelike daet
want dats een verdorven staet
gheloeve sonder werke goet
ende die gelike gheene vrome en doet
goet geloeve goeder werke sonder
comen wi na gracie bi sonden tonder
wi mesdoen meer dan te voren
also wi in dewangelie horen
daer onse here seit als ene jeeste
van enen verdrevenen quaden geeste
wert hem inganc weder gegeven
daer hi allene uut was verdreven
comt hi in met vii gesellen
arger dan hi daer si al af vellen
wat dat si daer van doechden vinden
ende dien mensche also verblinden
dat hi argher wert dan eer
josaphat sprac desen keer
versta ic dus vallic in sonden
alsic eens ben gesuvert vonden
dat ic buten alre hopen ben
barlaam antwerdde hem
neen en es so niet te verstane
want onse here nam menscheit ane
om te behoudene den sondare
ende nu wiste hi oppenbare
die crancheit onser naturen
ende liet ons medicine ter curen
als een alre vroets fisicien
dat wi ter baten mogen tien
als wi ons in sonden scouwen
met penitencien in swaer berouwen
ende gaf ons exempel goet
van enen jongelinc onvroet
die sijn goedekijn al verdede
in vuelre onsuverhede
doe quam hem ane breke so groet
dat hi niet en hadde sinen noet
van spisen diemen daer gaf den swinen
doe dwongenne die grote pinen
dat hi wederkeerde te sinen vader
die hem sijn quaet vergaf algader
ende maecte hem feeste ende dede hem eere
noch seit god van enen meere
die here was van c scapen
ende om een ongereet te betrapen
liet hi alle dandere sonder hoede
ende sochte deen met nerensten moede
ende doe hijt vant so was hi vroc
nu seit onse here rechte alsoe
es in den hemel vroude gemeert
van enen die hem van sonden bekeert
dan van xc ende negene
die der penitencien te plegene
niet en hebben noet negeene
maer als men es worden reene
so moet men erenstelike haken
om die geestelike smaken
metten doechdeliken werken alle
also dat men niet en valle
want hi es vreselijc die val
denghenen die vechten sal
ende menech esser verloren bi
ende wie dat valt hi sie dat hi
lichtelike weder opsta
ende nerenstelike te vechtene va
doe antwerdde josaphat
ende wie sal gehouden dat
hi en sal na den doepsele doen enege sonde
ic ben degene die gherne vonde
enen wech daer ic niet ute en gerochte
daer ic bi verwerken mochte
minen sueten here minen god
ende dat ic dade altoes al sijn gebod
barlaam sprac coninc here
du segs nu dinc gevoechlijc sere
maer het es onmogelijc te stane
bi roeckenden viere ende niet tontfane
van den roecke ende in desen
eest als een onmogelijc wesen
te anteerne die werelijchede
ende te besmettene niet den sede
want god seit en es mensche engheen
die wel mach dienen heren tween
dit toenden gods apostelen wale
die der werelt joye lieten altemale
ende vercoren pine ja ende oec die doot
daer si omme hebben bliscap groot
na der sielen ja hare beene
verjagen die duvele onreene
ende gheven sieken hare gesonde
ende na der felre tyranne stonde
datmen die mertelaren maecte
regneerden de coninge wel geraecte
die goede liede te eerne ploen
de some en wilden hebben wat doen
metter werelt ende trecten ten woestinen
daer si hen loeden met groten pinen
van hongere van hitten ende van coude
daer si bi bluschten met gewoude
allen vleescheliken ghere
dies der sielen mach comen te dere
selke wandelden allene
ende selke hielden hen in tgemeene
onder haerre abde onderhorechede
daer si de sonden daden sterven mede
ende gaven hen op als vercocht
daer si hen hebben in so brocht
dat schijnt dat niet in hen en levet
dan cristus diet al ghevet
ende hem volghen ende laten al
der werelt ghichten groot ende smal
dats wel als men die werelt laet
als men al haren wille versmaedt
ende een loechgent siere nature
met begherten metter cure
die boven naturen wesen
ic onwerdech sere na desen
soude gherne volghen nare
dusdaenre heilegher scare
want haren vrienden es so fel
die werelt tfleesch ende die duvel
ende viant beide lude ende stille
hen allen die doen haren wille
si maken vorwaerde metten dwasen
met valschen geloeve connen sise asen
ende dats al om ane hen trecken
maer alsise hebben in haren strecken
so es si altemale bedroghen
want van dat si hare leiden vore ogen
so en hebben sise twint vervult
met leckerien sise heden verdult
ende morgen geven sise in handen
den ongenadegen haren vianden
coninge maect sise heden
morgen setsise ter scalcheden
heden vervullen si enen met goede
ende morgen met aermoede
heden van velen gemint
morgen verhaet ende al geschint
heden droeve blide morgen
also ten eweliken sorgen
hare minneren hebben si gescint
si en verdroevenre af niet een twint
ende hare en ontfarmt der catyven
altoes niet die met hare bliven
dus dienen dese enen onvroeden here
ende geliken min no meere
enen man dien sere jaget
een eenhoren ende sere versaghet
dat hi niet en dar horen sinen soen
ende daer hi dus comt gevloen
valt hi in enen groten pit
ende in den val hi gehit
hem te vestene aen een boemkijn
daer hi metten voeten sijn
also hem dunct een deel op rust
ende als hem vort te scouwene lust
wat baten hem daer mach geschien
heeft hi ii muse daer versien
deene was swert dander wit
die des boemkens daer hi op sit
wortele eenperlike cnaen
ende scheen het soude vallen saen
oec sach hi in des putten gronde
enen drake diene gherne verslonde
ende jegen daer sine voete staen
vernam hi serpente utegaen
te vier steden die hem naken
vort vernam hi eenre saken
hoe dat boven ane enen tac
enen dropel honechs utebrac
daer hem af quam genuechte so groet
dat hi vergat al ander noet
dits wel die mensche die hem voecht
ter werelt ende anders niet en genoecht
die doot es die eenhoren
die den mensche altoes jaget voren
onthier dat sine heeft achterhaelt
die putte daer men vliende in daelt
dats die werelt vol van quade
dboemken daer die muse ane gestade
met cnauwene om te velne bleven
dat es onse cranke leven
dat tegaet nacht ende dach
die iiii serpente men micken mach
die elemente die alle viere
bi ongeordineerdere maniere
den mensche quetsen ende biten
die drake diet al wille versliten
dats de helle diet al verslint
die tquade vore tgoede mint
die dropele van den honege si
der werelt suetheit daer hi bi
de duvel so den sin verblint
dat hi sine salecheit niet en bekint
noch so mogen geliken wel
de minneren deser werelt fel
enen man die hadde vriende drie
maer die ii dat waren sie
daer hi grooten cost ane leide
die derde hem niet wel en greyde
ende daer hi lettel dore heeft gedaen
nu moeste die man te rechte staen
eens vore den coninc van swaerre sake
daer hi af was sere tongemake
doe ghinc hi te sinen enen vrient
dien hi grotelike hadde gedient
ende seide hem sinen noet te voren
die ander en wilder niet af horen
ende geliet hem ofte hine niet en kinde
maer eest dat menne van den live scinde
so beloeft hi hem quade cleederkine
in te wendene den lichame sine
dus schiet hi danen sonder meer
ende comt ten anderen daer hi meer
ane hadde getoent minne groet
ende onttecte hem sinen noet
die ghene seide hi hadde onlede
hi en mochte niet lange volgen mede
maer onverre soude hi met hem gaen
dat hem cleene soude in baten staen
dus schiet die man van vrienden twee
daer hem af was in therte wee
want het dochte hem al verloren
dat hi dore hen dede te voren
ten derden vrient comt hi na dien
daer hi cume op dorste sien
ende bloodelike sprac hi te hem
o lieve vrient ic en bem
so coene niet dat ic bidde di
maer eest dattu iet goeds onds mi
dat doet mi cortelike verstaen
want ic ben in noede groet bevaen
die ander sprac met bliden anscine
sekerlike ic micke te sine
in allen saken dijn vrient getrouwe
nu en hebbe negeenen rouwe
met woekere groet so gheldic di
dattu heefs gedaen dore mi
laet staen dijn clagen ende dijn sorgen
uut allen anxte salic di verborgen
die ierste vrient die es dat goet
daer men grote pine omme doet
ende daer men ane leit minne groot
maer tierst dat het comt ter doot
nemmeer sijns goets met hem en geet
dan daer menne mede cleedt
dander vrient sijn kindere ende wijf
ofte andere mage daer men dlijf
omme avontuurt dicwile ende pijnt
omme de minne die ane hen schijnt
dese gaen mede toten grave
ende also scheeden siere ave
die derde vrient dore wien men cleene
doet ende daer men gemeene
selden iet heeft in der werelt state
dats aelmoesene ende caritate
die den mensche verdingen mach
ende benemt den swaren slach
dats de vrient die vore ons velt
gods gramscap ende met woekere ghelt
costume waest eens in eenre steden
dat die porters ter hoecheden
in conincs state coren enen man
daer hi maer een jaer en bleef an
maer dies en wiste die man niet
sinen wille men hem liet
al doen als den gerechten here
maer daer en halp toe min no meere
men naemt hem ten inde van den jare al
ende waerpenne in een groet ongeval
aerm ende naect wert hi gesant
verre in een woest eylant
daer breke was van allen goede
teenen tide was een vroede
coninc gemaect daer in die stede
die herde grote erenstecheit dede
te wetene wat het bediedt
dat men hem selke eere biedt
ende peyst wat inde hem daer af mach comen
ten lesten heeft hi vernomen
ane enen sinen getrouwen raet
hoe die dinc geschepen staet
doe wert hi also te rade
dat hi heimelike ende bi stade
in dat eylant voeren dede
alle saken daer men mede
te gemake mochte sijn in dat
hi en spaerde geenen scat
want hi hads vele ende genoech
ende mochte al sijn gevoech
doen dat jaer al dorenture
so dat so verre quam die ure
dat hi moeste in dat eylant
daer hi alle weelde in vant
ende die andere catyve
waren daer in aermen live
ende moestent besuren wel in dien
want si hen niet en hadden vorsien
dese stat daer wi af spreken
dats de werelt vuel van treken
ende die porters van der stede
sijn duvele quade princen mede
die ons der werelt vroude togen
daer wi werden mede bedrogen
also dat wi wanen al
dat ewelike gedueren sal
ende wi en peysen niet wat sal gescien
dus comen wi al onvorsien
bi der doot in dat eylant
daer men noyt niet goeds in en vant
ende daer men in moet emmermeere
bliven in tormente sere
die raedsman getrouwe ende goet
die wel leerde den coninc vroet
dat ben ic al ben ic els cleene
om di ende omme dinc el negeene
te bringene ter eweliker vromen
so ben ic al nu hier comen
doe antwerdde josaphat
hoe magh ic vore gesenden den scat
dat ic mi also voresie
dat mi negeen armoede en gescie
ende dat ic in eweliker bliscap bem
barlaam antwerdde hem
du sout dijn goet den armen geven
so windstu dewelike blide leven
josaphat viel doe in spraken
in veronwerden al der werelt saken
ende leiden dleven dattu wilt prisen
daer die meneghe soude af grisen
leerdent die apostelen voren
ofte mach ment nu niewe horen
omdattu dunct nu dbeste wesen
barlaam antwerdde te desen
here dat si gedaen van mi
dat ic iet nieus soude leeren di
hore wat god eens soude gewagen
enen riken die hem woude vragen
hoe hi dienen soude gode
hi hiet hem houden de gebode
die ander seide hi dade
doe ghinc ons here ten nauwen rade
dattu vercoeps al dattu heefs
ende dat vort den armen geefs
sprac onse here dat radic di
ende dattu dan volges mi
doe antwerdde die jonchere
ende ofte dit es die oude leere
twi vaenre so lettel liede an
doe sprac die heilege man
vele mer ane gevangen siet
maer die meeste menege niet
want aldus bringt ons god te voren
vele geroepen lettel vercoren
nochtan al nemen hare vaert
die meeste hoep ter hellen waert
in den wech die sere es wijt
so sijn selke die haren tijt
de nauwe pade ons heren treden
die sonne der gerechtecheden
en houdt vore niemene hare bedect
die de ogen te hare trect
ende ondancs en dwinct si niemene mede
die kiesen wilt die dempsterhede
maer elc heeft sinen wille vri
van barlaam nu swighen wi
josaphat sprac den ouden an
sijn enegerande die leeren dan
dine leeringe met di
die oude sprac ic en weet oft si
enech van miere gelike
in uwen onsalegen rike
want dijns vader wreetheit groot
heeft die goede al bracht ter doot
ofte al uten lande bracht
ende pijnt hem met alre macht
hoe nemmermeer hier vort in dlant
des almechtechs gods wet en werde becant
maer in menech ander rike
loefmen gode salechlike
josaphat hi vragede vort
oft sijn vader noyt en hadde gehort
ofte geleert van dien te voren
alsoet betaemde en wilde hijs noyt horen
sprac barlaam noch leeren wat
van doechden doe sprac josaphat
ic wilde hi hadde gehort dijn leeren
op avonture hi soude bekeren
barlaam antwerdde te dien
wat wi onvermogelijc sien
den mensche alle dingen sijn
moghelijc den here mijn
wat wetstu ofte du dinen vader
noch bekeeren sels algader
ende dune bi gracien brings gode an
ende du so winds die di wan
josaphat sprac onse here
doe met minen vader na sinen ghere
ic die bekinne der werelt quaet
wille doen al dinen raet
daer ic bi come in ewelijchede
van rusten ende van bliscapen mede
volcomstu na deser tale
sprac barlaam so soutu wale
gheliken enen jonghelinc
daer ic af horde te wonderne dinc
sijn vader was van moede groet
ende wilde hem na sijn genoet
te wive ene joncvrouwe geven
die jongelinc ontsach sijn sneven
van siere sielen ende liet den vader
ende sine kinnesse alle gader
nu quam hi alsoet onse here woude
teenen huse daer hi hem soude
rusten daer van maten goede
een man scheen woenende die in der hoede
hem hadde geset sere vroedelike
dese man die niet en scheen rike
hadde een dochterkijn allene
scone vroet ende daertoe reene
die vant die jongelinc binnen der dure
sittende in haren labure
ende scheen met herten ende met monde
gode lovende talre stonde
doe dit sach die jongelinc
sprac hi sech wijf om welke dinc
loeftstu gode so hoechlike
al ofte hi di gemaect hadde rike
ende du schijns seer arm wesen
die vroede maecht antwerdde te desen
also als cleene medicine
sieken helpt in grote pine
also mach gods danc van gichte cleene
hulpen ter vromen menech eene
ic ben dochter eens mans out
die smal goet heeft in sijn gewout
nochtan om dese gichte cranc
seggic gode groten danc
ende ic weet alst es sijn ghere
dat hi mach mi geven vele meere
nochtan van buten grote gichten
niet al te salecheiden en stichten
men comter somwile bi in scaden
ende die cleene en beraden
den mensche el niet dan goet
indien dat men anders es vroet
ende emmer moet smeeken ende striken
de havelose altoes den riken
nu van dat mi meest bederf
dies dankie gode menechwerf
daer af heeft hi mi wel versien
hi heeft mi gemaect in dien
dat ic gelike siere vormen
boven alle beesten ende woermen
gaf hi mi dlicht dat ickene kinne
ende heeft getoent mi sine minne
bi siere genaden groet
ende hi heeft mi genoedt
te comene in sijn ewelijc leven
lichtelijc wilt hi mi gheven
hemelrike op dat ic wille
ende soudic dan swigen stille
icken soude hem dancken emmermeere
die mi heeft gegicht dus seere
doe die jongelinc verstoet
die maecht dus sonderlinge vroet
iesch hise den vader die waende wel
dat hi ghehouden hadde sijn spel
maer doe hi wert geware das
dat hem die dinc al erenstech was
gaf hi die dochter hem te wive
in dien dat hi daer met hem blive
dat die ander gherne dede
doe leiddene sijn sweer teenre stede
daer hi hem toende groten scat
ende gaf hem altemale dat
so dat hi daer na wert die meeste
van rijcheiden daer men af vereeste
josaphat sprac ic versta
dat dese redene te mi wert ga
hieromme here doe mi verstaen
biddic di sere hoe gedaen
gods rijcheit es ende sijn mogentheit
barlaam die heeft geseit
ic bidde gode dat hi di leere
hier af te hebbene dinen gheere
want het gaet boven menschen sinne
gods macht enen te makene in inne
al warenre alle tongen an grot ende cleene
ende si die vroetscap alle gemeene
conden gespreken die ocyt spraken
alle tongen so waren die saken
dat siere af spraken niet geacht
jegen gods ons heren macht
gode en mochte noeyt niemen sien
maer wi sprekenre af in dien
dat wi sijn geleert daer ave
dus seget onser screfture gave
die hemele doen ons sijn bekent
de glorie gods ende tfirmament
sal boetscapen sijn hantgewerke
als enech een huus met gemerke
dat blict van cierheiden groet
ende van werke es sonder genoet
ende den meester noeyt en sach
siere vroetscap hem wel wonderen mach
ic die van niente ben gewracht
ende van minen makere bracht
daer toe dat ic dat subtijl werken
in mi selven mach gemerken
al en sie ic minen makere niet
so mach mi kinnen incomen iet
van siere vroetscap sonderlinghen
niet also als sijn die dingen
maer na dien dat ict can verstanden
ic en was gemaect niet van minen handen
na sinen wille maecte hi mi
van anderen niet gemaect oec en si
coninc vroede noch rike
en maecten noyt niet des gelike
merct met dat mi oec es omtrent
es mi sine vroetscap groot bekent
want hi hevet gemaect al goet
ende met vroetscapen groot behoet
dat verstendelijc gemaect si
dat heeft sinen wille vri
ende mach an tquade of an tgoede vaen
ende dat beseft sonder verstaen
tegaet na sijn recht siere vaerde
hoe mochten van contrarien aerde
naturen sijn in ene stede
gheset ende staende bliven mede
daer de werelt volmaect es met
en ware sonderlinge beset
van enen almechtegen vroeden
ofte een scep in der see vloeden
niet wel en seilt sonder stierman
hoe soude die werelt varen dan
ofte si niet en ware berect
met vroetscapen ongemect
besiet den hemel hoe out hi si
hi en verdeluut of verslit niet daer bi
men hort der erden geene moetheit clagen
al heeft si lange vrocht ghedraghen
die see over haren pas niet en gaet
omdat si vele rivieren ontfaet
sonne mane ende sterren
mogen omme enege dinc verwerren
ende boven allen desen saken
noch de grote macht gods cont maken
propheten ende apostelen mede
maer gods volmaecte mogenthede
en mach niemen te vollen geloven
sine genadecheit gaet te boven
want hi wilt behouden al
de sonden vergheeft hi grot ende smal
omme penitencie diemen doet
hi es die allene es goet
der sielen minnere ende here
gheloeft si sijn name emmermeere
josaphat sprac lieve vroede
du heefs ghevere van allen goede
ende dat men hier niet en mach bevaen
van gode mi nu doen verstaen
ende dat men met menscheliken sinnen
sine macht hier niet en can bekinnen
nu sech mi here dine jaer
ende nome mi die stede waer
du woens ende de gesellen dine
van dijnre philosophien fine
ende mi blijft altoes die ghere
van di te scheedene nemmermere
barlaam sprac om dware
omtrent xlv jare
maghic rekenen dleven mine
te sennaer in die woestine
daer woen ic met minen gesellen
daer wi ons om gode quellen
die ander sprac segtstu mi waer
du duncts mi out sijn lxx jaer
die oude sprac du en schijns niet doren
sider dat ic was geboren
sijn wel lxx jaer god weet
maer die jare die ic versleet
in dit werelike sneven
die en treckic niet aen mijn leven
want ic was ter sielen doot
maer sider dat ic dies ontscoet
sijn xlv jaer omtrent
die mijn leven sijn bekent
die jongelinc sprac of tvleesschelijc leven
van live geenen name en mach gheven
so en mach dese levende doot
gheene doot heeten met rechte groot
dat moechdi weten sprac barlaam
doe ic hier dus tote di quam
dat ic cleene dese doot ontsach
want eest so dat vernemen mach
dijn vader mi hi nemt mi dleven
josaphat heeft antwerde gegeven
van manliken heilegen sinne
siet nu maec mi in inne
wat spisen dat ghi verteert
ende wat cleedere ghi useert
der boeme ende der erden vrucht
daer wi omme en hebben engeenen ducht
na dat wi se vinden in die woestine
onse cleedere en plegen niet te sine
van garse mer wullen oft van hare
dat doen wi onsen live nare
onthier dat al verrot die oude
daer doegen wi in hitte ende coude
ende omme te gecrigene dit
en wert niemen van ons besmit
met nide noch met gierecheden
sprac barlaam doe sprac ter steden
josaphat nu sech ons dan
es dat een der cleedere dattu heefs an
doe antwerdde barlaam
neent dit cleet dore dies ic anenam
om dat ic metten anderen cleede
niet comen en mochte vore di gereede
maer als ic come te miere stede
blivic gecleedt na minen sede
doe bat hi hem dat hi hem toge
sijn gewoene cleet op dat hi moge
dat die oude dede saen
met groteren wonderen wert bevaen
josaphat als hijt hadde gesien
te barlaam sprac hi mettien
omme dattu mi bracht heefs uut
der duvele bittere servituut
so leidt mi metti ter vaert
uut desen carkere verswaert
ende ute alle desere werelt dolen
ten doepsele ter salegher scolen
dat ic geselle mi mach belien
van dijnre heileghere philosophien
als dit barlaam heeft verstaen
dat hi met hem wilde gaen
toende hi hem bi gheliken claer
dat beter ware sijn bliven daer
onthier dat god anders ordineerde
lange stont hine instruweerde
metter heilegher screfture
die hi hem toende durenture
so lange quam hi ende ghinc
dat hi doepte den jonghelinc
ende gaf hem gods lichame
ende bevalne in desen name
onse here moete di heilech maken
ende sine heilecheit doen ghesmaken
nu des jongelincs meysenieden
wonderden wat mochte bedieden
dat so dicke ginc uut ende in die man
een die meeste sprac dus an
den jonghelinc die sardan hiet
here seit hi en wetti niet
wat trouwen te mi u vader heeft
die u mi bevolen heeft
so maghic mi wel ontsien
latic u enege dinc messchien
ja die ic beletten mach
wat doet dese man hier nacht ende dach
onbekint spreken te di
ic duchte dat hi kersten si
jeghen wien die coninc es seer wreet
ic ben doot eest dat hijt weet
nu sech den coninc sinen staet
oft yet jegen hem dit spreken gaet
ofte verbiedt mi dine sale
ende een anderen in mine stede hale
die sprac lieve sardan
hore die tale ierst van den man
wat du dan sout doen seggic di
die ander sprac here dat si
barlaam quam na sine gewoene
ende doe dede des conincs sone
hem vertrecken die screfture
dat sardan horde wel ter cure
maer dies en wiste niet barlaam
ende als die redene inde nam
ghinc barlaam ter herbergen waert
doe sprac na der loeser aert
ane sardan dus josaphat
want hine proeven wilde in dat
en heefstu niet verstanden wale
hoe dese salvede in der tale
ende mi also bedriegen woude
dat ic alle bliscap laten soude
ende dienen enen vremden gode
die ander sprac here wat node
doedt dattu mi proeven wout
ic weet dat u wel menechfout
ghreit die tale van desen man
want anders so en hadstu di daer an
niet ghehouden also lange
nu ben ic in sorgen strange
want icken weet mi hoe onscouden
qualike so hebbic ghehouden
dijns vader gebod dat ic te die
desen man liet comen nie
doe antwerdde josaphat
mi hadde wel ghenueghet dat
dattu blidelike hads ghehort
te dijnre groter salecheit die woert
dattu dinen sceppere hads bekent
ende van der donkerheit waers gewent
maer te hert sie ic nu di
ende mijn hope bedrieget mi
nu sie ontteestu minen vader
dese dingen alle gader
du brincstene in alte swaren rouwe
maer wiltu hem sijn getrouwe
so swijch des toten tide al
dat de poente vort comen sal
tsmergens quam weder barlaam
die van wechgane die tale anenam
daer josaphat hem omme mesliet
maer die ander hem behiet
also hem wilde onse here gheven
dat hi niet lange daer na sijn leven
seker met hem leiden en soude
salechlike menechfoude
heeft hine daer getroest ter doeget
ende alse sach die salege joget
dat die oude wilde van danen
so en wilde hine niet om bliven spanen
oec duchte hi dat sardan
den coninc mochte bringen an
ende hi so mochte ontlivet wesen
ontfarmelike sprac hi na desen
gaet ic en wille di letten meere
in vreden behuedt van onsen here
ende gedinct in dinen ghebede
altoes mijnre catyvechede
so dat ic saen come te die
ende altoes dijn eerlijc anschijn anesie
nu doe dat ic di bidde sere
drach metti gout om gods eere
daer du dine gesellen bi
moechs verlichten ende oec di
dat en wilde niet doen barlaam
een ander bede hi doe anenam
dat hi liete hem sijn scarp cleet
dat hem als over reliquie steet
des georlovede hem barlaam
die dies gelike een weder nam
want hi engheen beter hebben en woude
ende als hi danen scheeden soude
leerde hine noch dus na sine gewoene
lieve brueder wel suete sone
wet welcs conincs riddere ghi sijt
ende wien dat ghi hebt belijt
dbelof dien here vaste hout
die alle dinc heeft in sijn gewout
ende dat orconden sal al claerlike
al there groet van hemelrike
al dat men vore ogen siet
en legt jegen gode niet
niet en es so vreeselike in dit leven
dat enege gelike mach geven
jeghen die pine onghehier
in deewelike helsche vier
ende niet en mach bliscap maken
dan god in geenen saken
ende sine bliscap es in dien
datse oge en can gesien
noch oere gehoren no menscen sin
en maecht der herten gebringen in
daer du oer af worden best
metter cracht gods omvest
doe weende seer des conincs kint
omme tscheeden van dat het mint
ende sprac vader wien laetstu mi
die mi troesten mach gelijc di
du heefs mi enen quaden cnecht
teenen ewelike oere berecht
mi in dolens scaeps maniere
ghereet te slindene den wreeden diere
heefstu behouden ende bevolen
metten scapen die niet en dolen
du heefs mi dien wech die geet
ten levene gewijst ende uutgeleidt
van den wege der dempsterheden groot
ende uter scaduwen der doot
barlaam die wilde endden
des conincs sone groet elenden
stont op ende hiefene op te handen
ende sprac dat ment mochte verstanden
here dits dijn scaep dat redenen inheeft
ende dat den wille te di geeft
te comene bi mi dies ben onwaert
bescouwene here al ongespaert
maec heilech de siele sijn
metter heilegher gracien dijn
alse dese bedinge teghinc
so custe hi den jonghelinc
ende bevalne gode wale
ende ghinc also uter sale
gode lovende onsen here
die sinen wech hadde herde sere
in gelucke groet ghesat
nu vortmeer bleef josaphat
in groter hoeden van onseden
in abstinencien ende in beden
sardan daer ic eer af gewoech
die sach seer sijn ongevoech
als hi hem selke voere sach driven
hi en weet in wat poente bliven
als hi misselike dus peyst
gheet hi thuus ende siec hem veyst
doe die coninc dat wiste hi dede
enen anderen in sine stede
ende sendde hem enen fisicien
die ane hem engeen evel en conde gesien
ende dede den coninc dit also verstaen
die tote hem selve wilde gaen
ende diet te voren hem weten doet
als die ander dat verstoet
te sinen cleederen dat hi vinc
ende ghinc nuchtens ten coninc
ende als die coninc hem vraecht
wat die dinc es die hi claecht
so sprac die ander met vreesen groet
here ic ben in groter noet
want ic ben werd groter scande
ende van tormente menegerande
want ic hebbe dijn gebot
verroeckeloest als een quaet sot
want dinen sone minen here
hebbic roecloeslike sere
bewaert na dat gescepen staet
want een toeverare quaet
die heeftene altemale ontset
ende geleert de kerstene wet
doe telde hi den coninc vort
al dat hiere af hadde ghehort
ende die voere van sinen sone
ende oec hoe hi hiet diegone
daer hem af quam al die blame
barlaam seit hi was sijn name
nu hadde die coninc groten rouwe
een sijn meeste raet getrouwe
arachijs een prince waert
ende meester van der sterren aert
alse hi wiste sine dere
sprac hem ane coninc here
men sie dat men ter spoet besta
hoe dat men barlaam geva
ende menne ons te voren bringe
wi selen hem doen selke dinge
eest met woerden oft met pijn
dat hi uwen sone den here mijn
sal doen volgen dinen rade
ende dat hijt al dede in quade
wat hi hem te voren riet
ende en mach men gevangen niet
barlaame ic wect enen man
daer ict mede volbringen can
dat es nachor een hermite
maer hi leeft na onse vite
barlaam sal hi hem veysen
here wat mach u sone peysen
want an hem en es niet verscheeden
beide van oudden ende van cleeden
nu sal ickene dus instruweeren
dat hi sal setten hem ter weren
omme te sterckene kerstenheit
maer als wi daer jegen hebben geseit
so sal hi hem laten verwinnen
ende lachteren in allen sinnen
kerstenhede so sal u sone
volgen al onser gewone
die coninc prijsde desen raet
met groten erenste men bestact
dlant dore te suekene barlaam
daer men niet af en vernam
ende selve arachis die here
sochtene met groten ghere
also dat hi quam gevaren
in dlant van sennaer te waren
ende voer jaghen in die woestine
so dat hi quam ende die sine
daer si van verren worden geware
van hermiten ene scare
daer waende hi dat ware barlaam
ende doe die scare vore hem quam
ende hi barlaam niet en sach
so vragede hi hen waer meest ane lach
dat was den abt van al der scare
wer wert die bedriegere ware
die hadde bedrogen sconincs sone
hi en es onder ons niet sprac die gone
onder u lieden sijn wandelan is
kindine dan sprac arachis
dabt seide ic kinne wel
den bedriegere den duvel fel
wies wandelinge es al met u
arachis sprac wat segtstu
ic vrage di omme barlaam
die abt doe dus die tale anenam
wiltu om barlaam vragen iet
so en sech den bedriegere niet
sech die sconincs sone geleert
heeft ende van doelne bekeert
dats onse brueder van levene goet
hi en quam in langen in onse gemoet
doe sprac arachis die here
met tormente van menegen keere
sal ic u doen nemen dleven
ofte hi en werde mi van u gegeven
die abt sprac wi sijn in dien
dat wi dijn dreygen niet en ontsien
want ons dit sterven niet en mach deren
wi comen daermede daer wi begheren
ende na menege pine swaer
die hen arachis dede daer
dede hise vore den coninc bringen
die hen aneghinc met fellen dingen
met woerden ende met tormenten groot
so dat si alle ontfingen die doot
blidelike met onsen here
daer si met selen sijn emmermeere
xvii martelaren
van desen hermiten daer waren
doe sprac die coninc ane sinen raet
arachis nu ons wel staet
ane den anderen raet te vane
dat arachis oec saen vinc ane
tsnachts voer hi ter hagedochte
ende vant nachor daer hine sochte
ende heeftene geinstruweert
also hier vore es geleert
nuchtens quam hi ten coninc
ende dede dat men noch anevinc
te makene oppenbare
barlaame harentare
te suekene also men dede
nachor ghinc oec wandelen mede
dat menne daer ghereet vonde
arachis quam in corter stonde
daer die sine nachor versien
si riden hem ane ende vraghen mettien
waer hi wille ende wie hi si
een kersten ben ic seide hi
ende barlaam es mijn name
henlieden was dat wel bequame
ende brachtenne vore haren here
diere af scheen verbliden sere
ende diene vort ten coninc brochte
so dat ment verre horen mochte
sprac hem de coninc aldus an
sech des duvels fel wercman
en bestu niet barlaam  ic bem
gods wercman antwerdde hi hem
niet des duvels ende twi
segestu dese felle woerde te mi
du waers mi sculdech te wetene dane
want ic dijn kint na sijn belanc
te gods dienste hebbe gelcert
ende van dolingen hebbe bekeert
die coninc sprac als ofte hi ware gram
na dine woerde barlaam
heefsti thant verdient die doot
maer om dijns sins crancheit groot
verste ic di teenen dage genoemt
eest dat di dijn sin ter vroetscap coemt
en eest so niet het cost di dijn leven
nu heeft hine arachis gegeven
als te hebbene in der hoede
de coninc ontboet al sine vroede
nu josaphat ter oeren quam
dat gevaen was barlaam
ende viel in groten weene
in gode was sijn hope alleene
ende viel in erenstegen gebede
dat god den meester sijn bevrede
ende onse here en wildene niet
lange laten in dit verdriet
die dede hem claerlike verstaen
hoe die dinc al was gedaen
ende dat hem comen soude al te baten
doe was hi blide utermaten
die coninc seide oec groten danc
sinen rade als die eer iet lanc
waent sien dat sijn wille si
na ii daghe so ghinc hi
te sinen sone diene gemoet
ende vriendelike hine groet
maer die coninc na sine gewoene
die en custe niet den sone
maer in sine camere ghinc hi sitten
in eere grammeliker hitten
ende riep hem den sone naer
ende seide sone es dit waer
dat ic hore dat mi verswaert
ic wane nieman geboren en waert
die van kinde meer was verblijdt
dan ie was ter selver tijt
dattu ter werelt words geboren
ende nu en es in meerre toren
vader engheen bi sinen kinde
dan ic als die de mare bevinde
dattu does onwerde miere outheden
ende nems die cracht van minen leden
dat ic ontsach es mi toecomen
du heefs valschen raet genomen
dattu jegen der gode gebod
wils dienen enen vremden god
ic waende hebben gelaten di
eerlike regneren na mi
ende du heefs mi bracht te voren
al dat vianden toe mach horen
te rechte soudstu mi volgen bet
dan du volgen souds der wet
van enen stinckenden ouden ries
die di anebringt al selc verlies
te latene alrehande joie
ende te sine in vernoye
na dat marien sone leert
lieve sone hier af keert
ende wes gehorsam dinen vader
wi selen bidden wel alle gader
onsen goden dat sijt u selen
vergeven want wi met velen
offeranden hen selen eeren
dat wiere bi di te haerre genaden keeren
alse vele deser ydelre woerde
de sone van den vader hoerde
so en maecte hijs gheen langher hale
ende vinc aldus an die tale
mijn doen vader coninc here
des en hebbic nu nemmeere
ic ben gevloen der dempsterhede
ende gheloepen ter lichter stede
ghelaten hebbic dat dolen
ende ic ben in der waerheit scolen
de duvele hebbic gelaten
ende wille mi ane gode gesaten
die den mensche van der erden maecte
ende hem inblies de siele geraecte
ende settenne in den paradyse
vol weelden van alre wise
ende noch niet en liet om den lac
dat hi sijn gebod al brac
daer hi bi viel in sduvels hant
hi en wert mensche ende ontbant
des menschen bant met siere doot
om hem te bringene uut alre noet
als hi dit ende gelike desen
ende vele meer dan wi hier lesen
daer wonder ware te telne af
alsoet de heilege geest hem gaf
den vader hadde getoent wale
was dit dinde van siere tale
lieve vader wes seker nu
dat mi niemen noch oec du
met gheenen dingen en verwinne
dat ic iet come uut desen sinne
de coninc die dit verstoet
sprac dus rechte als al verwoet
bitende sere sine tande
ende wie heeft mi bracht te deser scande
dan ic selve die di dede
alte groete minlijchede
astronomine brachten te voren
te rechte doe du words geboren
dattu werden souds een quaet man
ende jegen de dine maken gespan
nu sie en doestu niet minen raet
ic sal di doen meerre quaet
dan noyt man sinen viant dede
ic werde viant in vaders stede
doe sprac die vroede josaphat
o coninc here ende wat
doet u dus verwerret wesen
ende wat vadere soude in desen
vergrammen om sijns kints salecheit
van mi so en wert meer geseit
te di vader wiltuut beniden
mine salecheit ic wille tiden
van di als van den serpente
maer lieve here sette dine atente
dattu afdoes de donkerheit
daer dijn sin es nu mede beleit
dat doet di die bliscap prisen
die tegaet rechte na dier wisen
dat die bloemen heden scoene staen
ende morgen te niente gaen
ende die delite van den lichame
daer evele af comen onbequame
want so mer meer in nemt delijt
dat geduert enen corten tijt
ende die loen die menre af ontfaet
boven der gallen bitterheit gaet
ende al en name dese vroude gheen endde
so en soude ment maer heeten scendde
jegen die vroude die god gheeft
want also als die sonne heeft
meer lichts dan die doncker nacht
also moeten sijn geacht
der werelt vrouden jegen gods vrouden
ende dat men niet en can behouden
en moet gelijc droeme ontgaen
wel sot sijn si diere ane vaen
ende dlidende vore dblivende kiesen
vader en soutu niet verliesen
algader dat lidende si
dat ewech es dat blijft met mi
deser gelike sprac vele die vroede
vervaert ende in erren moede
wert die coninc alse hi horde
also sonderlinge woerde
daer hi niet en conde gespreken jegen
ende sijn sin was so beleghen
met donckerheiden dat hi niet en verstaet
die claerheit diere utegaet
ende die natuerleke minne
die dwanc also sine sinne
dat hi hem na den lichame
en mochte gedoen negeene mesquame
doe ghinc hi wech in groten toren
ende sprac so dat ment mochte horen
nu vergaven die gode mijn
dattu geboren niet en hads gesijn
die du wils dus scandaliseeren
ende der vaderliker leren
wilt dus een veronwerdere sijn
en doestu saen niet den wille mijn
ic sal di doen ontliven schiere
met tormente meneghertiere
dus als die vader seide dat
ghinc in sijn camere josaphat
ende viel in sinen ghebede
so lange dat hem god dede
sinen troest daer hi bi wort
al gesterct meer rechte vort
ende die coninc quam echter te rade
ane arachis wat hi best dade
want hi hem claer weten dede
sijns soens grote gestadechede
ende met wat talen hi hem aneghinc
doe riet die ander den coninc
dat hi hem suetelike nu anega
des anders dachs ghinc daer na
die coninc te sinen sonc
ende dus began hi die woerde die gone
sone het ware behorlijc di
dattu waers onderdanech mi
maer du duncts mi wel in desen
te hert ende te stivorech wesen
ende om te wetene den wille dijn
meer oec dan den wille mijn
so willic mi sere pinen
hoe wi die waerheit claer doen scinen
ic hebbe barlaam gevaen
die di quaet heeft doen verstaen
nu willic dat comen te samen
alle die sijn van vroeder namen
van onser wet ende oec mee
die men heet van galylee
oec doe ic oppenbare gebieden
dat gheen van den kerstenen lieden
daer te comene en derf ontsien
daer sal men claer mogen sien
in den gemeenen vroeden raet
weder dat te volgene staet
dat u barlaam heeft geleert
so dat daer wi ane sijn gekeert
die jongelinc vroet die verheest
die dinc al bi den heilegen geest
sprac here het gescie de wille ons heren
ende hi moet die dinc so keeren
dat wi niet en ontwegen van der waerheit
also die coninc hadde gheseit
dede hi sijn lant dore gebieden
meer dan ic u can bedieden
quamen te des conincs gebode
van hen die eerden die afgode
maer daer en quam maer een kerstijn
die in die hulpe wilde sijn
sijns die hi waent dat barlaam si
barachias so hiet hi
want die kerstene waren bleven
alle doot ofte so verdreven
dat daer gheen en mochte comen
dese die wi hier vore nomen
die was also vast van sinne
dat hi om ons heren minne
vore de waerheit gherne geven
in avonturen wilde sijn leven
nu quaemt so dat die coninc sat
in sine mogendelike stat
ende wilde den sone hem setten neven
die gheen concent dies en wilde geven
maer vore sine voete hi sitten ginc
daer men handelen soude die dinc
siet ghi heren die hier sijt
ons wert hier te hebbene strijt
sprac die coninc toten sinen
deen van ii moet heden schinen
dat ghi onse wet staende hout
ende barlaame toenet met gewout
met redenen dat hi si in dole
ende alle die behoren tsiere scole
so dat ghiere af moecht ontfaen
eere die boven al sal gaen
ofte dat ghi verwonnen blivet
daer ghi met scanden om werdt ontlivet
als die coninc liet dese woert
sprac des conincs sone vort
coninc du heefs recht geseit
dese wille en werde niet verleit
in di dat geve onse here god
ende ic wille dat selve lot
werpen opten meester mijn
te nachor rechte hi sijn anschijn
ende sprac so dat ment horde omtrent
o barlaam es di iet bekent
in wat glorien in wat vrouden
dattu mi ierst vonds gehouden
daer du met woerden mi heefs geset
van mijnre vaderlikere wet
ende gode te dienenne onbekent
ende trockes also mijn concent
al te volgene dijnre leere
ende minen vader minen here
al verwerken ende vergramen
daer ic af hebben soude te vramen
na dijn belof dat ewege goet
nu peyst wel in dinen moet
dattu in dit ordeel staes
want eest dattu te boven gaes
ende du verwens desen strijt
di wert eere die niet en gelijdt
want du der waerheit predecare
sels heeten dier ic sal volgen nare
also lange als ic leven sal
ende geschiet di oec dat ongeval
dattu verwonnen werts ter steden
eest bi valscheiden eest bi waerheden
ende ic bi di come in scanden
ic sal mi wreken met minen handen
sal ic trecken uut met smerten
dine tonge metter herten
ende geven den honden ter spise
dat nemmermeer in geenre wise
niemen so coene en sal wesen
die horen sal van desen
dat hi bringe met valscher scole
der coninge kindere meer in dole
dit horde droeflike nachor
die hemselven siet in een vreselijc spor
ende oec in den putte geraect
dien hi selve heeft gemaect
ende in den selven strec getrect
dien hi selve hadde gedect
dus en weet hi wat hi doe
onse here brachte dit selve toe
die hem dede al anders seggen
dan het was in sijn voreleggen
also wilen dede balaam
die omme te vloeckene quam
die kindere van israel
maer doe hise sach seinde hise wel
een vroede van der heidene wet
heeft ter talen hem dus geset
te nachor du best barlaam
die onsen goden dies wi sijn gram
mesprijs segts te dijnre scande
ende die om des conincs ande
sinen lieven sone heefs bracht
in dolingen ende so gewracht
dat hi te dienste wille staen
hem die in tcruce was verdaen
nachor op denghenen siet
die hem dies en dunct werdech niet
dat hi hem antwerden wille
maer dat hi make hem gestille
heeft hi geteekent metter hant
hen allen ende al te hant
heeft hi sinen mont opgedaen
rechte also als wijt verstaen
dat wilen sprac balaams eselinne
die anders sprac dan uut haren sinne
also sprect nachor hier ende seit
o coninc bi der vorsienecheit
gods quam ic ter werelt in
ende doe mi wert so starc die sin
merctic den hemel deerde ende de see
sonne mane ende anders mee
van haerre cierheit wonderde mi
ic mercte wat in de werelt si
dat het al heeft een beroeren
ende also verstond ic bi der voeren
dat die diet beroeren hem geeft
god si bi wien dat al leeft
want die beroert de dinc ende hout
es emmer van meerre gewout
dan dat gehouden ende beroert es
dien heet ic god sijts gewes
die alle dinc onthoudt ende maect
sonder beghin ende ongehaect
van oudden ende dien niet en mach deren
gramscap vergetelheit ende wanleeren
hi en behoeft niemens cleen no groet
maer alle dingen hebben sijns noet
o coninc nu mach men claer bedieden
dat men vint iii manieren van lieden
der afgode anebeders alselke als de dine
ende die joden ende die kerstine
noch die gode anebeden
sijn van iii manieren van seden
die van caldea na onsen siene
die grieken ende die egyptiene
dese hebben boven gewesen
van alle lieden daer wi af lesen
die anebeden gode vele
nu lact ons dan merken wele
wie datter was in dole sware
ofte wie dat hem hielt an dware
die van caldea also ment siet
die en kinden gode niet
want si setten hare atente
tanebedene die elemente
ende eerden als volc ongeraect
vore den makere dat was gemaect
ende setten figuren in waerden
van den hemele ende van der aerden
ende van der sonnen ende van der manc
ende leggen hen godheit ane
die si in tempele besloten
ende wachtentse vore der dieve roten
dat meerre si si niet en verstoeden
die hoedt van dat men houdt in hoeden
ende die iet maect dat hi
dat meerre acht dan sijn maken si
die den hemel houdt vore god
hi dunct mi dolen als een sot
want hi hem porret also alst noet si
want die sterren dat siedi
si hergaen van steden in stede
daer sijt ordineren mede
winter somer ende anderen tijt
also gods ordinantie lijt
dus en mach die hemel niet sijn god
mer gods werc ende sijn gebod
die de erde wanen godinne
duncken mi van sotten sinne
wi sien datse gedoegen moet
datse de mensche terdt onder voet
ende also doen ander diere
ende in menegher maniere
mach hare gebreckelijcheit anecomen
twi soude mense godinne dan nomen
maer gods werc om nuttelijchede
die dwater hieten godinne mede
si dolen want het moet staen
dicwile den mensche onderdaen
ende wert dicwile van hem besmit
alst niet dan gods werc en es dit
die tvier over god oec houden
mogen wel sotte sijn gescouden
want het den mensche dienen moet
diere sijn gevoech mede doet
dus eest gods were na sijn gebieden
die gode oec maken van den lieden
die dolen sere utermaten
want wi sien in menegen staten
altocs verkeeren met gewoude
metter joecht ende metter oude
somwile blide somwile droeve
spise ende dranc te sinen behoeve
moet hi hebben oft hi verderft
van elementen van beesten hi sterft
ende van der gemeenre doot
hieromme es hi in dole groet
die menschen over gode cert
maer dat men bi hem gods werc leert
dus na menscheliken sinne
sijn die caldeen der dolingen inne
nu laet ons ten grieken gaen
sien wat si vore gode ontfaen
si wanen gevroeden te vullen
ende si sijn die sere dullen
ende arghere dan die caldeen
si maken gode menech een
beide van mannen ende van wiven
daer si quaetheit groot bi driven
want hen wel dunct dat si den seden
van hen dien si anebeden
volghen mogen wel na recht
hoerdoem roef ende manslacht echt
plegen si ende menech quaet
want dat was haerre gode daet
hare kindere offeren si
saturnusse omme dat hi
als hi verwoedde sine kindere at
van jupiterre seggen si dat
hi afsneet sine manlijchede
ende in die see werp ende mede
willen seggen die vuele doren
dat daer af venus was geboren
noch doen si jupiterre selc eere
dat sine heeten der gode here
nochtan seit men hem desen lac
dat hi sinen vader verstac
si seggen oec in haren geesten
dat hi hem verkeerde in beesten
ende omme also te vorderne daermede
aen wive sine oncuuschede
om europen nam hi ane
te bedriegene eens stiers gedane
hi wert swane omme leddam
in anderen vormen hi bequam
om vele andere wive
ende wan ane haren live
vele kinder in desen doene
liber setus ende anphioene
ende andere kindere menechfoude
die si gode heeten met gewoude
ende vii dochtere godinnen
o coninc alle dese mach men kinnen
lieden die daden menech quaet
die hen dan te dienste staet
hi moet volghen haren daden
wel machmenne sere versmaden
die hoerkarle houdt over god
ofte die doet jegen naturen gebod
ofte die van vadere es manslachtech
eenen god maken si oec vulcane mechtech
die met smedene om sijn belanc
wan sijn broet ende hi was manc
god en mach hebben engheenen noet
si leggen ane oec godheid groet
marcuriuse die was een dief
die noeyt vroetscap twint en besief
mach weten dat dat niet en betaemt
osclipius es oec god genaemt
die fisisien was ende omme noet
van der lijftucht dien sloech doot
jupiter dit doen si verstaen
was als ene blixeme gedaen
mars hare god van den orlogen
seggen si nochtan dat mocste gedoegen
dattenne vulcaen die god bant
omdat menne in hoerdoeme vant
met venusse der godinnen
bachus willen si vore god oec kinnen
die hem tsnachts al hielt in feesten
ende dronckenscap vele conde volleesten
ende nam sijnre gebueren wijf
ten lesten wert vluchtech die keytijf
doe sloegenne die tyranne doot
hercules dats haer god oec groot
die dronken was meer dan gevoech
verwoedt oec ende die de sine versloech
ten lesten hi hem selven in een vier verbrant
apollo die metter hant
van der harpen een meester heit
ende als hiere toe was gemiet
so wilde hi waersegere wesen
enen god maken si van desen
dyanen hebben si godinne gemaect
die si seggen dat wert ontraect
met haren honden in den woude
daer si hert of gheet jagen soude
apollo suster seggen sise
venus hare godinne van prise
hadde hoerkarle menech enen
adonides doot wilde si beweenen
dien een ever nam dat leven
dien hebben si oec teenen gode verheven
dit ende andere vele arghere saken
o coninc die grieken maken
ons cont van haren goden al
wanen af comt grot ongeval
want bi der gode occusoene
volgen die liede quaden doene
ende vervulen met haerre tucht
beide de erde ende de lucht
noch sijn die egyptiene
in herde vele argheren pliene
want si van stommen beesten maken
hare gode ja oec andere saken
maken si hare gode boeme cruut
dat menechsens wast daeruut
in verwoedheiden in luxure
leven si selc heeft die cure
dat een scaep es de god sijn
selc osse selc catte selc een swijn
selc hont selc ratte selc wolf ende selc dorne
dat een wonder es te horne
ten joden sien wi nu vort
wat van gode es hare acort
dese sijn van abrahams geslachte
die god wilen leidde met machte
ute egypten ende nochtan
so vielen si afgoden an
doe sendde hen god propheten wijs
diese castiden maer onprijs
daden si hen ende namen hen dleven
hier na alst god wilde geven
sende hi hen sinen enegen sone
omme te bekeerne maer die gone
ontseidenne ende gavenne in handen
pylate den baeliu met scanden
tontlivene ende pinen groot
ende hebbenne an tcruce gedoodt
ende daden al uut haren moede
wat hi hen hadde gedaen te goede
doch houden si hen ane enen god
maer niet rechte na gods gebod
want cristum loechenen si den gods sone
ende sijn wel na als die gone
die de afgode anebeden
al hebbensi van der waerheden
ene gelike si sijn verwerret
ende van der waerheit sere ververret
de kerstene hebben van kerste den name
die name was den gods sone betame
die van den hemele quam beneden
omme alle der liede salecheden
van den heilegen geest geboren
uut marien der maecht vercoren
sonder enech mannes saet
onbesmet des magedoems staet
nam hi vleesch an ende quam so vort
van den lieden gesien gehort
om dat hise wilde bringen
gheloevende ane warachtegen dingen
ende van dolingen der afgode
ende sijns danx sonder enege node
aen tcruce die doot heeft gesmaect
ende also hijt cont vore hadde gemaect
es hi ten derden dage verresen
xl dage wandelde hi na desen
met sinen jongeren hier op deerde
te hemele voer hi doe siere veerde
xii apostele sende hi uut
de werelt te leerne wies luut
al die werelt es doregaen
ende die noch na dat leeren staen
heeten kerstene bi namen
ende dese vore al te samen
hebben die rechte waerheit vonden
ende si hebben dien god in conden
die alle dinge heeft gemaect
dits de wech daer niemen in en wert ontraect
diere in wandelen vroedelike
hi comt ten eweliken rike
o coninc verstant dit bediet
ic en segt uut mi selven niet
besie der kerstene screfture
du sels vinden daer in ter cure
dat ic hebbe geseit al dware
daeromme heetic al oppenbare
dinen dullen vroeden swigen
ende met gheenre ydelheit niet prigen
u bederf te eerne wel
die u maecte ende niet el
ende gherne te horne mede
sine onvergangelijchede
also dat ghi moecht ontgaen
die tormente die ewelike staen
ende dat ghi te wesene verdient
des ewelijcs gods oer ende vrient
doe nachor indde sine leere
wert die coninc verwoedt sere
ende sine vroede stonden al stom
het en ware ofte si som
stille spraken ende daer af
dat als geene redene en gaf
des conincs sone was te gemake
ende loefde gode in elke sake
ende al was die coninc gram
negheene wrake hi en nam
omdat hijt geloeft hadde in de sprake
daerbi bleef staende die sake
dat die kerstene souden sijn vri
maer vele woerde seide hi
omme te sterckene sine vroede
dat hen lettel quam te goede
want nachor wel in sijn spreken
al harc tale heeft wedersteken
doe die coninc dat versach
ende het seer ginc op den dach
nam die coninc op tperlement
also dat niet en hiet geendt
maer des anders daechs sal verweren
elkerlijc sijn disputeren
josaphat heeft so gedaen
dat nachor sal met hem gaen
nochtan hoept noch die coninc
dat nachor sal doen die dinc
daer hi te voren belof af dede
als si quamen in die stede
daert goet dochte josaphat
nam hi in ene heimelike stat
nachor ende sprac hem dus ane
ic kinne di anders ende wane
dattu niet des ben ic wijs
die heileghe barlaam en sijs
maer nacor die astronomien
ende mi wondert sere in dien
dattu mi houden souds over blent
so dat mi niet en worde bekent
den wolf over tscaep tontfane
daer ic die claerheit sdaechs sage ane
daer bi eest wel waer geseit
des sots herte peyst ydelheit
in dijn peysen was sotheit groet
maer dijn werc was sonder genoet
want met vroetscapen vervult es
nachor wel blide wes
ic weet di danc dattu heden
beschermere geweest heefs der waerheden
dinen mont en heefstu niet besmet
maer ter suverheit geset
om ii redenen brachte ic di
hier ter steden nu met mi
dat die coninc di niet en mesdade
om dattu niet en volgets sinen rade
ende omdat ic di dancken mochte
van dat dijn herte heden wrochte
die danc es dat ic di wille toegen
van den wegen daer du in bedrogen
lange wetende in heefs gesijn
ende ic wille di wisen dat padekijn
dat di ter salecheit leiden sal
nu nachor hieromme vore al
radic di ane christum cleven
die di dewelijc leven sal geven
ende lact dese lidende dinge quaet
want di niet ewelike en stact
te levene wanttu stervelijc best
dat ons allen es ane gevest
ende wee si di tallen stonden
comtstu met bordennen van sonden
ten vonnesse rechte geladen
daer men loenen sal die daden
du en werps dine bordene van di
want het licht te doene si
doe nachor horde dese tale
wert hi in berouwe wale
maer hi gaf weder selke woerde
dat die jongelinc wel hoerde
dat hem wanhope dede wee
doe sprac hi nachor nemmermee
en moechstu in wanhopen sneven
want daer staet aldus bescreven
hets gode mogelijc van den steene
te makene abrahams kindere reene
die om sijn goedertierenheit groet
hen allen die hemelsche dore ontsloet
die hen willen te hem bekeeren
also dewangelisten ons leeren
dat gelijc loen wert gegeven
daer dwerc al wert wel voldreven
te priemen tierdchen te noenen noch
ja die te vespertide comt doch
al bestu comen te dijnre ouden
wilstu beteren dine scouden
du souds met hen loen ontfaen
die den dach al dore hebben gedaen
haren erenst ten labure
als dit ende deser gelike cure
josaphat hem hadde gescit
antwerdde nachor wel gereit
o edele siele ende lichame
vol van leeringen bequame
blive in dit woert toten endde
dat di geen dinc af en wende
ic wille gaen sucken mine salechede
penitentie doen daer ic mede
saechte gode dien ic vergramt
met dinge hebbe dicwile onbekant
ic en wille den coninc sien nemmeere
op dat het si u wille here
nu hort josaphat dies hem lust
hi helst nachor ende cust
ende na nerenstelike bede
beval hine gode die stede
ruumde nachor al te hant
ende quam seder daer hi vant
enen pape enen hermite
die in een hol sine vite
heilechlike lange hadde geleet
bi vreesen van den coninc wreet
desen viel nachor ten voeten
ende belovede hem sine sonden te boeten
ende bat omme doepsel saen
die heilege pape hadde verstaen
gheestelike wat hi doen soude
ende doeptene doe also houde
ende heeftene salechlike geleert
dus es nachor wel bekeert
ende leedde daer een heilech leven
in gode die en wille niemens sneven
als de coninc heeft verstaen
dat hem nachor es ontgaen
soe heeft hi al den hope verloren
daer hi hoopte op te voren
doe wert hi grammelike geset
op de vroede van sijnre wet
diere hi vele ontliven dede
ende nam hen al thare mede
ende een deel begonste hi mecken
op siere gode valsche strecken
al en sach hi gods licht niet claer
want een swerc lach hem te naer
den ogen van sinen sinne
nochtan minderde die minne
die hi ten papen hadde gheset
die waren van sijnre wet
want hi hen gheene eere en dede
oec so liet hi varen mede
sinen goden te doene feeste
maer hi dede met volleeste
algader sijns lichamen wille
van allen sonden lude ende stille
als die papen dat vernamen
dat hen gheene offeranden en quamen
ende men den goden gheen eere en dede
ende hen de coninc onthielt mede
dat si van hem hadden te voren
so dochte hen dat si waren verloren
algemeene si hen beraden
te besiene wat si best daden
ende haer raet also gedroech
dat si om hare gevoech
van den vroetsten selen senden
tot enen meester in ellenden
daer hi woende in enen hole
ende daer hielt des duvels scole
dese hiet theodas
die metten coninc bekint wel was
also als die coninc waende
doet die ander hem vermaende
dat bi hem anequame al goet
ende sijn conincrike bi hem al stoet
te desen quamen de papen der gode
ende onttecten hem hare node
ende baden hem om de hulpen sine
si daden hem oec alle dinc anschine
van sconincs sone hoe daer was gevaren
theodas stont op te waren
ende die duvele die hi kende
mechtichs wesen talre scende
heeft hi vore hem doen comen
ende heefse in sine hulpe genomen
ende also ter conincliker stat
als die coninc wiste dat
ende die ander hem so na quam
dat hine metten ogen vernam
es hi jeghen hem opgestaen
ende dedene neven hem sitten saen
ende gehelst heeft hine ende gecust
theodas sprac also hem lust
coninc ghi ewelijc leven moet
van den goden wel behoet
van enen stride hebbic verstaen
daer ghi eere in hebt ontfaen
jegen die van galylee
daeromme comic hier te mee
omme te danckene also men moet plegen
den groten goden van den seghen
ende offeren hen offeranden so groet
dat si ons hulpen uut alre noet
doe sprac die coninc sonder vroude
wi en verwonnen niet lieve here oude
want die men tonser hulpen bewaende
die bleef al rechte jegen ons staende
maer siet here oude wetti iet
dat beteren mach onse verdriet
so sidi ons comen wel
theodas en sprac niet el
dan te doene al sconincs ghere
ende dat hi en ontsie gheene dere
maer hi wille dat men bereit
den goden ene sollempniteit
te doene so sonderlange
dat men hare vrientscap daer met bevange
nu wert die coninc te gemake
doe bereet was al die sake
diemen ter feesten orboren soude
so en es nu no jonc no oude
die ye van selken dingen horde
ic en wist inbringen hoe te woerde
daeromme latiet aldus staen
ic moet ander dinc anevaen
alse dese feeste was geendt
begonste de coninc sijn parlement
te houdene met theodas
van dies hi in sorghen was
dat hi sinen sone bekeere
te volgene na sine leere
ende eest dat hi volbringt die saken
hi sal hem van goude doen maken
een beelde dat men in sine eere
sal anebeden emmermeere
hoert wat hi seide die vuele hont
coninc here ic make di cont
wiltu dinen sone winnen
dat hi come te dijnre minnen
ic hebbe vonden selken aert
daer sijn sin bi sal ter vaert
verkeeren na die maniere
dat dat was smelt bi den viere
o coninc doe van dinen sone
alle die manne die gewone
sijn hem te dienenne ende scoenen wiven
die doe sinen dienst bedriven
ic sal hem senden enen gheest
die daertoe heeft machten meest
diene metter luxurien viere
ontsteken sal so dat hi schiere
der vleeschlijcheide sal plegen
met enegher dier niet sal jeghen
wesen ende alse hi des pliet
here dijn wille dan geschiet
ofte neen men make mi ommare
ende doe mi tormenten sware
en sijn seker gheene dinghe
die so verkeeren jongelinge
als der wive scoene gedane
dies bringe ic di exempel ane
het was een coninc dien was geboren
een enech sone scone uutvercoren
nu daden fisisiene verstaen
en worde dat kint niet gedaen
daert ware der jare tiene
ende ment wachte niet te siene
de sonne oft vier het worde blent
als die coninc dat bekent
dede hi maken ene hagedochte
daer men tkint in houden mochte
dat het vier no sonne en sage
als der x jare leden die dage
wert dat kint utegeleet
dat van der werelt niet en weet
bi den siene van sinen oegen
doe dede hem die coninc toegen
die manne in ene stede
in ene andere die wive mede
hier gout ende hier selver reene
ende hier preciose steene
ende cierheit van grotere doeget
elcs es hem sonderlinge getoeget
ende als hi vraechde om elcs namen
men berechteds hem altsamen
ende als hi van den wiven vraget
om die namen so es gesaghet
van hem die gordde des conincs swert
als dieghene die spelen beghert
het sijn duvele die de liede bedriegen
ende dore al dat ware lieghen
so hadt genuechte meer in dien
dan in al dat hadde gesien
doe brachte men vore den coninc tkint
die hem vraechde wat het meest mint
van al dat hem was getoeghet
vader seide hi ende wert verhoeghet
de duvele die bedriegen de liede
ic en core gheene miede
daer vore van dat ic oeyt sach
nu siet wat al doen mach
de minne van sconen wiven
du en moechts binnen dinen live
dinen sone nemmermeer verwinnen
het en si met desen sinnen
vro wert de coninc deser mare
doe dede men sueken harenthare
die scoenste joncvrouwen die men vant
wel lustende ende achemant
die men grotelike verchiert
alsoet die toeverere visiert
die meyseniede men wech al dede
die joncvrouwen quamen in hare stede
die den jongelinge aneghingen
met menegen subtilen dingen
die der werelt toe behoeren
om sine suverheit te stoeren
also hem visierde die toeverare
josaphat was in pinen sware
want hi en mach eten drinken no spreken
dan mettien diene met treken
gherne te vuelen sonden traken
theodas daer wi af spraken
trac weder te siere hagedochte
ende al sine boeke doresochte
so dat hi enen quaden geest
die te tempteerne macht hadde meest
die liede ter onsuverhede
hem te voren comen dede
ende hiet hem boven allen dingen
josaphat te valle bringen
te hant voer hi met vele gesellen
met menegher temptatien quellen
josaphat die heilege joecht
die wert jammerlike onthoocht
doe hi dat becoren in sinen sinnen
ghevoelde buten ende binnen
buten die joncvrouwen scoene
ende binnen des viants hoene
doch de geestelike gods minne
dreef de quade uut sinen sinne
want doe hi dhecoren besief
sine herte te gode dat hi hief
ende peisde omme die groete vroude
die hi om suverheit hebben soude
vort peysde hi om tgroete leet
dat hebben die vuel maken haer brulochtcleet
dat mense gebonden hande ende voete
werpt in die stede onsoete van tanden
daer weeninge sal sijn ende crijsselinge
te gode wert hief hi sine handen
ende bat met herten ende met monde
gode dat hine bevrede van alre sonde
so erenstech was hi in der bede
ende in abstinentien mede
ende in geweene ende in waken
so dat die duvele van hem traken
maer die meester van der scaren
es toter joncvrouwen gevaren
die de alrescoenste was
ende de lieflijcste also ict las
so was si oec eens conincs kint
maer hare vader also men vint
was met orlogen ondergedaen
ende also wert die joncvrouwe gevaen
ende aveniere den coninc
ghesent omme selsene dinc
omme hare scoenheit uutgenomen
ane dese es die viant comen
ende heeft hare alle tquaet geleert
daer men enen man bi te sonden keert
aldus viel si ane den jongelinc
ende onttecte hem al hare dinc
hoe si van groter moghentheit
also tonder ware geleit
dat si ware prisoniere
so sonderlinge was hare maniere
dats den jongelinc verdochte
ende claechde hare verlies onsochte
ende hi was in wille mede
hare te bringene ten kerstenhede
so dat hijt hare te voren leide
met scoenre leeringen die hi haer seide
doe si dat horde heeft si geseit
here wiltu mine salecheit
ende du mine sicle wilt maken vri reene
so doe mi ene bede alleene
ic late alle mijnre vorderen gode
ende sta te dijns gods gebode
voege mi in huwelike di
als hi dat horde antwerdde hi
o wijf mi bidstu ene sware bede
al saghic gherne dine salechede
daeromme en willic niet mi
sware besmetten ane di
si antwerdde wat segstu vroede
duncti dat smette in dinen moede
waenstu dat mi niet en es bekint
wat men in kerstenen wetten vint
ic verstare mi in ter cure
en seit niet dus uwe screfture
huwelijc es in ceren geset
ende wettelijc bet onbesmet
ende hets beter dan werden verbranden
vort doet de screfture verstanden
dat god te samen gevoecht heeft
dat en sal scheeden geen man die leeft
oec so moechstu dat wel marken
dat die heilege patriarken
ende de propheten gehuwet waren
ende van der apostele scaren
de prince peter hadde een wijf
ic soude seggen sonder blijf
dattu schieds van der waerhede
woudstu huwelijc maken onsede
josaphat antwerdt ende seit
wijf du heefs gesproken waerheit
huwelijc te doene men orlof geeft
maer die eens belovet heeft
omme gode te houdene suverhede
brake hi dat dat ware onsede
ende sint dat ic kerstendoem ontfinc
so beloefde ic gode die dinc
ende hoe gemochtie gode dat gebreken
die joncvrouwe nam ane dat spreken
o wel lieve jongelinc
doe mi dan doch ene cleene dinc
dat oec cume mach heeten bede
eest dattu mints mine salechede
voech di doch te nacht ane mi
dattu van mi ende ic van di
hebbe doch ene genoechlijchede
ic wille beloven ende voldoen mede
morgen kerstendoem tontfane
ende al mijn lijf te blivene daer ane
god saelt di loenen menochfout
omme mijnre sielen behout
vort doet si hem bi screfturen verstaen
al docht hem een deel mesdaen
dat hijt soude te rechte doen
want die woerde seit salomoen
dat men cleene mesdoen verleit
omme herde grote salecheit
alse die joncvrouwe diet wel conde
bede met oegen ende met monde
ende met gelate dus aneghinc
in alle manieren den jongelinc
begondene de viant te becoerne mede
ende ontstac alle sine lede
met een deel der luxurien viere
ende dedene peisen op die maniere
als oft geen sonde wesen en soude
omme te bringene ten behoude
dat wijf om eens te sine met hare
als hi dus was in twivele sware
verwan gods genadechede
also dat hi viel ter bede
ende viel in bitterliken tranen
ende ghinc bidden ende manen
gode dat hine bescermen moete
van des viants doene onsoete
in dit bidden ende in dese trane
es hem een slaep comen ane
so dat hem dochte dat menne opnam
ende leiddene daer hi quam
teenen beemde vervult al
van bloemen ende van boemen sonder getal
was die scoenheit daer ende suete locht
ende van groter doecht die vrocht
daer sach hi vele sittene goudijn
van preciosen steenen fijn
ende bedden wel gepareert
scoene ende wel geviseert
watere so claer ende so fijn
die verblijdden die ogen sijn
van danen leidden sine teenre steden
die vol was van claerheden
ongeseggelijc menechfoude
die muere waren van finen goude
ende de canteele hoege utermaten
binnen waren alle die gesaten
van preciosen steenen diere
niemen en geseide die maniere
daer in hebben sine geleet
ende doe sach hi daer gereet
van claerheiden blicken een heere stranc
singende so sueten sanc
dat selken sanc noyt en quam te voren
gheenen sterveliken oren
doe horde hi dier woerde die seiden
hier es hare ruste die gode greyden
doe wilde menne leiden van dane
ende hi sprac sinen leiders ane
die eerlike liede schenen
ay mi en leidt mi niet henen
maer laet mi in enech hoeckelkijn
van deser stat mijn wandelen sijn
si seiden dat en mach nu niet wesen
maer du selster comen na desen
maer du moets eer vele gedoegen
van danen hebben sine getoegen
dien scoenen beemt si overleden
ende brachtenne in eere donkerre steden
daer hi sach al ongeval
ende tormente sonder getal
daer horde hi dese woerde mede
dit es der sondaren stede
ende dit sijn hare tormente
der geenre die setten hare atente
ten quaden ende ten vuelen sonden
ende nemmermeer en werdes indde vonden
ende doe wert hi al gereet
te sijnre stede weder geleet
mettien wert hi in wake
van vare sere tongemake
ende viel in groten weene
die joncvrouwe scone ende reene
dochte hem stinckende lingne wesen
also stont hem die sen van desen
van dat hi hadde anegesien
ende quam hem so begherte van dien
ende van den quade de vrese so groet
dat hi moeste als dore noet
te bedde gaen al ongesont
als die coninc dit verstont
ghinc hi tote hem ende vraget
van wat evele dat hi claget
die sone seide hem na dien
algader wat hi hadde gesien
vader heeft hi vort geseit
twi heefstu een strec geleit
omme te vane die siele mine
in die ewelike pine
en dade die hulpe gods te voren
mine siele ware verloren
ende nu o vader al es dat sake
dattu niet en wils volgen mine sprake
doch en lech mi cracht niet ane
den rechten salegen wech te gane
te minen meester barlaam
daer mi salecheit bi quam an
wiltuut met crachte wederstaen
ic sal van rouwe sterven saen
ende du en sout gheen vader wesen
ende du verlies dinen sone in desen
als de coninc horde dat
wert hi van torne recht als mat
ende en weet wat anevaen
in sijn palays es hi gegaen
tote theodas sijn comen weder
die duvele die op ende neder
hem seiden hoe si verwonnen waren
keytyve hoe hebdi gevaren
dat u verwonnen heeft een kint
si seiden wi en mochten twint
ghedoen noch anegesien
dat si tcruce te heetene plien
hier na die coninc met haesten groet
theodas te hem ontboet
ende sprac hem ane met droeven moede
al dattu ons leereds vroede
dat en mach ons vromen te gheenre stont
es di els enege vroetscap cont
die toent ons ende niet en late
op die hope van enegher bate
bi wille van den toeverare
ghingen si beide sdaechs daer nare
ten jongelinc die vader sprac
ende seide in menegen lac
dat hi sinen wille veronwaerd
maer die sone die gods aerd
antwerdde hem te poente wale
doe nam theodas ane de tale
ende sprac nu sech ons wat
heefstu bekint josaphat
an onse onstervelike gode
dattu afstaes haerre gebode
daer du vergrams bi dinen vader
ende van den volke al teenen gader
bestu sware benijdt daer mede
en wetstu niet dat dijns vader bede
an die gode bejaechde hier voren
dattu ter werelt souds sijn geboren
ende dat si di mogen gheven
al dat di orborlijc es in dleven
doe antwerdde die jongelinc
hore diepheit alre dolende dinc
stanc der deemsterheit menechfout
logenachtech catijf out
hoe waenstu bescernen dwoert
dat alle salecheit bringt vort
daer die dolen bi ten wege comen
van eweliker salegher vromen
sech wien duncti dienen best
gode daer alle goet in gevest
es ende vermach boven al te voren
so den duvelen verloren
ofte den afgoden sonder leven
diemen met hoerdoeme lof mach geven
met quaetheiden menegerande
dat dier dattu brings ter offerande
es beter dan dijn afgod
wiltu dat wel merken sot
want die afgod es gemaect
van den mensche ende wel geraect
heeft god gemaect die diere
du best oec van dulre manierc
dan tdier want het kent diet voet
dan doestu niet dinen sceppere goet
dus eest seer ongetame
dat ghi keytive soudt seggen blame
den gerechtegen van enegher scout
u selven ghi beweenen sout
want na den quade dat ghi begaert
so doedi uwer goden aert
die mesdoen wille met orloge
die maect van mars sinen god hoge
ende die ter onsuverheit mect
heeft venus teenre godinnen getrect
die te dronkentscapc hem voeget
bachus hem teenen gode genoeget
ende dier gelike na tallen quade
maken si hare gode bi rade
ende aldus moet elc hantieren tquaet
al na sijns afgoden stact
wie soude al tquade te seggene gehitten
hem en soude de mont besmitten
dits dijn gheloeve theoda
dattu mi raets te volgene na
den almechtegen vrayen god
salic dienen ende sijn gebod
salic doen met alre cracht
want hi mi heeft uut sduvels macht
verloest bi sinen sonc goet
die daeromme wilde stortten sijn bloet
wats scoenre dan dbelien van desen
ende dien gode dienen daer wi af lesen
die anders niet en es dan al goet
want sijn gebod es dat men moet
gherechtech sijn in alle stede
hi gebiedt oetmoedechede
suverheit gebiedt hi met
ontfarmecheit es sine wet
trouwe pays ende waerheit
selve es hi caritate geseit
desen eest vele beter dienen
dan dinen quaden goden onsienen
beide in werke daden ende in namen
die hen dienen mogen hen scamen
nu sprac theodas hier nare
merc dit es oppenbare
dat ghehouden es onse wet
van meneghen wisen ende geset
van coningen van der werelt heren
diere negheen quaet in en wilden keren
maer die wet van galylee
die en gaven liede ierst uut nemmee
dan xii dorpers liede sot
hoe mochte dan hare gebod
so comen dat ment soude prisen
ghelijc van den mechtegen wisen
josaphat sprac deser gelike
theodas du dunes mi gelike
enen esel die hort ende niet verstaet
werwert dat die redene gaet
sod nu sie ende merc dware
dat vele vroede ende vorbare
ende heren groot in machte
uwe wet houden met crachte
dat mach men micken cracht van lieden
maer dat onse wet bedieden
lettel liede van machte cleene
dat mach men micken gods macht alleene
waert dat hadden onse wet
philosophe ende vroede geset
ende datse die princen hadden behoet
du mochts wel seggen in dinen moet
dat het ware menschen cracht
nu heefstu selve wel vortbracht
dat visschers waren liede ruut
die onse wet ierst gaven uut
ende datse weerde in menech lant
menech coninc menech tyrant
nochtan gaet die werelt dure
hare woerde hare screfture
wat mach dit van di sijn geacht
anders dan gods almogende macht
om onse sonderlinge salechede
van gode gesent den mensche mede
te bringene an gode gestade
van den ertschen loeneren die scade
ghenas alle evele van den lieden
die duvele si allene niet en schieden
van den lieden maer dwongense seere
si maecten te niente hare leere
toeverie si onttaden
gheen venijn en mochte hen scaden
sech wat daden noyt dine vroede
wies vroetscapen god die goede
dulheit getoent heeft altemale
en es els niet dan scoene tale
daer si een deel decten met
den stanc van haerre stinckender wet
als theodas dit heeft gehort
so en dar hi spreken niet een woert
ende blijft peysende daer hi staet
dat sijn doen es algader quaet
ende peysde hi wilder scheeden uut
ten lesten sprac hi over luut
waerlike coninc in dinen sone
so es des almechtechs gods woene
waerlike sijn wi verwonnen
want wi gheene antwerde en connen
der kerstene god es god allene
hare geloeve es goet ende reene
tot des conincs sone sprac hi echt
nu sech mi siele wel verlecht
sal mi jhesus cristus ontfaen
oft ic der quaetheit wille afstaen
ja hi antwerdde josaphat
vort so leerde hi hem al dat
datter salecheit toebehoert
ende brachtene soe voert
dat hinc brachte in den voetspore
daer hi ierst in sette nachore
ende hi ghinc ten selven man
daer nachor te voren toe ran
ende dede so bi sinen rade
dat hi quam ter gods genade
maer eer hi ghinc te sinen hole
ende brac al die quade scole
ende de bocke ende al dat hi daer vant
heeft hi altemale verbrant
die coninc diet aldus siet staen
van rouwe en wect hi wat angaen
doch nam hi sinen nauwen raet
arachis daert al ane staet
die sprac aldus coninc here
wat mogen wi nu doen emmermere
omme te bekeerne dinen sone
also ic te merkene ben gewoene
so en es al niet onse pine sture
want het geeft hem die nature
ofte hets hem verscepen voren
daedstu hem van den live toren
so waerstu viant dijnre naturen
hi es gereet oec talre uren
om sinen god te latene dleven
ic en weet di anderen raet wat geven
dan dattu jegen hem deels dijn rike
ende latene leven als hem gelike
bi avonturen die besicheden
om sijn rike wel te bevreden
die selenne bringen tonsen state
ic en weeter els ane geene bate
al hout hi der kerstene gewoene
du en verlies niet dinen sone
enech solaes heefsture af doch
die coninc wilde doen noch
arachis raet ende quam ten sone
ende seide hem altemale tgone
hoe hi wilde dat hi trike
half besate mogendelike
ende dade al nu sinen wille in desen
wilde hier af overhorech wesen
het soude hem emmer costen dleven
als die sone heeft beseven
dat hi mach doen svader gebod
sonder verwerken sinen god
so georloefde hi svader wille
nochtan en sweech hi niet stille
hi en seide dus vader here
ic was in herde groten ghere
te volgene minen meester goet
maer here sint aldus wesen moet
ic sal doen dat ghi begaert
indien dat menre niet met en vaert
daer men die doeget met mach testoeren
so eest goet den vader hoeren
die coninc wert een deel verblijdt
josaphat wert in corter tijt
als coninc in half trike gesat
in ene der meester stat
was die stoel van sinen rike
doe hiere ierst in quam mogendelike
dede hi vore hem voeren met eren
dat tecken van den cruce ons heren
ende deedt uutsteken telken torre
daer na so wert hi in porre
ten temple dien hi altemale
neder dede vallen te dale
ende en liet van den afgoden twint
lijcteekens bliven daer hijt vint
in die middelt van der stede
hi kerste ene kerke maken dede
sonderlinge diere ende groet
ende al den volke hi geboet
dat si daer quamen gode anbeden
ende met sonderlinger wijsheden
ghinc hi selve den volke toegen
hoe si ane dafgode waren bedrogen
ende heeft hen gods ons heren wet
ghetoent goet ende onbesmet
also die ewangelie leert
ende also heeft hi sijn leven gekeert
dat hi bi siere heilegher sede
tfolc al brachte ten kerstenhede
doe si horden dese maren
die in wildernessen waren
ghevloen ende in die hagedochten
daer si dlijf ontdragen mochten
quamen ute bisscoppe moencke papen
ende alse hi die conde betrapen
ontfinc hise eerlike ende soete
ende dwoech hen beide hoeft ende voete
ende settese werdelike
harenthare in sinen rike
ende dede hen kerken ende vonten wien
tierst wilde hi dat men den vrien
ende den groten princen doepsel gave
ende mense met gods gracien lave
daer na die ridders ende edelinge
ende men dan ten gemeenen ginge
ende wie dat doepsel ontfinc
was hi besiect van enegher dinc
hi wert gesont beide tsamen
van sielen ende van lichamen
doe die liede hoerden dat
willen si alle ten coninc josaphat
die duvele moesten alle varen
uut haren temple ende seer mesbaren
dus wert altemale sijn rike
ghesuvert sere cortelike
ende daer wert hoege in verheven
dat salege kerstelike leven
ende die coninc maecte hem clare
enen vrayen exempelare
hi wiste dat ten coninc toehort
die liede te leerne vort
gode onsen here tontsiene
ende gerechtecheit te pliene
oec dochten hem die scoenste saken
ter ontfarmecheit geraken
ten kerkere ghinc hi doe saen
die omme gheltschout waren gevaen
ende van gheldene en hadden gheene gewout
hi galt vore hen hare scout
die van anderen mesdaden
ghevaen waren heeft hi geraden
dat si laten hare quade vite
ende in dien scalt hise quite
hi was weesen ende weduwen vader
ende die in noede waren allegader
ende vele van sijns vader sale
lieten sijn doen altemale
ende quamen ten coninc josaphat
so dat cortelike na dat
sijns vader hof wert herde cleene
ende dat sine groet ende gemeene
de coninc avenier hi merct
dat sijn rike dus niet en sterct
ende peyst dat hi dus comt in noden
bi der valscheit siere afgoden
al sinen raet te hoepe hi trect
ende sinen sin al hi hen onttect
ende god heeft den raet gewijst
so dat elc den sin sijns heren prijst
want bi sijns soens heilege bede
quam die vader ter heilechede
so dat hi cortelike na tgone
aldus screef te sinen sone
avenier coninc van inden
te josaphat sinen lieven kinde
vare wel emmermeere
lieve sone mi moeyen sere
mine gepeyse menegerande
want ic siet al gaen ter scande
onse doen ende onse toeverlaet
ghelijc dat een roec tegaet
nu kinnic dat al waerheit
dat mi van di was geseit
ic hebbe di al te fel gesijn
ende ontlijft menegen kerstijn
nu die donckerheide groet
die mi dlicht te siene verboet
heeft mijn ogen een deel gelaten
also dat ic sie van baten
een deel lichts al eest cleene
ende mi berouwet mijn doen onreene
maer dat licht dat ic nu merke
verdonckert van enen anderen swerke
dats de menechte miere mesdaden
dat mi cristus te siere genaden
sorghic sere niet en sal ontfaen
wat ic hier toe sal bestaen
suete sone maect mi vroet das
alse josaphat dese letteren las
was hi blide ende daer toe saen
es hi in heimelijcheiden gegaen
vore dbeelde van onsen here
ende viel daer vore weenende sere
ende seide deser woerde gelike
ic dancke di here van hemelrike
minnere der armer menschelijchede
god der ontfarmecheiden mede
want du heefs geleden onse mesdaet
ende geverst so menech quaet
ende laets ons ongewroken varen
over lanc wi werdech waren
van di gewoerpen te sine in tfier
omme exempel te gevene hier
ghelijc du daeds den vijf steden
die du verbrandets omme hare onseden
beide met solfere ende met viere
maer dine gedoechsamheit goedertiere
es gestort nu op ons lieden
hierna saen horic bedieden
voer hi ten vader met haesten groet
dien grote vroude in therte scoet
doe hi des soens wert geware
met groeten liefliken gebare
heeft hi den sone gehelst ende gecust
ende dede maken als diens lust
ene feeste te wonderne sere
in sijns liefs soens eere
hier na saen quamen si te samen
ende gaven woerde ende namen
na dien dat gescepen stoet
maer wie mochte sijn so vroet
die mochte geseggen dat
wat die coninc josaphat
daer seide heilegher philosophien
so dat die vader wel dar lien
op die grote gods genaden
ende beliede sine mesdaden
ende dede altemale vort
dat goeden kerstenen toebehort
ende beterde also sijn leven
dat men op hem dat woert mach geven
dat op sente pauluse was geseit
daer overvloyde die quaetheit
daer heeft overgevloeyt die gracie ons heren
vort ghinc josaphat bekeren
alle sijns vader baroene
ende brachte al tfolc te dien doene
dat si alle riepen uut enen monde
en es gheen god in vrayer conde
dan jhesus cristus met sinen vader
ende den heilegen geest te gader
hier na avenier die coninc
na sine guldene afgode hi vinc
ende deedse al te sticken slaen
ende gaf tgout den armen saen
die tempele dede hi destruweren
ende cristus kerken overal fonderen
ende maken met coste groet
waer dats hem dochte noet
so dat van volke menech covent
van den rike al ommetrent
ten kersteliken geloeve quamen
josaphat was in gods namen
sijns vader salechlijc petrijn
den vleesscheliken winnere sijn
heeft hi gewonnen geestelike
alle die liede van den rike
worden kindere van den lichte
die te voren in die hichte
waren van der deemsterheit groet
van siecheiden swaer alle noet
ende der duvele alre hande
wert gesteken al uten lande
ende menege miracule scone
toegede god daer van den throene
hier na avenier die coninc
also ter penitentien vinc
dat hi hem al wilde ontladen
van allen uterliken daden
ende den sone hi beval
van den rike die sorgen al
ende selve es altoes bleven
in weenen ende in een scerp leven
beide in vastene ende in waken
in orisoene in heilegen saken
dat hi met groten verdriete
sine sonden brachte te niete
aldus leefde hi iiii jaer
ende doe hem was sijn sterven naer
wert hi van sinen sonden in vare
maer sijn heilege sone care
gaf hem salechliken troest
daer hine uut sorgen met heeft verloest
ende seide vader en ontsiet u niet
gheene sonde die geschiet
en mach verwinnen gods genaden
diere hem ane keert te staden
sonden mogen getelt sijn al
an gods genade en es geen getal
metter gelike van deser vertale
vertroeste hi den vader wale
dat hi in goeder hopen es bleven
ende die hande op heeft geheven
ende dancte gode alles te voren
dat sijn sone ye was geboren
vort seit hi ten sone sijn
suete sone nochtan niet mijn
maer des vader van hemelrike
hoe sal ic di genoech groetelike
ghedanken ende gebenedien
ende der hoechster herscapien
hoe salics gedanken hare
want ic die was oppenbare
verloren ende bi di ben ic vonden
na dat hine custe in corter stonde
sprac hi dus god goedertiere
in dine hande minen geest ic stiere
ende aldus gaf hi de siele sijn
sijn sone bi minnen fijn
beweendene met groeten sere
ende begroeffene met groter eere
nochtan en dede hi niet over hem maken
enege coninclike saken
maer na der penitencien cure
heeft hi gedect sine sepulture
in steden daer lagen heilege lieden
als die andere alle schieden
van den grave alsoet moeste wesen
bleef hi daer allene na desen
weenende vii dage lanc
in beden sonder aet ende dranc
ten palayse ghinc hi doe na dat
ende gaf al des riken scat
den armen dies hadden noet
so dat hi sonder cleene of groet
van bordenen van ertschen goede
de nauwe poerte leet met spoede
viertech dage na svader endde
dede hi herdinken svader met genende
in herde sonderlingen doene
in aelmoesenen in orisoene
ende daer na dede hi te samen
alle die waren van meester namen
ende ghinc hogelike daer mede
in sine coninclike stede
ende sprac dat sijt alle hoerden
die gelike van desen woerden
siet gemeenlike alle gader
de coninc mijn here mijn vader
es hier nu doot ende es gevaren
ter gerechteger vierscaren
daer hi redene moet gheven
hoe hi geleidt heeft hier sijn leven
ende hi en voerde ander hulpe hem mede
dan de gewerke die hi hier dede
ende dit es ene dinc gemeene
der menschelijcheit groot ende cleene
nu lieve vriende ende bruedere mijn
u heeft cont genoech gesijn
hoe ic hebbe gelevet sint
dat cristus met mi wert bekint
ende hoe dat met mi was versmaet
al dese werelike staet
ende hoe ic cristum begherde allene
vore alle dese werelt gemeene
te dienenne in rusten van sinne
daer mi niet en liet comen inne
mijns vader sonderlinge doen
ende omme dat ic hebbe geploen
der vaderlikere onderhorecheit
waer bi dat mijn arbeit
bi gods gracien niet en es leden
te vergeefs want ter salecheden
so hebbic bracht minen vader
ende u doen kinnen algader
den vrayen god bi mijnre leeren
ja bi der heilegher gracien ons heren
nu eest tijt dat ic besta
daer hi wille dat ic ga
ende ic hem mijn belof voldoe
nu gheeft alle raet daer toe
wie ghi wilt dat u coninc si
ghi sijt nu dat duncke mi
volmaect in den wille ons heren
ende daer toe vroet van siere leeren
doe die heren dit horden al
so wert daer een groot gescal
van jammerheiden ende van weene
daer en was no groot no cleenc
hi en was in selken mesbare
dat u niemen en geseide dware
ende in dier jammerliker voeren
si alle gemeenlijc swoeren
dat sine hen en laten ontfaren niet
aldus toenden dit verdriet
die princen ende al tfolc gemeene
ende mesbaerden in groeten weene
die coninc hietse swigen stille
ende seide te doene haren wille
so dat hise cume gestilt heeft
ende wech te vaerne hen orlof geeft
dat si droeflike daden
doe nam hi als hem te beraden
heimelike enen prince waert
daer hi vriendelike ave begaert
dat hi sijn conincrike ontfa
dit was hi also ict versta
barachias daer ghi hier voren
ander redene mocht af horen
dies hi van den coninc gewan
ghemint te sine vore alle man
nu bidt hi hem dat hi regnere
ende tfolc berechte na gods eere
dat die ander al ontseide
ende dit den coninc te voren leide
o coninc hoe ongehoert
es na gods gebod dijn woert
ofte dijn onste aldus si
dattu souts onnen gelijc di
dinen evenkerstenen met redenen wat
soutu van di werpen dat
daer du mede wilt laden mi
eest dat goet regneren si
so houdet selve dat es goet
ende eest datter sielen oec es onspoet
twi wiltu mi deren dan
aldus sprac die goede man
also liet die coninc die tale
tsnachts screef josaphat altemale
sinen wille ende wie hi woude
dat in dlant regneren soude
ende heeft barachien gescreven
vort hoe die liede souden leven
heeft hi gescreven scone utermaten
ende heeft dat gescrefte gelaten
in sine camere ende also van danen
nachts stille sonder iemens vermanen
dit en mochte verholen sijn niet lange
nuchtens wert mesbaer so strange
als men horde dat hi wech ware
doe liep al tfolc harenthare
ende hebben alle die wege beleit
saen waest also bereit
dat hi was vonden in ene stede
nerenstelike in sine gebede
als sine sagen diene vonden
seere weenen si begonden
ende te keerne si hem baden
ende sijn wechtiden si sere ontraden
ende hi sprac dus ane doe die sine
twi doedi omme niet dese pine
ic en sal u coninc meer wesen niet
doch daden si so wats geschiet
dat si met hem te hove quamen
ende daer die raet was al te samen
daer swoer hijt hen met eede swaer
dat hi nemmermeer dach daer naer
met hen als coninc bliven en soude
doe dede hi dies niet en woude
in den conincliken staet
barachien vore alle den raet
die croene sette hi op thoeft sijn
ende gaf hem tconinc vingherlijn
oestwert dede hi doe sine gebede
over den coninc ende over al tfolc mede
toten coninc so seghet hi
siet brueder ic heete di
verstant te dijnre salechede
ende te al dinen volke mede
daer di god coninc af heeft gemaect
dat hi ane hem heeft gesaect
met sinen preciosen bloede
ende na dien dat ict gevroede
dattu vore mi kinneds gode
ende hiels suver sine gebode
ende also een scip mesvaert
alst die stierman stiert hinderwaert
also moet sijn met den coninc
doet hi qualike sine dinc
hi en doet scade hem niet allene
maer den volke al gemeene
ende dies heeft hi te meerre wrake
hieromme in alre sake
wachte di wel van alre sonde
houdt den pays in alre stonde
want gode en siet men niet daer sonder
mere van deser werelt dwonder
ende in dese ongestadechede
so houdt altoes goedertiernen sede
want verkeren omme wandelende sake
es des ongestadechs sins wrake
wes gestade in dat goede
en verhefti niet in dinen moede
om enege glorie die lijt
maer du souts peysen talre tijt
omme donnedelheit dijnre nature
ende om der doot onseker ure
doestu dit du en vals niet
altoes in der hovaerden vliet
maer blive in die vrese ons heren
ende du sels mogendelijc regneren
ende dien die geeft die volge naer
na dine macht ende overwaer
soutu dat doen mogen wel
weltu vore scoenre iet houden el
dan te doene altoes ontfermechede
die noet hebben gef hen goet mede
ghef dine oren ten armen gherne
dat god sine oren di niet en werne
alselc wi sijn onsen ondersaten
vinden wi gode jegen ons gelaten
van quaetheiden en hebbe herdencken geen
maer vergef al in een
so sal di onse here vergeven
waert dattu quaems in enech sneven
ende alle mine lieve bruedere nu
den selven god bevele ic u
die u salech maken mach
ende gheven dat groete bejach
van sijnre suetere heilechede
hier ende in sine ewelike stede
als dese woerde waren leden
viel hi oestwert in der beden
daer na custe hi den coninc
ende alle die princen in den rinc
daer worden tranen uutgegoten
wee ons riepen die genoten
dat wi nu dijns moeten derven
ende noch riepen si ander werven
vader behoudere bi di
met ons god bekennet si
ende sijn van doelne gequijt
ende wi sijn in rustelijc delijt
als hi dus haren rouwe hort
ghaf hi hen troestelike woert
al schiede hi van hen met lichamen
hi soude sijn te haerre vramen
altoes metten geeste hen bi
met desen woerden so ghinc hi
uten palayse hem volgeden nare
alle die liede met mesbare
ende doe si uter poert al quamen
waerrenre selke als in gramen
die sijn doen wilden hem blameren
ende wilden aldus van hem keren
selke volgeden hem toter nacht
diese alle in tkeren heeft bracht
aldus so ghinc hi blidelike
die stercke jonghelinc uut sinen rike
als ofte een uut groter ellende
in sijn lant vroe weder wende
noch hadde dese heilege man
sine gewoene cleedere an
maer naest den live hadde hi an dat cleet
dat scarp was ende wreet
dat hi van barlaam ontfinc
dien nacht bleef die jongelinc
in een haveloes husekijn
daer hi liet de cleedere sijn
in aelmoessenen den aermen man
ende hi vinc dat wandelen an
mettien cleede geeleedt alleene
dat sere scaerp was ende onreene
sonder dranc ende sonder spise
ende sonder goet van enegher wise
sonder van ons heren minne
daer hi berrende so inne
dat sinen heilegen gedochte
gheene dinc ghederen en mochte
maer hi trac vaste ter woestine
daer hi doechde menege pine
wortelen ende crudekijn
dat was die lijfnere sijn
maer van watere was daer borste
dus hadde hi pine van groten dorste
maer die starcke ons heren minne
die was gevest in sinen sinne
was so berrende ende so groet
dat si verblusschede al ander noet
die duvel die alle goet benijt
maectem menegen swaren strijt
in die woestine daer hi ginc
tempteerde hine met menegher dinc
somwile brachte hi hem in memorien
van siere conincliker glorien
van hen die hem te dienne plagen
somwile van vrienden ende van magen
ende van den live dat gemac
somwile hi hem in den sin stac
van sinen sinne die scarpheit
ende sijns lichamen arbeit
sine siecheit sine ongewoene
die lancheit van der tijt na tgoene
sinen dorst sijn groot ellende
ende donsekerheit van den endde
dus was hi hem altoes ane
alsoe men ons doet te verstane
dat anthonijs die grote sant
was getempteert van den viant
also was die heilege josaphat
die met gode wederstont al dat
doe hem die viant sach dus cranc
ghinc hi enen anderen ganc
ende quam als ofte hi een mensche ware
met enen swerde getrect al bare
ende voer oft hine soude slaen
dat die ander heeft wederstaen
doe quam hi als ene beeste fel
ende waendene vervaren wel
met sinen vreseliken gebare
als een drake quam hi daer nare
dat den anderen niet en deerde
want hi hem met gode verweerde
ende sprac dus an den viant fel
o bedriegere ic weet wel
wie du best du best die goene
die van beghinne best gewoene
te bedriegene die menschelijchede
op dat mi onse here es mede
ic verwinne al mine viande
so dat hen comen sal ter scande
doe seinde hem die heilege man
ende die duvel vloe van dan
ende gode lovende ghinc hi vort
ghesien heeft hi ende gehort
vreeslike beesten mede
die daer waren in die wilde stede
die hi leet al sonder vaer
bi der gods hulpen die hem was naer
ende die stercke ons heren minne
die maecte pine ende vreese dinne
alse hi dus lange termine
hadde gegaen in deser pine
so es hi ter woestinen comen
die men sennaer hort nomen
daer sinte barlaams woenste in si
daer vant hi dwater daer hi woende bi
maer hi en can hem niet gewegen
wat consten hiere toe can plegen
dat hi barlaam vinden can
daer ghinc die heilege jonge man
ii jaer achter die woestine
daer hi in doechde menege pine
daer onse here wilde proeven inne
die stercheit van sinen sinne
doe hi dus na menechfoude
pine van hitten ende van coude
ende oec mede van honghere swaer
want die wildernesse daer
droech lettel crude die dochten iet
ende na menech swaer verdriet
die hem daden die quade geeste
quam hi bi ons heren volleeste
daer hi menschen voetsporre vant
dien hi volgede ende al te hant
es hi teenre hagedochte comen
daer hi reene heeft vernomen
woenende enen hermite
met groten sonderlingen delite
so custe hi den heilegen man
ende seide hem al sijn doen vort an
doe die hermite dat vernam
wijsde hi hem waer barlaam
woende dies die ander sere
verblijdde doe in onsen here
ende haeste hem derwert al dat hi mochte
hi vant die duwiere der hagedochte
ende als hi een sticke hadde gestaen
clopte hi ende doe sprac hi saen
benedie benedie benedie vader
barlaam die wiste algader
wie dat was want hijt verheest
hadde bi den heilegen geest
quam ute als hine sach ane
en kinde hine niet bi der gedane
want sijn scoen ansichte claer
was al verkeert van pinen swaer
maer bi den geeste kinde hine bat
ende die heilege josaphat
kinde sinen meester wel
barlaam in beden vel
ende als die bede was gedaen
es elc ane anderen gevaen
ende ondercusten hen met staden
cume mochten siere af versaden
die tale heeft ierst anegenomen
barlaam du best welcomen
gods kint ende oer sekerlike
van den hemelschen conincrike
bi jhesus kerste onsen here
die du te rechte heefs in den ghere
boven al dat begherlijc es
du heefs gedaen seker wes
als een coopman sere vroet
die vercocht heeft al sijn goet
ende daermede heeft gecocht
die margriete diere uutgesocht
als daeraf die tale leet
telde hem josaphat gereet
wat god al na sijn wechgaen
hem sijns willen hadde gedaen
dit horde blidelike barlaam
als josaphats tale endde nam
so sprac barlaam weenende sere
lof ende glorie si di god here
die altoes dien in hulpen best
die di bi minnen ane sijn gevest
na den love gods van hen beeden
ter beden si hen beide gereeden
daer si in waren lange stonde
daerna gereiden men begonde
teenen rikeliken male
dat was meer van salegher tale
dant was van ertscher spise
die met hen lettel was in prise
waermoes roeu also na sijn connen
barlaam daer hadde gewonnen
ende een lettel dadekine
die daer wiessen in die woestine
ende een deel van crude wilt
water een deel alsoe dlant daer hilt
na die benedixie van gode
namen si rechte als van node
een deel van gheenre spisen cranc
daer na seiden si gode danc
daer na seiden si hare getide
ende orisoene in gode blide
spraken si doe alle geestelijchede
dus woende lange in ghene stede
met barlaam sente josaphat
die boven menschelijcheit den pat
ghinc in doene sonderlange
ende was altoes als in bedwange
onderhorech den meester sijn
ende leidde een heilech leven fijn
in sonderlinghere oetmoedecheden
ende in heilegen sconen seden
oec hadde hi sonderlinge volleest
te verwinnenne den quaden geest
ende als ict cortelike seggen sal
so heilech was sijn leven al
dats sinen meester hadde wonder
den lichame hielt hi so tonder
van spisen die hi nam so cleene
ende hi en hadde genomen engheene
maer dat hi duchte ofte hi dies storve
datter sijn loen so bi bedorve
hi was so gewoene in dwaken
dat het gaet boven menschelike saken
van orisoene ende van getiden
en mochte hem noyt een poent ontliden
so dat hi in gheenen stonden
en werdt in ledecheiden vonden
alse dese twee heilegen hare leven
in gode aldus te samen bedreven
ende het lange stont geduerde
daer grote pine elc in besuerde
so riep die oude eens na tgone
sinen geesteliken sone
ende hi seide te hem al dat
mijn alreliefste sone josaphat
in dese woestine behoevedi
hier te wandelne met mi
ende eens daer ic gode omme bat
so belovede hi mi dat
di te siene vore mine doot
dits geschiet hi hebs lof groot
nu es mi mijn sterven bi
daer mijn ghere af es vervult mi
dat ic moge met kerste in vrouden sijn
ende du den lichame mijn
na die doot met erden vulle
ende doe tgemul metten gemulle
ende blive altoes vort hier ter stede
levende in der geestelijchede
ende miere oetmoedecheit gedinc
ic ontsie sere ene dinc
dattie menechte der vianden
mine siele selen wederstanden
om mine grote roeckeloeshede
du lieve sone en ontsie niet mede
die pine noch dien langen tijt
noch der quader geeste gestrijt
maer bi der cracht van jhesus criste
selstu verwinnen al dese twiste
ende dijn endde selstu so biden
als oftuut elcs daechs souds liden
josaphat die dit verstaen
heeft hi liet so meneghen traen
dat hijt omtrent hem maecte nat
ende nerenstelike hi hem bat
dat hine achter hem niet en liete
vort sprac hi in desen verdriete
twi vader soutstu allene
dine vrome hebben ende niet gemeene
van den evenkersten dijn
du vaers henen ter rusten fijn
ende du laets mi hier ter stede
in pinen in keytivechede
nu biddic di bidt onsen here
dat hi also die dingen kere
dat ic met di henen vare
die oude die sprac oppenbare
wi en sijn niet sculdech te stane
jegen tfonnesse gods te gane
ic hebbe hier vore ane gode bejaecht
diet bi sinen ingel mi heeft gesaecht
dattu noch niet en werds ontlast
maer du moets bliven winnende vast
omme de verciernesse dijnre croenen
die du noch meer moets verschoenen
du en heefs gestreden noch niet
ten loene die di god biet
du moets een deel noch pinen te dier vromen
ende dan in gods bliscap comen
ic ben c jaer wel out
ende hebbe bi gods gewout
hier lxxv jaer gesijn
al en wert so lanc niet dijn termijn
hi sal di na gods wille naken
die di werdech wille maken
dat men di gelike loent
metten genen die onbecroent
die den last den dach al dore
droegen wel in den labore
lieve kint houdt blidelike
gods decreet van hemelrike
met desen woerden wert josaphat
een deel getroest ende saen na dat
heeftene barlaam gesent
toten hermite dien hi kent
omme enege dinge die gebraken
daer hi soude sacrament mede maken
dies josaphat daerna volquam
ende die heilege barlaam
hevet theilege sacrament ontfaen
ende josaphat daer na saen
ontfinct van den heilegen vader
die in den heilegen geest verblijdde algader
hier na vingen si ten male
ende na den male ter salegher tale
ende barlaam nam ane die woert
wel lieve sprac hi meer voert
en sal ons houden niet te samen
de spise des lichamen
ic ga mijnre vorderen wech gemeene
in dese stede moetstu allene
ane mi dine minne toegen
bi den gebode gods des hoegen
ende toten ende daer in volstaen
daer du leeringe na heefs ontfaen
ende te gedinkene altoes
miere sielen in gebede ende niet roecloes
deser gelike ende andere woert
brachte barlaam daer vele voert
dien dach ende dien nacht al dure
josaphat was therte al sure
om tscheeden van barlaam
ende als die ander dach opquam
hief barlaam te gode wert die hande
ende die oegen ende sprac te hande
here god du best over al
ende vervult alle dinc grot ende smal
di moet sijn van mi lof geseit
want du heefs mijn oetmoedecheit
aenscouwet so dat ic di eere
ende love emmermeere
ende nu here ontfaet mi wale
in dine ewelike sale
ende en ghedincke oec niet
sonden die mi sijn ghesciet
du moets bewaren oec ende bescouwen
desen cnecht dinen getrouwen
bescermene in alre stede
van des viants mogenthede
na dat endde die bede sijn
ende doe hi hadde met minnen fijn
josaphat gehelst ende gecust
ende geseit al dies hem lust
strecte hi blidelike sine lede
ende voer ten langen vrede
josaphat die sere mesbaerde
brachte den lichame ter arde
met selkere eeren als hi vermochte
ende bleef in heilegen gedochte
met berrenden sinne viel eens na dat
in sinen gebede josaphat
ende dat was neven sijns meesters grave
ende alse hi schiet der bedingen ave
so es hi in slape comen
ende heeft in visioene vernomen
dien selven dien hi te voren sach
daer men hier vore af doet gewach
ende leiddene den selven pat
ten selven mersche ter selver stat
ende als hi binnen der steden quam
hem jegen comende hi vernam
die ii croenen droech van lichte claer
so scone wit overwaer
dat noyt menschelike ogen en sagen
wies sijn die croenen began hi vragen
ende men heeft hem geantwort
de ene si toebehort
dy omme die sielen menechfoude
die bi di comen sijn ten behoude
meer scoenheden wert haer noch gegeven
om dijn hermiten leven
condiere toten endde in gesijn
dandere croene es oec wel dijn
maer du moetse geven vort
dinen vader die om dijn woert
uten quaden wege es comen
als josaphat dat hadde vernomen
so antwerdde hi dus te desen
hoe mach emmermeer dit wesen
dat mijn vader geloent sal sijn
ghelijc mi die in lange pijn
hebbe geweest die niet en es cleene
omme corte penitencie allene
ende doe sine tale dus inde nam
dunct hem dat hi siet barlaam
diene scalt omme dese tale
dat hi verdroech herde wale
ende hi seide verghevet mi vader
dit hadde sine costume algader
te voren geweest als hine scalt
dat hi met dier antwerdden galt
vort bidt hi hem dat hi hem seghet
ende toene waer hi wandelens pleget
alhier in dese scoene stede
seit hi ende in die middele mede
doe waende josaphat bidden naer
dat hine met hem leide daer
dan mach niet sijn hi seget
want dijn vleesch noch sere weget
maer eest dattu manlijc volstaes
ende du na mijn leeren gaes
du sels saen comen teeser stede
ende in geliker werdechede
selstu wesen daer ic si
ende bliven ewelike met mi
josaphat die wert in wake
die vort meer ten hemelschen smake
altoes hadde den ghere groot
ende bleef al toter doot
leidende een ingelijc leven
als hi sijn rike wilde begeven
hadde hi xx jaer ende vive
ende levede vort in heilegen live
hermite xxxv jaer
ende eer dat hi quam aldaer
hadde hi den menegen bekeert
daer hi bi mach sijn geeert
metten apostelen ons heren
maertilie was al sijn gheren
ende hi predecte gods woert
als hi dus sijn leven vort
leedde in groter salechede
eenen salegen inde hi dede
ende voer in dat hemelsche rike
daer hi sal sijn ewelike
in die bliscap ongenoemt
den here daer al goet af coemt
hi vor ons so bidden moete
dat elc sine mesdaet geboete
hier in dit lijf ende vort doe soe
dat hi met gode altoes si vroe
als doot was dese heilege sant
wert het cortelike becant
enen hermite woende daer bi
ende die selve so was hi
daer ierst josaphat ane quam
ende die hem vort wijsde barlaam
dese gaf hem sepulture
na den state na der cure
dat hem sine macht daer gaf
hi leidene in sijns meesters graf
ende daer in weet niet hoe lange
was hem geheeten dat hi gange
in visioene in ynden lant
ende hi den coninc doe becant
die dingen al van josaphat
ende die ander dede al dat
ende quam ten coninc barachien
dien hi die dinc al wilde belien
die coninc en was niet roeckeloes
want hi en lette niet altoes
hi voer ende met hem groot gediet
ende ruste lettel ofte niet
eer si quamen ter hagedochte
die coninc dat graf besochte
daer hi in vant den dieren scat
barlaam ende josaphat
onverkeert no groot no cleene
daertoe suver ende reene
rechte also si waren begraven
so soeten roke si utegaven
dat u niemen en conde geseggen
die coninc dede die sante leggen
in sere preciose vaten
ende voerre mede siere straten
so dat hi quam an dlant van ynden
ende alst die liede claer bekinden
trocken si derwert altemale
omme die sante te eerne wale
brachten si cierheit menegerande
ende die clercgie al van den lande
brachten lampten ende ander lecht
so dat daer een seide recht
dat mense met lichte scoene berechte
die kindere ende oer sijn van den lechte
met hymnen ende met groten sange
ende met sere bliden begange
waren si bracht in der kerken
die josaphat ierst dede werken
vele miraculen gescieden daer
beide in dierste ende daer naer
daer gods lof bi wert gemeert
ende die sante sijn geeert
ende waren gheleit in hogher stede
daer men groten cost toe dede
alst recht was na hare betamen
die coninc ende alle die daer quamen
sagen daer gods doecht ende macht
daer die menege bi wert bracht
uut dolingen daer hi in stac
wie daer hadde ongemac
wert gesont daer altemale
wie dat josaphats leven wale
mercte van beghinne ten inde
hoe hi gode minde met geninde
hi moeste beteren sijn leven
ende eweliken lof gode gheven
in enen cloester in palestine
was wilen een moenc die dleven sine
so in gods dienste heeft gesat
dat die moencke van meneger stat
quamen bescouwen den heilegen man
omdat si wilden leeren daer an
hoe dat men best gode bequame
zosimas was sijn name
van kinde tote liii jare
hadde hi moene geweest aldare
hierna quam in sijn gedochte
ofte els enech leven mochte
beter dan dat sine wesen
ende cortelike na desen
siet hi waer vore hem staet een oude
ende sprect hem dus an also houde
sozimas du heefs wel geleeft
maer gheen mensche volmaectheit en heeft
het es menech wech ter salechede
ende wiltu dat weten mede
laet dese stede ende volch mi
ende al te hant so dede hi
so dat hi ter jordanen quam
daer hi enen cloester vernam
in wilden steden daer in gegaen
es hi ende wert wel ontfaen
van den abt van gheenre stede
nu hort hier der moencke sede
opten iersten sondach
die den vastenen naest lach
so daden gods dienst alle gadere
ende monechden hen die heilege vadere
doe ondercusten si hen te samen
ende daerna ane den abt si namen
paeys elkerlijc ende vort hem baden
dat hi siere beden hen wilde gestaden
als dese dinc dus was voldaen
sijn si te samen uutgegaen
lovende gode onsen here
in den cloester en bleef nemmeere
dan een der moencke ofte twee
ende dat en was no men no mee
omme jegen die dieve te hebben hoede
want so cleene bleeft daer van goede
maer omme dat men emmer woude
dat thuus in gods dienst bliven soude
ende als si buten waren comen
heeft elc sinen wech genomen
ter wilder woestinen waert
ende elc droech in sine vaert
daer hem af dochte daer hi mede
ter noet sinen tijt gelede
ende selke waren die niet en droegen
ende hen daer bi te levene voegen
met crude dat wies in die woestine
elc dede na den wille sine
na dien dat hem god gracie gaf
haerre geen en wiste twint daer af
wat den anderen gheschiede
spalmsondaechs dese liede
quamen alle weder ten cloestere binnen
ende haerre negeen en mochte bekinnen
des anders doen bi enegen saken
want si duchtent cont maken
tgoede leven soudere minderen met meere
dan meerren in onsen here
sozimas die heileghe man
die vinc oec dese costume an
ende ghinc over die jordane
lettel spisen droech hi hem ane
ghecleedt met ii cleederen nebor reene
dus wert hi der woestinen ghemeene
ende dat wandelen hem bequam
dan als hi sine noetdorst nam
ende als hi sine gebede seide
hieromme hem dat wandelen greyde
ofte hi iet enegen heilegen man
vonde daer hi mochte van
doeghet horen ofte sien
ende hi beter worde in dien
als aldus xx dage leden
quam hi omtrent middach teere steden
daer ruste hi ende seide sine gebede
want het was so sine sede
dat hi te tierdeen middach noene
dede sonder wandelen sine orisoene
ende daer hi nu seide sijn getide
sach hi tsiere rechter side
als van enen mensche die scade
een deel wert hi tenden rade
want hi waende dat ware een geest
hi seinde hem ende nam volleest
ane gode ende viel ter bede
ende na de bede so siet hi mede
enen mensche gaen al naect
die met haerre hitten hadde gemaect
die sonne swert maer thaer was wit
als sozimas versien heeft dit
so beghint hi sere verbliden
ende vaste derwert tiden
als die ander hem siet comen
so heeft hi die vlocht genomen
ende sozimas vaste naer
dore al dat hi moede was ende swaer
ende began roepen met weene
twi vliestu enen ouden allene
gods vrient ontbeidt mi so wie
du best ic beswere di
bi gode daer du pine om doechs
dattu mi di nu vertoechs
enen cranken ouden onwaert
doe hem die moetheit nam die vaert
ende hi seere wert onvroe
doe sprac die ghene diene vloe
abt sozimas twi jaechstu mi
verghef mi dat ic moeye di
ic en mach nu te di keeren niet
want ic een wijf ben die di vliet
dijn overste cleet werp mi
ic decke mi ende come te di
dat ic geniete dijnre bede
dat die ander gherne dede
maer daer af hi in wondere coemt
hoe dat sine onbekint noemt
ende peist dat dat godlijc ware
si nam tcleet ende decte hare
maer als si dat cleet vinc an
so keerde hem omme die heilege man
doe quam si hem bat na ende seide
abt wat di te siene greyde
een wijf die vol sonden si
daer du best gepijnt dus bi
hi viel over sine cnien
ende bat hare dat seinen mettien
viel si selve op die erde
ende dat seinen van hem begherde
daer en horde men dan niet algader
dan seine ons moeder seine ons vader
dus lagen si daer op der heide
dat heilege wijf ten lesten seide
ghebenedijt si emmermeere
die verloessere onse here
amen seide doe sozimas
ende si rechte hare op na das
ende sprac dus ic bidde di vader
dattu mi segts den staet algader
van den saleghen kerstenhede
van princen ende prelaten mede
sozimas antwerdde hare
cortelike seggic di dware
onse here sijs gebenedijt
hi heeft geset in desen tijt
al sijn volc in payse goet
maer wel lieve moeder doet
te gode wert uwe heileghe gebede
dat hi sijn kerke altoes bevrede
ende si hem diene tallen stonden
ende mede over mine sonden
dat heilege wijf antwerdde hier na
hets goet ende noet abt sozima
pape gods die bede doe
ende over mi sondege daer toe
bestu geroepen ende in dijn
ghebod willic onderhorech sijn
ic wille bidden gode onsen here
al ben ic besondecht sere
oestwert heeft si danschijn gegeven
hande ende oegen opwert geheven
ende bad in stilre voeren
daer els niet dan leppen en roeren
sozimas en sach niemene noch en horde
maer hi orconde in sine woerde
dat hise van der erden sach
gheheven wel eenre ellen slach
doe hi dat sach viel hi ter erde
ende hem also sere verveerde
dat hi en der seggen dinc negeen
dan kyrieleison al in een
vort in twifele hi dus peyst
oft es een geest die hem dus veyst
hier na hief sine op ende seit
abt waeromme doet di dijn peysen leit
dat ic quaet geest soude wesen
god doe di genoech van desen
dat ic ben een wijf sondare
maer kerstijn benic ic weet dware
ic en ben geen geest maer mul ende erde
des quaets geests werc ic al veronwerde
doe makesi een cruce vore hare
ende seide doe al oppenbare
abt sozimas de gods genade
moet ons bescermen van allen quade
sozimas viel hare ten voeten
ende beswoerse met goeder moeten
bi der cracht van onsen here
dat si hem haer doen al leere
wie dat si es ende van wane
si hieffen op ende sprac hem ane
vader abt het dunct mi scande
di te seggene alrehande
lichtheden van minen daden
maer als ict segge hebbe mijns genaden
du saechts minen lichame naect
mijn doen wert di oec naect gemaect
dattu wets dat ic niet mecken
en woude omme mine glorie dat decken
maer omme mine scandelike daet
wat glorien daer uut gaet
daer mi toe brachte te sine dat
des duvels utevercoren vat
ic sorge seggic al mijn doen di
dattu saen sels vlien van mi
ghelijc die den serpente vliet
ic bids di vader mi en laet niet
dune bids eenparlike vore mie
dat ic der swaerre wraken ontvlie
bi dijnre beden ende ic bejage
de gods genade ten lesten dage
doe hief die oude op tonsen here
die hande ende weende sere
dus nam si die tale an te hant
ic was ute egypten lant
noch doe dat vader ende moeder waren
in live wasic van xii jaren
die ic liet ende ghinc na dat
talexandrien ter stat
hoe ic mine joecht daer heb bestaet
in alre onsuverheiden quaet
dat en magic niet te woerde bringen
maer hore hier in corten dingen
seventiene volle der jare
was ic in steden oppenbare
daer ic mi gaf al gemeene
talre daet die was onreene
ende anderen loen ic niet en gherde
dan al die luxurie onwerde
dronckenscap ende al vuel spel
dat was mijn tresoer niet el
ic wederseide dicwile mieden
die men mi woude om sonden bieden
om dat men mi versueken soude
vele te meer dat ic al woude
omme te vorderne vele te meere
der onsuverheden ghere
ende al dat ter onsuverheiden trect
daeromme hebbic vore al gemect
in enen somer hebbic versien
hoe dat menech egyptien
ter vaert trecken ter see wert al
enen vraechdic waer dat volc sal
ende ic verstont also ane hem
dat si te jherusalem
wilden ons heren cruce sien
ende doe vraechdic vort al dien
oftic mochte mede varen
heefstu verscat ende te diere orbaren
spise men en maecht di niet
verbieden heeft hi mi bediet
minen lichame sprakic na dat
ghevic hen over verscat
ende doe liepic in der scaren
ende altemale om dat ic mijn begaren
met menegen daer vervorderen soude
met vuelheiden menechfoude
ic vader hadde gherne gebeden di
dattu niet weten en wouds van mi
mine scandelike dade
daer ic mi af sere ontrade
ic weet dat ic niet alleene
dine oren en make onreene
maer ic besmette mede de lucht
met minen woerden dats mijn ducht
sozimas liet vele trane
ende sprac bi gode ic di mane
suster sprec en laet achter twint
anderwerf si dus begint
hi dien ic vraechde als hi horde
mine vuele onsuver woerde
loech hi ende schiet van mi soe
ter see wert liep ic sere onvroe
daer ic meest jongelinge vant
tien jongelinge vandic te hant
die alle anteerden ydele dinc
met hen ic ten schepe ghinc
ende van dier vaert al dorentuere
was mijn wille ende mine cuere
dronckenscap vuele spellijchede
alte doerper woerde mede
hoerdoem ende al onsuverheit
dat niet met woerden en mach sijn geseit
ja so dat ic menech goet gedachte
te alte vuelen sonden brachte
dus was mijn leven groot ende smal
verliesinge van sielen al
ende mijn vuel vleesch verhit
was hen recht der hellen pit
waeraf ic mi verwondere genoech
hoe mijn quaet de see gedroech
ende dat die eerde mi niet verbolgen
en heeft al levende verswolgen
maer gods groote ontfermecheit
heeft mine penitencie ontbeidt
die niet en wille werdic geware
seker de doot van den sondare
hier na quamen wi ter heileger stede
daer ic menech quaet in dede
want ic liep die stat al durenture
ende tract al te mijnre cure
al dat ic getrecken mochte
so dat ic menege siele brochte
in sware scandelike sonde
so dat ic teenre morgenstonde
mede in die kerke wilde gaen
ende doe ic soude dat bestaen
ende ic vore die kerke quam
den inganc al mi benam
die gods cracht maer altemale
ghingen in die andere wale
ende noch pijndic om ingaen
doe vandic mi allene staen
in tkerchof achterwert gedreven
noch wildict mijnre crancheit geven
ende werp mi noch in ene scare
daer ic mede ghinc der doren nare
maer rechte alsic waende ingaen
so werdic al wederstaen
rechte als van eere heercracht
ende al weder achter bracht
als mi dus gesciede die dinc
mine cracht mi al ontghinc
ende mi besweken mine lede
doe ghinghic sitten in ene stede
in enen hoec op den kerchof
ende wert peysende waer of
dat mi dat gevallen mochte
so dat god gaf in mijn gedochte
dat het daden mine sonden
ende die trane mi begonden
uten ogen te loepene sere
ende ic versuchtte so lanc so meere
doe saghic opwert met rouwen
ende sach dymage van onser vrouwen
ende ic seide met herten vort
heilege maget die gods woert
ons gewonnen heefs ingevleescht
al hebbic dat wel verheest
dat ic dies ben herde onwaert
bi minen vuelen sonden verswaert
dat ic soude op dine groetheit sien
so ben ic seker nochtan van dien
dat god van di woude sijn geboren
om te behoudene die waren verloren
ende omme den sondere te leerne
te penitencien te bekeerne
hieromme vrouwe mi gestereke
dat ic gaen mach in de kerke
ende dat ic sie dat heilege hout
daer hi an gedoechde der doot gewout
die gods sone ende de dine
ende omme te verloessene die sine
stortten wilde sijn heilege bloet
vrouwe die doren mi ontdoet
belovet vore mi oec uwen sone
dat ic ter vuelheit gewoene
mijn vleesch en bevele nemmermeere
op dat ghi mi doet dese eere
dat ic dat cruce geanebede
ende siet met ogen daer na mede
loechenic der werelt al
ende dat ghi wilt ic seggen sal
op haren troest ben ic gegaen
vort ter kerken ende wel saen
ghinc icker in sonder weren
daer sagic theilege cruce ons heren
dat ic anebeedde ende roke fijn
gheroekic die suetste die mach sijn
weder so quamie ter stede
daer ic mijn belof al dede
ende cnielde vore onser vrouwen daer
ende sprac deser gelike dats waer
du heefs mijns ontfaermt here
ende gedaen oec minen ghere
nu wise mi den wech te gane
dien du wils dat ic vange ane
ene stemme hebbic gehort
die mi seide dese woert
over die jordane lijt
du vints daer ruste in corter tijt
als ic dat horde ic verstont
dat men mi daer maecte cont
saen was ic der jordanen leden
ende trac mi ten woesten steden
ende van dier tijt tote nu
wasic van allen menschen schu
ende hebbe gehouden die woestine
ontbeidende den here mine
gode die elken begaert
te behoudene die hem bewaert
lx jaer wanic sijn leden
sint ic ginc uter heilegher steden
derdalf broet droech ic mi ane
als ic recht leet die jordane
die alse steene verherdt waren
daer ic af at in somegen jaren
gheloeve mi abt ic segdi waer
dat mi wel xvii jaer
mijn vleeschlike becoringe duerde
daer ic vele in besuerde
als mi gedachte der lecker spise
vleesch ende visch ende andere wise
so quam mi daer af die ghere
de wijn was mi genoechlijc sere
doe ic in die werelt was
so hadde ic den ghere oec das
so peisdic omme die ydelhede
daer ic genuechte groot hadde mede
ende doe mi dit te voren quam
so werdic op mi selven gram
ende ghinc weenen in mesbare
ende began te roepene op hare
daer ic vore dede mijn belof
als die borge ware daer of
dat si van sonden mi behoede
ende als ic in droeven moede
daer was in bitterliken tranen
so quam mi dan gods licht ane
daer ic bi ontghinc de temptacie
ende als mi dan ontghinc die gracie
quam mi weder ane gereit
ghenuechte van onsuverheit
doe vielic echter in die bede
ende in die grote tranen mede
ende en hebbe danschijn niet opgeheven
eer ic gods licht hebbe beseven
aldus bi der hulpen van onser vrouwe
leedic desen groten rouwe
al dore wel xvii jaer
ende tot nu vort meer daer naer
heeft si mi altoes behoedt
metten brooden wasic gevoedt
die xvii jaer al uut
ende ic at oec wortelen ende cruut
die wiesen in die woestine
ende algader die cledere mine
worden te niente binnen dien tiden
ende van dier tijt oeyt siden
heeft die gods genadechede
minen lichame ende mijn siele mede
bescermt van alre dere
mijn bliscap wast so lanc so meere
als mi gedinct wat ic leden
al hebbe cativecheden
cleedere eten ende dranc
es mi al ane gods woert belanc
want die mensche niet en leeft
bi broode allene maer hi heeft
leven van gerechter gesonde
bi woerden die gaen uut gods monde
sozimas die dit verhort
dat si sprect der screfturen woert
oft si geleert ware vraechde hi hare
ende si seide hem oppenbare
dat si noyt man en hadde gesien
noch beeste oec na dien
dat si over die jordane keerde
ende dat si letteren noyt en leerde
maer si seide dat dwoert ons heren
alle vroetscap conste leeren
vort so seide si vader sie
al mijn doen wetstu van mie
nu over mi besondechde bid
doe die oude horde dit
knielde hi ende seide gelike desen
ghebenedijt moet altoes wesen
onse here god die grote wondere doet
si seide dus doe si opstoet
vrient gods ic nu di beswere
bi jhesus cristus onsen here
dattu hier van mi heefs ghehort
nemmermeer en bringt dat vort
also lange als ic behoude dit lijf
vort bat hem dat salege wijf
om gode dat hi ten anderen jare
uten cloestere niet en vare
na de regule der ordine
ja metten gesellen sine
ende si verclaret hem noch bet
ende seide het soude hem oec werden belet
als hi dit al heeft gehort
soe en weet hi wat seggen vort
dan glorie si di god here
vort so bidt si hem dit meere
dat hi ten witten donderdaghe
die ten anderen jare gelage
neme theilege sacrament
gods lichame ende hine hare gehent
want si gemonecht wesen woude
vort wijst si waer hise vinden soude
vort so seidse hem mede
dat hi den abt van siere stede
seide dat hi name ware
vroedelike harendare
in sinen cloester waer dat hi
vint saken daer an te beterne si
ende doe si dit hadde geseit
ghinc si ten woesten wert gereit
sozimas viel in cniegebeden
ende custe daer si hadde getreden
ten cloester wert keerde hi na das
ende ten dage alst recht was
na de regele quam hi daer binnen
niemene so en liet hi bekinnen
binnen dien jare van dier dinc
ende als dat jaer ommeghinc
ende die bruedere souden uutgaen
so wert sozimas bestaen
met enen cortse so dat hi blive
die woerde van den heilegen wive
al wilstu uten cloester gaen
dorlof wert di wederstaen
dese woerde seide si te desen
die cortelike was genesen
die witte donderdach hi quam
den lichame gods hi nam
ende also ter steden daer hi waent
vinden dat hem was vermaent
op doever der jordane
die tijt leet van sinen wane
doe peysde hi dat sine sonden daden
dat si niet en quame te staden
ofte dat si hadde daer gewesen
ende si wech ware gegaen met desen
siet hise comen op dander side
der rivieren dies was hi blide
hi peist gheen scip hier oec en si
ende hoe vergaderen dan wi
sozimas siet dat si seint hare
ende quam over dwatere dare
ende doe si quam den oevere bi
seidsi vader seinne mi
na sine gebede gaf hi hare
tsacrament van den outare
te gode hief si doe die handen
ende seide dat hijt mochte verstanden
here nu laet dijn dienstwijf vort
in payse wesen na dijn woert
want het hebben die ogen mijn
ghesien die salechede dijn
toten ouden sprac si mede
ganc in payse te dijnre stede
du sels hier comen in dander jaer
ende selt mi vinden daer
daer ic ierst sprac jegen di
ende al biddende seide hi
nu et een deel dies ic hier bringe
iii greynkene cleene dinge
nam si die si vore hem at
ende seide gode lof na dat
seide si ons genuecht al meest
die gracie van den heilegen geest
daer men bi mach die gebode
houden van onsen here gode
vader abt seide si na dit
ghedinc mijns ende vore mi bid
sine hande sloech hi ane hare voete
ende seide bidde vore mi vrouwe soete
ende over al die heilege kerke
elc gruette anderen met woerden stercke
ende si maecte een cruce vore hare
ende ghinc over dwater clare
als si te voren hadde gedaen
ende als si hem es ontgaen
so waest hem herde leet
dat hi haren name niet en weet
als djaer weder ommequam
sozimas den wech anenam
ende quam ter steden hem vorseit
maer niemene en vint hi dats hem leit
ende hi viel in sine ghebede
daer na quam hi rechte ter stede
daer hi sach ene claerheit groot
daer dat heilege wijf lach doot
met allen leden so gestrect
alsomen doode na recht berect
doe liep hi cussen hare voete
ende hi weende met goeder moete
ende hi en dorste niet comen mede
aen gheen der ander lede
doe ghinc hi bidden ende singen
hierna wert hi in twifelingen
hoe dat hise begraven sal
want dat lant was steennachtech al
ende hi en hadde spade noch ander saken
daer men graf mach mede maken
nochtan weder so peyst hi
oft hare oec bequame si
doe hi dit peysende wert mettien
heeft hi bi haren hoefde gesien
letteren in deerde ghescreven
die dese woerde mochten geven
her abt sozima hier bedrive
marien lichame der keytive
te gravene ende dat hare si
ghef tgemul der erden ende bid vore mi
gode bi wien ic in aprel
al overleet dese werelt fel
dit was hem overwel bequame
dat hi wiste haren name
vort was hi al seker das
bi den letteren die hi las
dat si saen dit leven liet
na dien dat hi van hare sciet
ende daer hi toe hadde gedaen
xx dage was si gegaen
binnen eenre corter wilen allene
ende nu en hadde hi dinc engeene
mede te gravene also ic ierst seide
met dat hi es dus in arbeide
heeft hi versien enen lyoen
te haren voeten wonder doen
want hi custe hare voetsporre
een deel wert hi van vare in porre
ende doe quam hem in den moede
dat hem hadde geseit die goede
dat si daer dier noyt en hadde gesien
ende hi seinde hem mettien
ende hoopt in sinen moet
dat hem die leeu geen quaet en doet
omme die heilecheit van hare
die leeu toende hem oec gebare
doe sprac tote hem sozimas
doe hi hem niet fel en was
dit heilege wijf mi geboet
dat ic groeve haren lichame doot
al instrument geberst mi dan
dat ic geen graf gemaken en can
met dinen claeuwen vrient so scave
dat ic den lichame gegrave
dat die leeu wel saen dede
ende sozimas die groefse ter stede
die leeu ghinc van danen hi quam
goedertieren als een lam
ende sozimas ginc ten cloester waert
gode lovende van siere vaert
ende seide den moenken al na dien
wat hi gehort hadde ende gesien
daeromme loefden si onsen here
als djaer quam te sinen keere
maecten si feeste groot op dien dach
dat hare salege jaergetide lach
ende die abt jan van geenre stede
beterde enege saken mede
daer hi te beterne ane vant wale
so dat des heilechs wijfs tale
vonden wert ter waerheit claer
die heilege sozimas bleef aldaer
onthier ende hi galt der doot scout
doe hi wel c jaer was out
een man was in werelijc leven
die hem daer na moenc heeft begeven
een kint hadde hi een dochterkijn
dat hi beval enen der mage sijn
ende hi levede so wel
dat het sinen abt wel bevel
dat hine vore andere moencke minde
nu quam den moenc van sinen kinde
so grote sorgen dat hi daer mede
al wert verswaert in sine lede
die abt wert geware des
ende vraechde hem wat hem es
doe seide hi hem met weene
her abt ic hebbe een kindeken cleene
daer ic omme hebbe sorge groet
hi en seide hem niet albloet
dat het was een dochterkijn
eest so in den sinne dijn
sprac die abt halet hier te di
ende latet wesen di bi
dat die moenc saen heeft berecht
ende cleedet als enen cnecht
ende gaf hem ten name sijn
over marine marijn
letteren dede hi hem leeren daer
ende doet out was xiiii jaer
dede hi hem ane moencs abijt
ende hiet hem vort alle tijt
dat hi niemene en seide
nemmermeer sine heymelijcheide
ende suver leven plage
ende hem vore des viants lage
wachtte doe si xv jaer was out
galt die vader der doot scout
ende der moencke geselle
bleef also in svader celle
dat si van hen allen was gemint
levede si te voren ende sint
nu hadde die cloester ossen twee
ende eene kerre daer men ter see
haelde die orborlike dinge mede
ene herberge was te diere stede
daer si somwilen in vernachten
die aldaer die kerre brachten
also dat brueder marijn
wert gesent van den abt sijn
metter kerren te someger stont
also dat hi wert namecont
in die herberge daer ic af seide
ende des weerds dochter haer vermeyde
met enen riddere die si minde
also dat si wert met kinde
van wien sijt droege vraechde men hare
ende si seide al oppenbare
si droecht bi brueder marine
doe den abt dat wert anschine
heeft hi hem te hant gevraecht
ofte hi die dinc ane hem draecht
si antwerdde ic hebbe mesdaen
vader ic wille ter baten staen
die abt wert vergramt sere
ende dede hare pine doen ende onneere
ende deedse uten cloester steken
ende si en wouder niet jegen spreken
maer si ghinc liggen vore die dure
ende dede penitencie sure
ende bat omme gode dat men haer gave
van den relieve daer si ave
leefde in groter soberheit
nu genas dat wijf vorseit
van den kinde dat si gesoecht heeft
also lange als die tijt geeft
doe nam tkint die oudermoeder sine
ende bracht te brueder marine
doe ghinc si wech ende liet tkint dare
de maecht hielt dat kint met hare
met dat men hare omme gode gaf
die bruedere worden alle hier af
beroert met ontfaermecheden
ende daden ten abt alselke beden
dat hi brueder marine orlof
gave te comene in thof
die vijf jaer vore des cloesters duere
hadde gelegen in pinen stuere
doe seide dabt brueder marijn
nu moet dit dijn ambacht sijn
dat ghi die onsuverhede
suvert al van onser stede
dat si blidelijc heeft gedaen
maer si sterf daer na saen
als den abt dat was bediet
sprac hi den bruederen an siet
hoe groot sine sonden waren
want ic duchte sijn mesvaren
dat sine penitencie en si
niet voldaen nochtan ghi
doet hem na onsen moenc dat recht
verre van der kerken echt
graeftene ende als si bestaen
dat recht dat es dat sine dwaen
sagen si dat was een wijf
daer was menech droeve lijf
om donrecht dat hare was gedaen
als men den abt dat dede verstaen
weende hi sere om sine mesdade
ende bat der heileger maecht genade
begraven dede hise mede
in de alre eerlijcste stede
ende dat wijf vandic bescreven
die hare dat kint hadde gegeven
wert beseten van den viant
ende quam ten cloestere al te hant
ende liede wies dat kint ware
opten sevenden dach daer nare
wert si quite van des viants pine
bi der heilegher maget marine
ende noch heden doet onse here
menege miracule dore hare eere
in alexandrien was ene fine
maget die hiet eufrosine
pafuncius hiet hare vader
die haren huwelijc algader
bracht heeft toter sekerheden
enen heilegen man heeft si gebeden
dat hi hare leere den wille ons heren
hi seide moechstu ontberen
dijns vleeschs genuechte so laet al
die werelt ende vlie hare gescal
cortelike si hare berect
na eenen man ende also wech trect
teenen cloester quam si des
die haren vader bekint wel es
ende si heeft also gedaen
dat mense moenc daer heeft ontfaen
smaragdus dede si hare nomen
die uut skeysers palayse ware comen
heeft si daer gedaen verstaen
die abt gafse te leerne saen
enen die hiet agapitus
ende seide desen leere aldus
dat si dijn eere nu was so scoene
smaragdus dat menege hoene
de duvel daermede daer binnen wrochte
die de moencke tempteerde onsochte
dat men den abt dede te verstane
die smaragdus dus sprac ane
sone uwe scoenheit groot
die doet ons somegen groote noot
ic wille dat ghi in uwe celle
allene blijft sonder gheselle
daer beedt daer drinct daer et
ende uut te wandelenne verghet
dat smaragdus wel heeft gedaen
ende heeft selc leven angevaen
dats sinen meester heeft grot wonder
ende spraecs den bruederen besonder
pafuncius de vader der joncvrouwen
die hadde herde grote rouwen
dat sijn dochter so was verloren
ende alst den brudegoem oec quam te voren
heeft hi sinen vader genomen
ende es te pafuncius comen
ende seide hem droeflike gereet
yemen heeftse ons ontleet
ende esser mede siere vaerde
doe sette men boden vele op paerde
diese sochten al dore in dlant
waer dat men vrouwencloestere vant
was si gesocht no wijf no man
so en es diese vinden can
doe seiden sise doot allegader
hier na pafuncius de vader
quam ten cloestere daer si was in
ende wilde sinen droeven sin
den abt toenen van dier stede
daer hi wel was bekinnet mede
hi seide her abt wel lieve here
bidt gode nerenstelike sere
dat hi verhoge therte mine
mine lieve dochter eufrosine
die es gevaren ic en weet waer
den abt wert sijn herte swaer
alle die monecke hi ontboet
ende bat hen met nerenste groet
te biddene gode dat hi van hare
yet dade verstaen waer si ware
dat si nerenstelike daden
maer gheen kinnen si en gebaden
want si bat nerenstelike daer jegen
dat hare bekinnen worde ontslegen
also lange als hare god slevens an
doe troeste die abt genen man
ende seide dit es die hope mine
dat dijn dochter eufrosine
dat beste deel vercoren heeft
ende dat si salechlike leeft
ende onse here daerbi dat dect
dat si daer uut niet en worde getrect
ende waer si ter quaetheit gegaen
des god verde mi seit mijn waen
dat onse here en gestaedde niet
daer over bidt so heilech diet
teenre ander tijt es weder comen
pafuncius dien heeft vernomen
die abt so droeve dat hem was leit
wiltu spreken heeft hi geseit
jegen enen brueder van hier binnen
die hier comen es also wijt kinnen
uut skeysers theodosius sale
die ander lovede die tale
ende doe wert hi al gereet
in smaragdus celle geleet
eufrosina heeft versien
den vader ende bekint mettien
wert si in weene groot bevaen
dat hi al devocie heeft verstaen
de vader om dat hise niet en kint
hare anschijn was verkeert al sint
van abstinentien ende van weene
dat scone claer was ende reene
doe hise lestwerf hadde gesien
si decte hare oec te meer na dien
metter covelen vore den vader
dus en kinde hise niet algader
ende na die bede in gods namen
ghingen si sitten te samen
si sachgenne sere tongemake
dat haerre herten was sware sake
ende si began te bringenne vort
al dat ter salecheit toebehort
hoe elc vader sine sinne
temperen soude in kindere minne
ende dat tkint minnen soude sinen vader
ende gods minne ga boven algader
ten lesten troeste sine aldus
mijn meester seit si agapitus
seide mi dinen groten rouwe
dies mi ontfaermde in goeder trouwe
dedic te gode mine gebede
dat hi di gheve verduldechede
ende hi vervulle ter eeren sijn
dijn doen ende der dochter dijn
ic segt di over getrouwen raet
ware dijn dochter in state quaet
hi hadt di gemaect al cont
hi machse di wel ter salegher stont
wel oppenbaren also hi sal
nu segt gode danc van al
salichlike getroest aldus
ghine van danen pafuncius
ende seide ten abt her abt wes des vroet
mine siele heeft dese brueder goet
al vermaect ic ben blide sere
bi der gracien van onsen here
als oftic hadde die dochter mijn
hen allen bat hi dat hi sijn
moeste in hare heilege bede
ende keerde also te sijnre stede
volle xxxviii jaer
bleef smaragdus aldus daer
ten lesten quam hem siecheit ane
dat quam pafuncius te verstane
die tote hem maecte sinen ganc
ende doe hine sach so cranc
seide hi waer sijn nu wee mi
die suete woerde die ic van di
horde ende dat belof
daer ic sere getroest was of
dat ic soude sien noch miere dochter
nu sal mi geschien onsochter
ic en mach mine dochter vinden niet
ende dies du saechteds mijn verdriet
ende troesteds menechwerven
dies moetic cortelike derven
doe sprac si te haren vader
nu doe den rouwe wech algader
ghedinc dat in groter waerde
god jacobbe oppenbaerde
josephe sinen lieven sone
nochtan beweendenne alse doot diegone
omme dat god onse here
heeft volvult al minen ghere
ende bracht heeft ten indde goet
so en willic niet dat dijn moet
meer droeve omme de dochter dine
ic ben selve eufrosine
du best mijn vader den lichame mijn
en laet niemene onttect sijn
no gedwegen dan van di
vader noch hore meer van mi
doe ic quam ten cloester hare
seidic dat ic rike ware
ten abt ende belovede hem mede
blevic met hem dat die rijchede
algader soude des cloesters wesen
mijn belof voldoe in desen
ende bidt over mi nu vort
als si endde rechte dat woert
hare siele van den lichame schiet
pafuncius die dit hort ende siet
begaven daer al sine lede
ende viel rechte alse doot ter stede
dit heeft agapitus vernomen
ende es metter vaert daertoe comen
smaragdus hi verscheeden acht
ende pafuncius in onmacht
dien hi water in danschijn goot
ende hiefenne op ende hi ontscoot
ende seide laet mi hier sterven mede
vort seide hi met seerechede
ay mi suete dochter waert
twi en haedstu di geoppenbaert
ic hadde metti hier geleeft
alse dit claer verstanden heeft
agapitus liep hi ter vaert
ende hevet al geoppenbaert
die abt quam ende al tcovent
doe sprac die abt dus eest bekent
heilege bruut gods eufrosine
en verget niet onser der cnechten dine
maer bidde vore ons onsen here
daer na was si met groter eere
begraven in tameliker stede
een brueder daer die in siechede
verloren hadde siere ogen een
als hi hare anschijn gereen
met sinen monde genaest saen
pafuncius die heeft ontfaen
van den cloestere dat abijt
ende leidder wel in sinen tijt
hi brachter in sine rijcheit groot
x jaer na siere dochter doot
liet hi dit arme broessche leven
ende heeft gode de siele gegeven
