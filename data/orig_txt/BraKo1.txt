het es goet spreken van den goeden
van den vromen ende van den vroeden
die hem voormaels setten ter eeren
want men mach er ane leeren
vele dooghden ende wijsheiden
die sijn leven daer bi wille leiden
hier na willic u nu segghen
ende in corten woorden uutlegghen
van den besten prinsen waerlike
die ye quamen in ertrike
daer die edele hertoghen fijn
van brabant af comen sijn
mi wondert wat hem ghinc ane
die dat segghen van den zwane
visierden ende brachten voort
want dan was nie ghehoort
dat een zwane mensce mocht wesen
die aldus lesen
ende dichten quade truffen
daer si tfolc mede versuffen
si doen daer ane sonde groot
nu hoort hier al bloot
die corte coronike te hant
van den prinsen van brabant
hoe si hieten ende wie si waren
binnen xxv hondert jaren
tote op den derden janne
die nu comen es te manne
god ons heere die moet hem gheven
wijsheit ende langhe leven
heerlicheit ende victorie
ende daer na die eweghe glorie
amen segghet met soeten sinnen
nu hoort hier na ic sal beghinnen
doen troyen met ghewelt
ghedestrueert was ende ghevelt
daer die grieken met wraken
van helenen dat ontscaken
xi hondert jaer ende daer toe voort
vore ons heeren gheboort
omtrent lix jaer
doen vloon uut door den vaer
die beste prinsen waerlike
die ye quamen in ertrike
hectors gheslechte des heeren groot
die noyt en vant sijn ghenoot
soe dat des volcs eene partie
ghetoghen quamen in hongherie
beide met kindren ende met wiven
alse die daer wilden bliven
ende daer bleven si alsoe voort
tote na christus gheboort
omtrent vierdhalf hondert jaer
ende omdat hem was te swaer
die keiser valentiniaen
daer si jeghen hadden mesdaen
soe rumeden si hongherien
ende quamen met haerre partien
ende besaten alle die termine
tusscen der denouwen ende den rine
ende daer maecten si aldus
eenen coninc hiet priamus
die vroom was ende van machte
comen van hectors gheslachte
dese priamus die wan
marcomeruse den vromen man
marcomerus wan ferromonde
die crone droech in sinen stonde
ende ferromont wan clodione
die na hem droech die crone
ende clodioen wan merowinghe
die soe handelde sine dinghe
dat hijt al wan met ghewelt
tusscen den rine ende der scelt
ende camerike alsoe voort
dat noch talmaenghen behoort
deze merowinc wan hilderike
ende hilderijc wan sekerlike
clodoveuse den coninc
die eerst kerstendom ontfinc
van den coninghen vore ghenoempt
dander v bleven verdoempt
dese bleef kersten goet van prise
bi den rade van sente remise
diene doopte metter hant
ende heeften lodewijc ghenant
dese lodewijc wan eenen sone
hiet clotarius ende die gone
wan cilperike den vromen man
die lotharuse den grooten wan
die voort al wan metter hant
van sassen tot spaengienlant
van dagobrechte sinen sone
die na hem droech die crone
ende van den coninghen te samen
die na desen coninc quamen
dat laet ic hier al stille staen
ende wille op siere dochter gaen
blitilt hiet si vindic bescreven
ende was te huwelec ghegheven
eenen edelen man uutvercoren
anselberte van rome gheboren
die bi hare eenen sone wan
arnout soe hiet die edel man
ende dese arnout alst god woude
wan den goeden sente arnoude
die grave sat met ghewelt
in vlaenderen neffens der scelt
sente arnout die heileghe wise
die wan den goeden anghise
die sente begghen nam te wive
nu hoort wat ic u hier scrive
dese begghe was sonder twivel
sente ghertruden suster van nivel
ende waren puppijns dochteren beide
die te landen woonde aen die heide
ende was dierste hertoghe becant
op haspegouwe ende in brabant
sijn vader hiet karleman
ende was dierste die ghewan
heerscap op haspegouwe
ende hiet die prinse als ic scouwe
thertoghedom bleef op begghen
puppijns dochter daer wi af segghen
ende op haren man anghise
dese wonnen eenen sone van prise
puppijn hiet hi van herstale
die daer ierst maecte die sale
hi was dierste die dwanc
die vriesen aen haren danc
ende haren hertoghe sloech doot
soe dat si door die noot
moesten werden kerstijn
eenen sone liet puppijn
karle martele dien stouten man
die noyt en vacht hine verwan
die al sijn leven vromelike
berechte tlant van vrankerike
ende machtegher was in sinen jaren
dan die coninghe selve waren
karle marteel liet eenen sone
cleine puppijn hiet die gone
op wien die vrancse crone
gheluckelike quam ende scone
bi den paus ende bi den heeren
die puppine wilden eeren
om sine doghet ende daer toe mede
om sine groote vromichede
die paus leider op sinen ban
wie si waren wijf of man
die hem of sinen nacomelinghen
die crone namen of onderghinghen
dat si souden te dien stonde
verwaten sijn van gods monde
dus gheluckelike ende dus scone
quam brabants hertoghe ter crone
int carnatioen voor waer
vjjc ende vijftech jaer
cleine puppijn eenen sone liet
die karle die groote hiet
die alleene hadde meer eeren
dan sijn vorders alle die heeren
dit was hi alleene bisonder
die wilen wrachte dat wonder
die keiser ende coninc was becant
ende heere in al kersten lant
lxxij jaer was hi out
doen hi gout der natueren scout
ende xlvj jaer al te gader
droech hi crone na sinen vader
viijc screef men ende xvj met
doen hi sterf dus eest gheset
ende leghet in sine capelle taken
die hi daer selve dede maken
groote karle liet sijn rike
sinen sone lodewike
ende lodewijc liet sinen sone voort
dien men caluwen karle noemen hoort
dese karle liet sinen sone dan
lodewijc die lispere hiet die man
die tlant hielt eene corte stonde
ende hadde eene quade faconde
eenen sone die lispere liet
die simpel karle hiet
simpel karle liet eenen sone
lodewijc hiet die gone
die was vader van sonen tween
karle soe hiet die een
ende was hertoghe in brabant
dander was lotharijs ghenant
ende bleef coninc in vrankerike
ende liet sinen sone lodewike
die maer een jaer was coninc
na dat hi die crone ontfinc
hem en bleef gheen kint verworven
nu es die crone verstorven
op karlen sinen oom
dies ic te hant nam goom
die hertoghe in brabant was
karle bewant hem das
dat hi bereide sine vaert
met sinen volke te vrankerijc waert
te sinen verstorvenen goede
daer jeghen was op sine hoede
hughe capet grave van parijs
die scalc was ende wijs
ende peinsde karle te wederstane
ende selve die crone tontfane
hi wederstont karle met stride
bi louwen ten selve tide
ende karle heeften ghescoffiert
maer onlanghe heeft gheviert
hine brachte weder meneghen deghen
ende heeft karle in louwen beleghen
karle trac uut met ghewelde
ende scoffierden echt opten velde
soe dat hi cume ontfloe
wat dede hughe doe
hoort hier groote mordaet
hi viseerde eenen anderen raet
ende maecte vrientscap metten biscop
die hem snachts die porten dede op
van der stat van louwen
ende met deser ontrouwen
vinc hi karle met liste
op sijn bedde eer ment wiste
ende voerden te orliens ghevaen
daer soe sterf hi saen
ende hughe bleef coninc met vreden
dat sine nacomelinghe sijn noch heden
want de groote philips god weet
die te mons in pevele street
ende die vlaminghen daer verwan
die was recht de xijde man
na desen valscen hughen
soe hooric die boeken tughen
aldus bleef brabants gheslechte
van der cronen onterft tonrechte
doen si croon hadden ghedraghen daer
omtrent ijc ende xl jaer
die onghevalleghe karle liet
eene dochter die gheerbergh hiet
die nemmeer en behielt na den vader
dan loven ende bruessele te gader
ende een luttel dorpen daer toe
want die keiser gaf doe
tlant van lothrike henen
eenen godevaerde van ardenen
die heere van lothrike es bleven
dit coste lambrechte sijn leven
gheerberghen man ende sinen lieden
omdatti godevaerde wilde verbieden
thertoghedom alsoe ic las
daer sijn wijf recht oor af was
bi florines in eenen stride
daer si beide streden met nide
gheerbergh die dus verloos algader
vrankerijc lothrijc man ende vader
hadde eenen sone heinrike den ouden
die dat graefschap heeft behouden
van lovene ende van bruessele mede
dus vinden wijt ter waerhede
die heinric wan lambrechte
die de canesien stechte
te lovene ende te bruessele om dat
sijnre zielen soude sijn te bat
die lambrecht daer men nu af telt
hadde eene suster hiet machtelt
was gravinne van bonen
twee hare kinderen droeghen cronen
te jherusalem tenden een
godevaert van bolioen hiet deen
ende dandre bouden die stoute man
die theileghe lant algader wan
wat hulpt hier langhe ghelet
aldus vindict gheset
derre graven waren sesse
deen tenden anderen seit die lesse
eert op godevaerde metten baerde quam
die thertoghedom weder ane nam
want keiser heinric verhieffen hoghe
met vonnessen weder te hertoghe
over lothrijc dat met allen
sinen vorderen was ontvallen
ende dardenoise te haren verwite
worden des heerscaps quite
int carnatioen voorwaer
xic ende xxx jaer
metten baerde die hertoghe waert
liet na hem eenen godevaert
ende dese wan godevaert den derden
die alle waren van grooter werden
die derde godevaert die wan
heinrike den stouten man
die capitein was over meere
van al dien kerstenen heere
ende ludike wan die stat
te colene sterf hi na dat
ende was hier neder bracht met zeere
te lovene soe leit dese heere
die heinric wan heinrike
die noyt en vant sijn ghelike
die dalem wan met siere cracht
ende voor die stat van colene vacht
ende al dat lant doorran
ende die stadinghe wan
ende randenrode slechte
ende sijn dinc alsoe berechte
datten al die ghene ontsaghen
die sijns hoorden ghewaghen
te vileer leeght hi int graf
daer soe bleef een sone af
die goedertieren heinric
die dedelste was waerlic
van seden ende van maghen
die leefde in dien daghen
na hem soe liet hi te waren den vromen hertoghe jan
die tlant van limborch wan
te woeronc in den grooten strijt
soe dat men in der werelt wijt
van hem te segghene wiste
want hi noyt der eeren en miste
te baren ter tafelronden
sterf hi van eenre wonden
ende was neder bracht hier ave
te bruessele tsinen grave
ten minderbroederen soe leeght hi
men screef doen gheloves mi
xijc xc ende viere
eenen sone liet dese fiere
dat was die ander jan
die tlant van wassemberghe wan
scone was hi ende sprekende wale
ende sterf ter vueren in sine zale
ende wert te bruessele met groter haven
in sinte goedelen choer begraven
een kint liet hi hem naer
ende was out maer xij iaer
doen zijn vader sterf die goede man
ende es gheheeten die derde jan
die in brabant nu es heere
ende hem ooc gheset heeft ter eere
tusscen de mase ende den rijn
daer sine palen ghewidet zijn
daer hi metten scoonsten heere quam
dat men over mase ye vernam
nu hebdi ghehoort ende vernomen
van den beghinne dat hercomen
van den hoghen prinsen van brabant
alsoe als ict ghescreven vant
in goeden vrayen boeken
die des wille gheroeken
datti heur yeeste lese vore ende na
ic radem datti ten boeke ga
dat ic maecte en es niet lanc
daer vint hijt al sonder wanc
tot op desen hertoghe janne
die nu eerst compt te manne
hi waert hertoghe in groter eeren
doen men screef dat iaer ons heeren
xiiic ende xii mede
nu bidden wi alle eene bede
dat hem god onne voort ane
in allen dogheden te volstane
ende in allen poenten van eeren
die wel voeghen lantsheeren
soe dat hi ende tlant in eeren si
ende gods hulde beware daer bi
dat wert ghemaect in die port
tantwerpen na gods ghebort
xiiic ende xxij mede
god gheve ons allen sinen vrede
