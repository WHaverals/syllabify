god die oyt was ende nie begonste
heeft cyromanchia eene conste
allen creaturen die leven
in die hant te siene ghegheven
an die linien diet besceeden
hoe datti den tijt sal leeden
weder te ghelucke van goede
of in rauwen der armoeden
tusschen beeden in wiltheden
loepen jaghen of houden steden
met ghelucke groet in sonden
of in huwelike te sine ghebonden
in water sterven of upt lant
dit toecht die tafel van der hant
want elken mensche bi gods consente
hebben gheset die helemente
hoe hi dus leeden sal sijn leven
als hiervoren staet bescreven
sinen tijt ende hoe hoec mede
maer mids goeder lieder bede
so mach gracie van boven
nature wel haer recht roven
want god es altoes ten naesten
oec mach men wel die doot verhaesten
alsoe dickent ghevalt van hem somen
maer als die tijt es al vulcomen
dat nature wijst te ghesciene
alle medicine of surgiene
die noit hoerden die scrijfture
en daden niet een alf ure
daerboven leven het en dede
gracie van gods moghenthede
dits in die hant gheteekent tsiene
also philosophen ende astromiene
bescreven hebben ende ict las
van galiene ende pytagoras
diet prouven in hare argumenten
hoe elc van den viere elementen
heeft ontfaen in sine figure
sijn wesen complexie ende nature
ende die planeten diet oec mede
mids der naturen hemelichede
bin der secreten moederbant
daer doen formeren in die hant
nature ende wesen altemale
omdat die latijnsche tale
niet en verstaen alle die lieden
so willict hu in dietsche bedieden
ende niewer hoec toeslaen een wort
anders dan ten rime behoert
sallic tlatijn hier exponeren
datter die goede an moghen leeren
want hets ghenoughelic ende bequame
nu so beghinnic in marien name
dese meesters van philosophien
diet consenteren ende lien
dat van den elementen comt
galien die hier staat vernoomt
ende pytatoras die begonste
in vieren deelen eerst die conste
ende nomen se in die latijnsche tale
viere hoeftlinien principale
die aldus sijn te verstane
linea vite ende mediane
ende linea tabulis daerbi
die vierde basis trianguli
linea vite dats latijn
tietsche mach linie slevens sijn
also doe ic se hu te verstane
middelste dats die mediane
line tabulis in latine
dats in dietsche tafelline
basis na die dietsche tale
ne can ic niet ghedietsschen wale
maer stiper so sal icken nomen
in canner naerder niet ghecomen
die dwers duer die drie gaet
sodat hi se alle dorslaet
triangel dats een driehouc
nu merct die hant ende souct
ende verstant hoec wel den sin
ter eerster doe ic in mijn beghin
linea vite dats linie tslevens
ende loep den dume nevens
upwaert ten aerme dat verstant
loept soe tblat al hute van der hant
dat beteekent sonder blijf
vorsiene doot ende langhe lijf
deelt soe klare boven in tween
dats onwille in lanc so mee
eist dat soe haer in tween baert
ende tstic ten aerme waert
breeder es in sinen ghanghe
dats bedructe herte langhe
eist tander breeder hoec ende comt
recht uter linien vornoomt
toecommende bliscap dat bediet
ende eist dat men se dorsleghen siet
crom als die stert van eere drake
dats teekin dat therte wrake
gherne name van dat hem treghet
ende eist dat soe een cruse dreghet
ende tstic van selven es meerre al
dat beteekent zwaren val
deelt soe in vieren ofte mee
dats groete ziecheit ende zwaren wee
ende als soe meer dan dorslaet
met linien als haerkine dat verstaet
soet meer naect ten tide
ende eist dat an elke side
loepen linien die niet ne comen
an linien slevens die wi nomen
die breet cort sijn ende roet
dats groten zwaren wederstoet
dat metti achterwaert sal ghaen
maer niet langhe en maecht staen
ende eist dat soe haer wende
in tween ofte in drien ant hende
dat bediet hoec seker mede
van toecommenden langhen rede
een stic beneden ten kanten waert
verghichtichede dat openbaert
an dander side eist sonder scamp
groet onwille of anderen ramp
tachede als een struve mede
bediet toecommende weedom in die lede
recht als een gaffelle ant hende
dats buten maghen in ellenden
noch te wonene na desen
ende dit moet algader wesen
binnen verscheeden dat verstant
ten hende tusschen arme ende hant
so buuch den dume verstant mijn meenen
an den vingre naest den cleenen
ende onder den dume dan besie
ene smale linie die
heeten wi suster linie slevens
eist dat soe haer gaet nevens
dat beteekent sonderlinghe
te sine in groter dolinghe
van sinne ende faelgiert soe mede
so wille nature houden stede
ende linghet soe ende wert wide
so naket zeere dan de tide
es linie slevens die hoeftvrauwe
bleec nauwe diepe dat scauwe
dats coude complexie al bloet
wijt ondiep ende roet
dats begherte groet van wiven
dit moet ic hier laten bliven
ic sal hier namaels wederkeeren
ende bet die redenen declareren
als ic van den triangle spreken
al es dat ic hier cort afbreke
die ander die heet mediane
ende beghint dweers te ghane
in midden der palmen van der hant
loept soe al hute den nedren cant
soe moeti wien leet of lief
bi naturen sijn een dief
eist dat soe bi den hende dorslaet
met eere linien ende dorgaet
ende dan een cruce maect profect
of twee of meer daerup mect
ten hende deelende als eene vane
daer es haerthede bi te verstane
sciere ontset ende cort vergheten
gherne drincken si wel ende eten
ende van herten altoes blide
niet rike maer rechte wech ter lide
spruter hute een telch cleene
ende dan dweers comt noch eene
die se beede dorslaet min noch mee
so bedieden die crucen twee
toecommende wonden gruet
in avontueren van der doot
gaet dese upwaert ende wende
haer weder int cruce ant hende
ende die stert ten cante keere
so eist tbediet te vaster meere
hier namaels suldi den sin
bet verstaen ic achts te min
ende volghe omme die minder pine
der ordinanchie van den latine
die tafellinie min no meer
loept dwers alse dander twee
vor die vingere an den cant
van der palmen in die hant
toten cante huteghaende
bleve soe onderweghe staende
onderhavich dat hoec bediet
lasers te sine ende anders niet
wijt basehudich mede
dat vul loghene ende loeshede
haere dorslaen sal ic hu verspellen
als ic van den triangle sal tellen
an haren huutganc so nem goem
es soe daer tackede als een boem
soere meer sijn merc ende leere
so hi scamellede heeft meere
alsser splenterkine huteganghen
die tackede lanx der linien hanghende
dat beteekent daer hoec mede
langhe groete keytivichede
nu so hebbic hu gheseit die drie
basis trianguli dat besie
comt van den eersten vingre ghaende
of van den andren ende dorslaende
dese drie die ic hebbe vernoomt
als soe van index comt
dats veechede bi vulghaenre tijt
als hi den middelsten oec lijt
dats met ghedreeghe langhe leven
nu merct wel up die hant ghescreven
hoe die mediane dorslaet
ende vort an linie slevens gaet
so hebdi daeran twee houke
ter uppersten cante ter hant besouke
vor den dume recht daer staende
van danen comt linie slevens ghaende
ende mediane hoec mede deran
dits die derde houc merct dan
daer wi eerst an sullen leeren
want men moet ten hoefde keeren
altoes emmer vor den stert
die houc die vor den dume baert
van linie slevens ende mediane
es hi scarp dats te verstane
ende comt al boven an den cant
als eene leedere dat verstant
of als eene neghen sticke
met cleenen cruuskine daerup micke
dats swaren hende noch an te gane
van onversiene dootslane
als mediane in twee ofte mee
an hare verghadert dats ghevee
als uten houke hoec ghaende scinen
haerkine als van cleenen linien
besiden ten dume waert ghedreghen
indien dat si niet sijn dorsleghen
so eist vangnesse zwaer
ende eist dat si dorslaen oec daer
so eist leden dat soutu leeren
ende alser rechte vort keeren
uten houke twee of drie
linie dat merc ende besie
eist al boven up den cant
dat sijn al wonden in die hant
also menich als er dan scinen
ende dorslaen ofte dwinen
so eist leden oec wel besouc
maecsi neder verre den ouc
ende si niewer comen te oepen
ende dan also daer tusschen loepen
kertelde dats onghestade
meer te goede dan te quade
vergadert scaerp ende neder den staert
kertelde spruutkine upwaert
dats gheluc jeghen die doot
een scilt besiden cleene of groet
met eenen hake bediet oec mede
groete luxuriusichede
vort so merct wel ende besouct
vintstu pointkine in den houc
recht als sproetkine bleec of roet
dats tmenisoen vor die doot
alsi staen neder ende vortghanghen
bi den middel triangel
dat es vreese te hebbene also
dank van den evelen caduco
sijn si groene som eist ducht
langhe quale of grote sucht
noch verstant wel oft so comt
dat huten scerpen houke vernoomt
ten aerme waert in deser gare
bina oft een spille ware
ende eenen stert dus nederwaert
toter ander linien waert
dats gheluc noch te goede
al duert een stic sijn aermoede
eist oec dat eene linie comt
van die men linien slevens noomt
dor den triangel mids int plein
dits van der redene trechte greyn
ende loep an die mediane
daers groet gheluc bi te verstane
ende so soe meerder vorder bijse
als hijs beghint so hi meer rijse
indien dat soe niet ne comt
an die men tafellinie noomt
loept soere in so es texponeren
dat twiel sal haestelike keeren
ende maken keytivich als te voren
wat hire toedoet hets al verloren
het es soe gheset sijn avonture
en doe die meester der nature
als voren in die prologhe staet
die wel boven naturen gaet
dit moet sijn wien lief wien leyt
es dese linie oec vorseit
diet tgheluc sal bringhen toe
diepe onwijt so eist lanc dertoe
alsoe meer mindre ende dwine
so meer naken die termine
nu willic vort doen besouc
te sprekene van den andren houc
die maect na minen verstane
basis den stipere ende mediane
in die palme ten vingre waert
als hem een cruce ten houke baert
sodat eene linie gaet anscine
van mediane an tafellinie
ende metten stiper die dorslaet
of anders eene die se dorgaet
des crucen plein bescauwe ane
es tminste quaertier ter mediane
so bediedet eer of later
sonderlinghe vreese van water
eist hoec meere daerup mect
dan tander quaertier dat overtrect
so eist van brande tbediet
ende als mer ij of meer siet
so eist scande ende lachter
merct hoe menighe linie achter
slecht comen die dan ghaen
tusschen tafellinie ende mediane
also vele na den brieve
staet die gheselscap van lieve
te hebbene en si dattu verdwaset
dijn lijf ende die doot verhaest
weder datti vroomt of noest
keere dijn aensichte int oest
ter sonnen upganc dats beghin
cleene ende nauwe merct den sin
die brinct geluc dat es tbediet
grouf ende lanc dats al verdriet
eene cleene linie oec die slecht
gaet tusschen tween principale echt
sonder cruce ende wi dan sien
dat soe haer deelt in tween in drien
tghetal van linien dat si vinden
sal tghetal sijn van den kinden
hevestu die linien die bedieden
di gheselscap van den lieden
dwinen es leden of sciere vergangen
even wijt dat es toevanghen
in midden beneden ende boven
dus willic galiene gheloven
maer leeke ende ander savetiere
slaenre naer ende visieren
als die blende doet na tey
dit piter heyne ende mem ley
nu eist vort tijt na den bouken
te sprekene van den derden houke
die den aerme loept al bi
die stiper basis triangeli
ende linie slevens daer formeren
ende daer ict of liet eden eeren
nu merct er wel up ende besouct
of scerp boven comt die houc
daer hute spruten dat besie
roedekine vele eene of drie
of meer ende die versceeden gaende
dats als ic heden eer vermaende
siecte van groten onwille
staet die houc oec al stille
ende hute ne gheeft cleene no groet
dats onversiene doot
die spille ende stert als es vorseit
dats groet gheluc ende weildicheit
als dobbel crucen oec hem baren
ten cante waert ende si dan varen
messelic seins deen vor den andren
dats al in wiltheden wandelen
heelen houc die crucen die van haer gaen
mede echt an die mediaen
so sal hi bi naturen mede
in leste doch houden stede
alse oec die stipere tenigher tijt
dor die linie slevens lijt
ende dan cort daer neemt den keer
in dese daer soe af sciet eer
ende achter an merct daer na
als die crom r van der k
of die crom r doet an die l
dats beswaert dat weet ic wel
water laden of van kinde
als wi in den cirkel vinden
eene linie bi linie slevens
lopende ende hoec benevens
der medianen tusschen beeden
die den cirkel wille sceeden
es soe wijt lanc ende groet
dats wesen in onghenouchten groet
dor den stiper ij mediane
daers slaven zeere bi te verstane
in onrusten leedende den tijt
bedruct herte sonder delijt
als die mont grijnt ende lacht
terte es datter cleene up hacht
twee stipers dor eene mediane
dats verkeert mede te verstane
van linien ende int bediet
gheluc ende heere daer men toe siet
wassende ende der lieder gratie
staende oec in des triangles spacie
o en o eene of meer oec mede
dats groete omoedichede
nemeer dat ics bescreven vant
van den triangel van der hant
int bouc dat ic hebbe ghesien
van den meester galien
pytagoras seit oec dieghelike
die vinder eerst was van musike
nu hoert ic wille mi vort merghen
te sprekene van des vinghers bergen
die vor elken vingher ghaen
an indexberch willict bestaen
dats die den dume naest staet
als in den berch die vor hem gaet
comt eene linie gheraect
uten houke die heeft ghemaect
linie slevens ende mediane
ende brinct ghelijc eere vane
of een scavoet daers bi vonden
groet gheluc altoes in sonden
verdwinen dats gherne leden
of jeghenwordich tallen steden
sonder tafellinie alleene
merct of comt een ander cleene
daer een scilt ten hende baert
ende tscarpe brinct ten vingre waert
of een cruce dats al bloet
met wapene eene zware doot
in den berch een alve mane
es delven levende bi te verstane
an sberges voet merct oec een deel
gaet daer eenen rinc alf of gheel
die van den berghe sceet met gane
den houc van stiper ende mediane
of die heeft vorscreven linien
dats uten lande tsine verdreven
comt oec eene die niet verdwine
tusschen mediane ende tafellinie
ende dan deelt in ij of mee
dats vele dolen bi der zee
harde avonture in sorghe in anxten
nu keeric vort up den lanxsten
die tlatijn heet medicus
dats middelste ghenoomt aldus
want an elke side si twee
dats te hangghene zeere ghevee
esser oec met dan eene cleene
linie dats aermoede alleene
heefsture oec linie gheene
ende die stipere comt alleene
daerin dats beteekent mede
groete verwoediche aestichede
pointkine cleene es vele quader
bi naturen eist een verrader
als hoec an tsfinghers wortel cleven
clene linien ende si weven
al in een dat es oec mede
van live suver reinichede
tusschen den groeten enten cleenen
staet anticlarius die wi meenen
die goutdragher mach bedieden
medicus nomen vele lieden
want hi die reinste pleecht te sine
maer na den rechten latine
heet hi met redenen bet aldus
goutdraghere dats auriclarius
over therte lopen ij adren
die in den vingre oec vergadren
ende tgout es tedelste mineer
uter adren daer therte meer
up verblijt ende staerct
bi deser redenen so merct
mach hi wel gouddragher wesen
want tgout therte doet ghenesen
van rauwen ende verlicht die pine
waren oec die adren sine
ontset ende een deel testoort
droughe hi tgout het gave confoort
ter herten ende ten adren binnen
mids haren boden der ij sinnen
bevolen sien diet haere toedraghen
nu willic van den berghe ghewaghen
als ute sinen berghe comt
basis die men stiper noomt
so verre neder dat es scamp
of teekijn van sonderlingher ramp
een cruce aldaer es teekin mede
van sonderlingher ghetrauwichede
eene alve mane merc ende besie
traghe int herte beteekent die
een linie alleene hieran leert
die nederwaert alleene keert
dats groete begrijp in aestichede
ende esser ij of mee mede
ende deen an den andren comt niet
so es te vaster mee tbediet
keere si in een dats dat hem steet
daerof te commene oec groet leet
auriclarius es die wi meenen
dalre nedersten den cleenen
die men oec vingher nomt
alse slecht uten berghe dan comt
merct tghetal wel van den linien
leden dat es die verduenen scinen
dander bedieden tallen stonden
tghetal alleen van oeftwonden
crucen hoe dat elc daer stoede
sijn beteekent al te goede
pointkine die bedieden mede
sweeren of quaethede in die lede
nemmeer dats ics bescreven vant
ic keere ten kante van der hant
als in den berch comt ghestrect
van tafellinie hierup mect
eene linie ofte tween
of meer ende dan werden een
maecsi een cruce dan besloten
dats elfsrasen ende doten
upt tslechte cruce oec soe lye
toecommende frenesie
alve maenkine in den cant
dats toverie dat verstant
hanenvoeten oft waren sporen
die heeft die zuverhede verloren
alve crucen in den cant mede
dat es der zuver reynichede
beede te samen of hijt brochte
dats verloren int ghedochte
metten wille ende niet in daden
dats te merkene al in quade
als hoec eene linie comt
ute levenslinie vornoomt
ende eene of mee ute mediane
die hem dan helsen in den gane
trecht eenich steert van hem versceeden
tes cants berghe van hem beeden
al hute dats teeken mede
sterven in keytivichede
tackede daers beteekent inne
doch goede bedochticheit van sinne
nemmee en vandix tesen male
bescreven in latijnscher tale
daeromme so willict nederlegghen
vele dwase lieden segghen
dat men den mannen in elc lant
sien sal in die rechter hant
ende in die luchter twijf besien
hierjeghen so seit galien
dat men wiven ende mannen al
meest in die rechter sien sal
ende men wel in beeden siet
ende eist dat si danne scillen yet
so sal men an die rechter loeren
als beede die handen concorderen
so sal tbediet te vaster bliven
dits beide van mannen ende van wiven
dits nature bi gods consente
al wisent dus die elemente
hi maecht verkeeren diet al maect
dats dieghone die altoes waect
ende alle herten binnen kent
dats een god omnipotent
die middel weet beghin ende hende
hi moet ons na dit erdschs ellende
enten pape van den hamme
bescermen van der elscher vlamme
diet in rijmme slecht keerde
also alst hem exponeerde
meester jan van gheldunen
dattire coenlike wel up stunen
ende meester claro van abbenkinde
diet hem beede daden vinden
dus es ghehent cyromanchie
gheloeft si die maghet marie
