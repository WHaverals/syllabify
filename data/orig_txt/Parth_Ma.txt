ende decte hem onder sinen scilt
daer hi met sorgen hem behilt
parthonopeus gincker op slaen
ende hieu daer af manech spaen
ende lieten te geere waren comen
ende gingen driven ende dromen
met swaren slagen ende met sueren
dat hine niewerinc liet gedueren
no bi stane no bi vliene
do had die coninc harde ontsiene
hi weec altoes ende dede hem tachter
ende vernam wel dat hi den lachter
ende scande soude hebben ende het saen
met hem ten argesten soude vergaen
hem dochte doe wel sekerlike
dat parthonopeus erstelike
aldaer ierst togede sinen cracht
ende hi te voren te scerne vacht
dus leert die minne ende geeft
den genen die der minnen plegt
so geeft si cracht ende raet
elken daertoe dat hem staet
den riddere maectse cone ende vroet
ende geeft heme reyne moet
si leert hem doget ende hovescheit
ende doet hem scuwen alle dorperheit
scone vrouwen die niet en minnen
en mogen nemmer prijs gewinnen
hets recht wel dat sijs plegen
oec hebbic selve lange gedregen
ende drage noch int herte binnen
ene wonde van sulker minnen
die mi in dinde sal verslaen
ende doch benic hare onderdaen
als hare gevangene ende knecht
souse mi lonen na mijn recht
si soude mijns hebben genade
ende staen een deel in minen rade
gi heren dor god vernoyt u niet
dat ic binnen derre avonturen yet
van mire minnen hebbe geleit
gi hebt wel gehort hoemen seit
daer seer daer hant daer lief daer ogen
altoes pinsic ende poge
hoe ic bi enegen treken
dicke van der sueter spreke
parthonopeus sloech menegen slach
dien sornagur wel sere onsach
hine waende vor hem niet lange staen
alsen mares sach dus ontdaen
ende van den live dus staen in noet
ende sinen anxt wesen groet
daerne parthonopeus sochte
sorgede hi dat lichtelijc mochte
daer hijs dick met hadde beraden
hare cappen si te hant afdaden
ende hadde haerre bare swert gereet
mares op parthonopeus reet
als die gene die ergeren wilde
opten rant van den scilde
sloech hine enen groten slach
als dattie coninc sornagur sach
vele lude riep hi laet mares
du wets wel hoet gesekert es
dor rechter trouwen manic di
also lief als di onse ere si
so begef deser overdaet
die sere jegen onse ere gaet
laet ons houden ons sekeringe
mares seide die hoge scalckinge
here seit hi dat en mach niet sijn
ic sal nu doen den wille mijn
dan latic niet wien lief of leet
dor enegen trouwe of dor eet
ic sal u looscen nu teser tijt
uter groter noet daer gi in sijt
als die dusent fransose sagen
die ter plaetsen gewapent lagen
pongerden si in de sarrasine
daer quam fursijn met faburine
twe coninge de plaetse hilden
banderside met dusent scilden
ende pongerden te haren here
die hem mesliet ende clagede sere
edel heren seit hi dat ons mares
dus heeft gelastert ic mane u des
dat gine slaet of gine bevaert
ende den verradere niet en spaert
dan die fransose hadden daer
dat was kinlijc ende openbaer
dus geviel dat mares vinc
parthonopeus den edelen jongelinc
maer het cochte menech man eer
der onser ware daer bleven meer
verslegen en had gedaen de nacht
so sere waren si verhacht
sire sekeringen hi niet en vergat
sornagur op een ors gesat
ende vor verbolgen op de sine
als hem somen wart in scine
hi deder onder scade groet
ende hi slogere vele te doet
parthonopeus die jegen hem vacht
riep hi vele binnen der nacht
hi riepen vele ende sochte
maer als hine niet vinden en mochte
hilt hine seker over doet
dies haddi anxt ende sorge groet
het was so donker dat si niet
en conden gesien ende there saen sciet
doen keerden weder die fransose
met groten rouwe te pontoise
parthonopeus hare jonchere
rau hen utermate sere
nu en conde geweten sornagur
waer hem parthonopeus ontvoer
dies haddi int herte groten rouwe
nu mogedi horen groten trouwe
hi dede hem onder die fransose
ende vor met hem al te pontose
als een die te hem behorde
daer vernam hi ende horde
ende liet sijn ors daer vore staen
ende micte wiet soude ontfaen
hi ginc op ende geninde hem das
also gewapent als hi was
dat hi in sconincs camere ginc
daer sachi om den jongelinc
so groet seer den coninc driven
dat u nieman mocht gescriven
hi sachgene dicken in ommacht
vallen dicke in der selver nacht
ende alle die gene die met hem waren
hande slaen ende sere mesbaren
elc hadde bi hem den rouwe so groet
ende al om parthonopeus doet
dat si den coninc hare here
niet en troesten van haren sere
dat herde tsinen onwille was vergaen
ende hi was bleec ende ongedaen
ay arme  seit hi goede neve
hoe leet es mi dat ic nu leve
sider dat ic hebbe u verloren
nie en wart so soete man geboren
soe goet so scone so wel gemaect
ende alre doget so wale geraect
als gi waert van uwen ouden
ay god hoe loeslike was gehouden
tvelt van dien verraderen heden
diet begonnen ende bereden
daer ic dus bi bedrogen was ende ben
ya en hebbense al versworen hen
die coninge die mi heden sworen
dus beriet sornagur te voren
die valsche verradere die quaet es
nu wetti wel ende sijt gewes
dat quaet die wet es die hi heeft
ende valsche trouwe die hi geeft
valschelike heeft hi gelogen
dus comt dat ic ben bedrogen
sornagur hevet dese wort
ende dese clage wel gehort
hine mocht den lachter niet gedogen
diemen hem sprac vor sinen ogen
sijn hoeft ontwapendi te hant
ende nam tswert bi den orde in de hant
ende liet den appel neder hangen
dus quam hi vor den coninc gegangen
dor genade ende dor vrede
dede hi dese omoedichede
ende viel den coninc te sinen voeten
met sconen worden ende met soeten
here coninc seide hi genade dor got
met minen live doet al u gebot
siet hier mijn swert hebbic getrect
mijn hooft hebbic u gerect
nu doet uwen wille met mi
in welken soet comen si
met parthonopeuse uwen neve
of hi doet si of hi leve
dan en es bi gere dinc gesciet
die ic daer toe dede ofte riet
ic ben gereet mocht u genogen
ens uwe man over een drogen
te done mine onsculdenesse
ende to dogene sulc vonnesse
mocht sijn bi uwen love
alsmen sal vinden in uwen hove
comet te vromen of te scaden
en wildijs mi oec niet gestaden
siet hier mijn swert richt over mi
also alst u bequamelijc si
die coninc nam bi der hulten tswert
na dien seit hi dat gi dus geert
ende met oetmode hier comen sijt
al dragic tuwert groten nijt
ic wille gerne wesen genadech
al waerdi vele meer mesdadech
mi donke wel an u gelaet
dat gi sijt onsculdich derre daet
ende u int herte es vele leet
onse scade ende onse leet
doen antworden die sarrasijn
her coninc gi moget wel seker sijn
ende nu wel gelovet dies
dat mi vele leet es u verlies
ende ic herde ben verraden
tonsen lachtere ende tonser scaden
nu hort ic seg u die mi verriet
al dunket u lanc en vernoye u niet
mi heeft verraden een mijn knecht
die wel gewracht heeft na recht
want het was een dorpers sone
ende dede als dorpere es gewone
dats die oude grave mares
die hoge bi mi getreden es
die ontwaert was ende harde quaet
eer icken dede ane minen raet
hi was oec scalc in allen saken
beide in dienste ende in spraken
omme mine vrome pogede hi
so soete was hi jegen mi
so oemoedich so gemate
dat icken maecte mijn drossate
doen wart hi minen mannen vreet
ende dede hem vernoy ende leet
ende crincte tgerechte van den lande
ende dede hem lachter ende scande
menege overde ende scade
ende seide het ware bi minen rade
hier bi maecte hi mi onthout
al mine liede jonc ende out
als ic der waerheit al gelie
har negeen en was so cone nie
dat hi mi oyt van heme seide
sonder ere ende hovescheide
dat hise wrogede ende was hem fel
dat prijsdic ende bequam mi wel
over rinc en haddic el gene
mire man sonder hen allene
ende gaf hem een edel wijf
dies onwert was sijn bose lijf
dus maectickene palensgrave
daer mi lachter es comen ave
heden alse hi soude plegen
mier eren heeft hi vort gedregen
minen lachter so dat ic bi hem
valsch verradere gescouden ben
dies benic erre ende harde onvroe
edel coninc ocht comen es soe
dat die grave van blois verslagen si
richt u te hant over mi
ic give u op lijf ende lede
te doen al uwen wille daer mede
over dat verlies heeft dese grave
enen coninc over enen grave
wildi mi oec laten leven
in wille u nemmermer begeven
ende werde u man eygenlike
ende wille u emmer getruwelike
dienen in parthonopeus stat
ende sekeren ende giselen dat
also gelijc alst daertoe staet
dor god nu hebt goeden raet
doen antwerde die coninc van vrancrike
sornagure wel soetelike
ic en gere seit hi geen ander wrake
so hoe comen si die sake
maer dat gi wert mijn gelijc man
ende met trouwen wese dan
sonder beraet ende sonder wanc
dies wisten sine man danc
alle die horden dese tale
prijsdens sornagure wale
ende seiden hi ware lovelijc
ende in sire wet wel redelijc
ende onsculdech van derre daet
dat ware kinlec an sijn gelaet
doen dede sornagur die soene
die hi selve boet te doene
sine manscap die coninc ontfinc
do was hi comen te hoger dinc
alse die soeninge was gedaen
die heren ontwapenden hem saen
ende die coninc beval den heren
dat si souden dienen met eren
sornagur dies wert was wale
ende plegen sijns met scoender tale
met smekingen ende met spele
si dadent maer dies en was niet vele
ho soude ieman met andren mogen
bliscap hebben ende hogen
die selve had int herte toren
om parthonopeus die was verloren
hadden si alle so droven sin
dat si plagen sornagurs te min
dies nachts waren die fransose
met groten rouwe binnen pontose
met groten wenne met groter clage
smorgens vroech metten dage
