met or ec vmbe dusent pvnt
si wolde si als einen hunt
hazen miden ende ueidhen
sine liete uan den heidhen
ent gerne zu nsen gode
kerde de alle dinc te sinen gebode
staen ent sire gewolt
der heidhen gode waren golt
siluer ent gesteine
doit al gemeine
beidhe blint ende dof
sine mohten met dan ein lof
helpe uerlien
hine kunde uerdien
di em dinest dade
ofte si genade bade
si emboit or dat si sage
wie dat maumet lage
van oren amise te slagen
ent he dat mvste uerdragen
dorg noit dat he die steine nam
ende waldelike mide quam
dar si selue wolde
si enboit dat si solde
entsegen den uerwaten
ent sich kirsten laten
si wolde dan openbare
so war or leef ware
na or te sprekene komen
do dat or mvder uernomen
hatte dat si or enboit
do was or iamer harde groit
si sprac an svaren herte
woch arme dirre smerte
nv is min blithaf als ein wint
nv min eneget kint
mine ruket te siene
hir entsegic al gemeine
minen goden ueruluken
jc biden mi te suken
sulken de mi nake gode
do was schire enwech de bode
de dit der dohter dede uerstaen
do wart kirsten gedaen
van mec die koninginne
ent wart met guder minne
entfaen uan claredamye
si gaf do den uan normandye
tve dusent marc uan golde
t dien dat he holde
minne t ore dohter druge
dat na kerde si met geuuge
widhe tu ores selues lande
met groter ere sunder schande
got de mi ter werelde sande
de behude mi an rehte stande
do die urowe widher quam
ent de konenc uernam
dat si or gescheidhen
hatte uan den heidhen
des was he tornich sere
des he siner ere
lucel gedahte
he liet harde vnsahte
die koninginne doden
si wart uan allen noden
ledheget an der sele
met gerehten iubele
ent he was verwaten
dat sal ic also laten
ende segen uort di mare
do wart geueidhet seuen iare
tuschen kirsten ende heidhen
do wolde henric danne scheidher
ent urou claredamye
melantwier ent sine amye
wolden oc met en te lande
henric oc te schippe sande
beidhe siluer ende golt
ende cryode maneuolt
doch gauen si den kirsten
da se die armen wisten
met groten eren or gut
do wat was an oren mut
dat si selue wolden uaren
do beualen si an godes waren
si waren bliven alle
sit gaf he met geualle
vrlof den heren
ende se begunden keren
van ierusalem an der stunt
ende quamen waol gesunt
widher te normandye
jt ware eine tale nye
ent alte lanc vch te reken
soldic uan des landes recken
segen wie si entfiengen
met wilken eren si begingen
die heren ent or kompanye
do was ledhic normandye
van den konenge uan urancrike
des mohte dar gewaldenlike
henric dun dat on gut duhte
nit wal ic gesegen mohte
van aldes landes urowen
wie si met gerehten trowen
entfiengen claredamyen
ent melantwieres amyen
got late mi noc so gien
ende dit ende nit uertien
henric do boden sande
vurwart in alle v lande
einen turney uermeren
den schonen urowen te eren
der konengen claredamyen
ende sines neuen amyen
