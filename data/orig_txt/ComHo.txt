god here almachtich wijs ende goet
alles goedes vtevloeiende uloet
want alre dinc bistu beghin
mer beghin ginc di nye in
du waers ye dattu nv bist
al ende heuet di ooc ghemist
nochtan bistu sonder miswende
alre dinc beghin ende ende
want in diinre godliker cracht
heuestu alle dinc ghewracht
in wijsheit voeghestu alle dinc
wat ye wesen ane vinc
bi waire dueghet behoutstuut al
dat durende is groot ende smal
wattu in di seluen bist
can gheenre creaturen list
in di moghen wi allene kinnen
wattu bist tot ons in minnen
mer rechte gheloue can ons leren
hoe wi sullen onse sinne keren
te di dat wi moghen verstaen
dat wi in dine kennisse gaen
so veer alst moghelijc mach wesen
dair wi ter sielen bi ghenesen
enen god ghelouen wi
van beghinne clairlijc vri
die emmer sonder einde sal duren
scepper alre creaturen
god is bi namen ondersceden
in drien personen mit groter reden
vader soen ende heilighe gheest
gheloue leert ons alre meest
dat dese heilighe namen drie
god wairlijc siin ende waren ye
hier bi ghelouen wi dat god is
ende kennent seker ende ghewis
mer dat hi in hem seluen siet
mach creature gheweten niet
sonder die godlike menscheit
die kerst allene is bereit
mer wi sullen biden raden
sinte pouwels gaen mit staden
in dien dinghen die wi sien
ende dair vte sine kennisse tien
bi sterchede bi grootheit bi figuren
die wi sien in creaturen
so merken wi ende proeuen wale
dat een scepper altemale
bouen al in eren staet
want alle werc in prise gaet
siins werkers ende uoir alle makinghe
looft men den maker sonderlinghe
die mensche die bi des appels vorme
ende uerradenisse des worme
van siins sceppers kennisse ginc
die most bi redenliker dinc
weder nemen sinen keer
ende weder gaen tot onsen heer
in bekennisse siinre werke
ende pinen hem mit alre merke
wederstaen den fellen worm
die hem bedroech in slanghen vorm
ende climmen dus in gode weder
die langhe hadde ghelegen neder
dus comen wi inder kennissen gods
ende inder minnen siins ghebods
in drien pointen die men vint
in creaturen doen ons bekint
dat in hem seluen god moet siin
macht wijsheit ende goetheit fijn
ten eersten dat hi wesen heuet
ghegheuen alle dinghe die leuet
ende niet en leuet ende nochtan is
dit wiset sine moghentheit gewis
dat ander is der creaturen
ordinancie ende figuren
dair bi bekennen wi sine wijsheit
die an allen dinghen leit
sine goetheit wi verstaen
want wi alle dinc sien gaen
ende duren als hijt heuet gestelt
want sonder hem wart al gheuelt
nu ionne ons here dat wi uolstaen
in gheloue ende dat wi gaen
salichlike in dinen kinnen
ende dat wi di te rechte minnen
en wat ons is uerborghen hiere
dat toen ons dair in ware maniere
so dat wi emmer di bescouwen
ende hoede ons uander helscher rouwen
doe god woude maken alle dinc
ende creature wesen ontfinc
doe maecte hi die enghele ende hair nature
in scoonheit ende in clare figure
ende verchieretse mit reden
ende gaf hem vrien core ter steden
doe verhief hem een te hant
want hi hem bouen dander vant
sere voirbair ende scone
dat quam hem ten groten hone
want hi woude gode gheliken
des moeste hi uan danen wiken
ende wart lachterlike verstoten
doir houairde mit sinen ghenoten
ende wart ter hellen ghesant
lucifer was dese ghenant
ooc makede god hemel ende airde
ende alle dinc na siinre wairde
na sinen doene na sijnre figure
ende ondersceide alle creature
den hemel gaf hi ommerinc
dat hi beluket alle airtsche dinc
ende verchierden mitten sterren
der zonnen gaf hi sonder merren
hair clairheit dair si mede verlicht
die lucht ende dat die airde dricht
dat water sciet hi uander airden
ende hiet elkerlijc ghewairden
van creaturen ende van dieren
wijslike in menigher manieren
planeten ende elementen
maecte hi onder den firmamenten
die op ter airden nacht ende dach
dienen als men sien mach
dair om heeft god die lucht ghegheuen
die men siet om dairde zweuen
dat si den menschen ende dander dieren
bequame si in hare manieren
hi heuet die lucht ooc menichfoude
ghetempert mit hitten ende mit coude
ende mit reghen ende mit winde
in al desen ic oirbair vinde
want die airtsche creaturen
mochten langher niet gheduren
sonder dit ende uele mere
dat noch ghemakede onse here
dairde gheuet ons lijfnare
van gods miltheit hair en tare
hi ghebeit sonne ende mane
dat si in eenpairliken ghane
desen tijt ons ondersceiden
dair wi in dit leuen leiden
al sine gaue ende sine werken
can niement sonderlinghe merken
begripen of bekennen al
want bi hem is groot ende smal
dat was ende is ende noch sal siin
dats uan al siinre doghet fiin
bi aldus ghedanen werken
moghen wi wel mit wairheit merken
dat god groot is wijs ende goet
die dit al gheuet ende doet
wi sullen onse so keren
te hem in loue ende in eren
dat wine te rechte minnen
ende anders ghenen god kinnen
na dat lucifer was verstoten
vanden hemel mit sinen roten
makede god dair om den mensche
dat hi besitten sal den wensche
siins hemelrijcs vair of die quade
gheuallen waren mit onghenade
hi makede adam den eersten man
ende sende hem enen slaep dair an
ende nam een ribbe wt sinen liue
die hi makede tenen wiue
ende gafse hem tere ghesellinnen
dair stichte hi rechte echtscap in minnen
hi setten inden paradijs
ende uerboot hem vanden rijs
der cunst des goeden entes quaden
teten bi enigher staden
des hi alte scier vergat
want hi uanden appel at
ouermits des duuels rade
diene brocht in groten scade
die hem toonde in ere slangen vorm
dus bedroech die felle worm
hem dat hi gods ghebod brac
dat god swairlijc an hem wrac
ende an allen menschen kint
als men noch die wairheit vint
hi stacken vten paradise
in droefheit menigher wise
die wi noch in allen daghen
liden moeten ende bedaghen
dair ginc die mensche vier kennisse
gods ter uerghetenisse
want hi ontfinc drie zware vloeken
die wi alle daghe besoeken
verghetenheit ende ooc den doot
ende in naturen crancheit
dus wart die mensche bedreuen
ten doden uanden leuen
ende uanden paradise ter hellen
dair niet ende is dan quellen
al had die mensche gode ghelaten
ende daelde in des duuels straten
nochtan en woude god niet begheuen
den mensche mer is bi hem bleuen
mit ghenaden ende mit minnen
ende liet hem seluen een deel kinnen
so dat bleuen die oude vadre
an sinen dienst te gadre
adam abel ende seth
dese hadden hem te gode gheset
dair na enosh die began
eerst gode te roepen an
dair na enoch wart ghevurt
int paradijs dair hi noch duert
dair na was god mit siinre hoeden
ende bescudde noe den goeden
dat hi int water niet en verdarf
doet al uander diluuien starf
sonder noe ende dat mit hem was
binder arken doe ghenas
dair na mit sem eber tharen
was god ende mit abraham twaren
die louede hi dat bi sinen sade
dat volc vinden soude ghenade
dien vant hi ghelouich ende wair
dien benedide hi dair
ende hieten al die manne besniden
die hem toehoirden tien tiden
ende makeden uan goede so rike
dat nieman doe was siin ghelike
dair na was hi mit ysaac
dair na an iacob hi hem trac
die israel ooc was gheheten
xij kinder had hi als wijt weten
dair iudas of was die meest
want hi uan hem coningen leest
joseph was dair een ghenant
die in egipten was ghesant
bi wien dat iuedsche diet so wies
dat pharao sochte hair uerlies
dair na moyses gode becande
inden doirne die dair brande
sonder deren als hijt vernam
macht uan gode hem dair anquam
ende leidet ouer dat rode maer
doir die woestine mit pinen zwair
ende bracht in vreemden lande
bi gode onder uele uiande
die si versloeghen ende verdreuen
ende des lants gheweldich bleuen
god leerde moyses die wet
ende heuet hem sine ghebode gheset
die hi den ioden uoort gheboot
te houden dair na bleef hi doot
ende god uercoes dos iosue
die den heiden dede we
want hi versloechse ende hilt dat lant
dat hi rike ende scone vant
ende deilet doe mit rechten loten
den gheslachten ende haren roten
dair na uercoes god die rechter
die der ioden vore vechter
altoes waren bi gods helpe
op die heiden die waren gelpe
hier of was samuel die leste
gods vercoren entie beste
die ooc gods prophete was
dair israel bi ghenas
vanden heiden philistiin
dair na begonden doe te sijn
coninghe dair deerste of was
saul die scorte der heiden pas
god was mit hem so langhe
dat hi was in gods bedwanghe
oetmoedelike mer doe houairde
in hem quam viel hi ter vaerde
dair na quam uut ware lesse
die stam uanden wortel yesse
dair die reine roede vut sproot
die ons loste vter noot
dat was die coninc dauijt
die gods vrient was al sijn tijt
vte wien die reine maget quam
dair god menscheit of nam
na dauid quam salemon
die mere was in sinen doen
dan enich coninc die was so groot
nerghen uant men siin ghenoot
god die hadden uercoren
om dauids minne langhe te voeren
dat hi hem bouen alle man
brocht goet macht ende wijsheit an
hier of latic nv ghebreken
want ic moet er na of spreken
eer dit dichte comt ten einde
die gheest gods si mi ghehende
dat ic uoort so moghe volscriuen
datter lere of moghe bliuen
dair na langhe in menigher tijt
waren uele coninghen zijt
mar om die lieue uan dauit
dat rechte gheslachte voort besit
dat si mi helpe ende uerlichte
dat ic uolbringhe so dit ghedichte
dats alle die verbetert werden
diet vernemen op deser aerden
beide an liue ende anden geest
des gheue ons cristus uolleest
die derde redene is die lere
die hier in heuet onse here
gheset mit sinen sueten geest
want die boec uan minnen meest
spreket god selue is minne
ende wie hier toekeert sine sinne
dat hi hoirt ende wel verstaet
ende sine werke dair na zaet
ic hope hi sals te beter wesen
die uan sunden wil ghenesen
is hi dair inne ende is hi niet
in sunden ende hi hem dan besiet
bider lere uan desen boeken
ontgaet hi aldes duuels hoeken
dair hi die sielen mede vaet
al dien therte te gode staet
bidt dat ic uolbringhen moghe
dair ic na ghere ende poghe
dat gode ontfangelijc moete sijn
ende marien der maghet fijn
ende alle diet horen ende merken
ende gairne mit wille dair na werken
dat sijs ghesterket werden in gode
ende in minnen sire ghebode
so dat wi alle na desen leuen
emmermeer werden bescreuen
inden boeke uanden leuen
dat moete ons god eweliic gheuen
doet die minne so verre hadde bracht
dat toe moste gaen dat was geacht
van gode ye voir alle beghinne
doe roerde god mit sinen sinne
die reine suuere maghet
die hem doe allene behaghet
so dat si mit staden sinne
hair keerde an gods minne
maria dese maghet hiet
als die enghel voren besciet
doe si van gode wart vercoren
eer si uan moeder wart gheboren
dat ic na der scrift ghelach
vorder dair of spreken mach
o minne ghebenedide minne
die ye wairs voir alle beghinne
bi di is ons salicheit inne
ende der hulden gods ghewinne
bi di is alle dinc ghemaect
minne bi di is niet misraect
bi di wart alle quaet gheswaket
ende al goet te rechte ghesaket
bi di so werden alle ghedacht
in goede gheroert al ere uolbracht
bi di wart al werc uolwracht
ende alle dinc voer gode gheacht
bi di wert der sonden boet
bi di crighen wi touerste goet
bi di heb wi ter doghet spoet
bi di niement quaet en doet
bi di leuet al dat leuet
bi di god alle gauen gheuet
bi di emmer niement sneuet
bi di men alle gracie heuet
bi di wart ooc ghegheuen glorie
bi di der salicheit memorie
comet ende der sonden victorie
bi di bekent men alle hystorie
bi di comet alle wairheit voort
bi di en wart gheen recht versmoort
bi di wart alle lere ghehoort
bi di ontfaen wi gods woort
bi di werden wi in gode gheset
bi di ontfaet god onse ghebet
bi di is al quaet ghelet
bi di is salich beide wet
sonder di en heuet gheen here
durende lanc goet ende ere
sonder minne mach nemmermere
doghet siin of rechte lere
sonder minne doech geen present
sonder minne doech geen conuent
sonder minne ist ombekent
voir gode wat men doir hem sent
cortelike alle dinghe
ombequame sonderlinghe
voir gode ende inder werelt ringhe
wat niet heeft aneghehinghe
ay minne die god selue bist
verlene mi sin ende list
dat ic in miins leuens vrist
minlike diene onsen here crist
god door sine suete minne
verlichte nv mine sinne
dat ic salighen ende ghewinne
van desen dichte dat ic beghinne
ghif mi tscriuen ende dichten
entie wairheit so verlichten
dat ic die lude mach berichten
mit rechter lere sonder plichten
van minnen is mi ane comen
te dichten des ic nauwe wil gomen
dat ic dair mede moghe vromen
alle menschen niet hem somen
salemon die wise man
sach drie hoghe pointen an
dair alle doghet in wart ghesaet
ende gheuoeghet na rechte staet
dats wijsheit macht ende goetheit
in desen drien leghet salicheit
bi desen drien wart gheroert
die siele ende ter doghet gheuoert
wijsheit doet die doghet beghinnen
macht uoluoert si wel mit sinnen
goetheit hout die doghet ghestade
ende bequame in gods ghenade
wijsheit ons ghelouen doet
macht gheuet inder hopen spoet
goetheit uolmaect al in minnen
ende uollent dat wi beghinnen
dese drie pointen siin op drie staet
gheuoeghet dair die mensche in gaet
tallen dinghen die hi doet
siin si quaet of siin si goet
dats in beghinnen ende in voortuaren
ende in uol einden sonder sparen
want wijs gheloue behoeft den ghenen
die goet beghinnen ende gode menen
sterke hope hebben moet
so wie uoort uaren sal in spoet
in stadicheit mit caritaten
moet hem elker mallijc zaten
die uolmaect sal sijn te gode
ende vaste bliuen bin siin ghebode
salemon die dit al proeuede
ende wat ter salicheit behoeuede
makede ons mit wijsheit groot
drie boeke dair hi in besloot
die leringhe uan elken staet
ende gheuet telken gansen raet
deerste boec prouerbia heet
dat bediet bispele ghereet
want hi inden boeken leert
elker mallic die hem keert
ter doghet hoe hi die beghinne
ende mit wijsheit vast ghewinne
in bispele hi die wijsheit leert
ghi die kinder toe keert
niet die kinder sijn uan ioghet
mer uan wijsheit ende uan doghet
als hi selue dair in seghet
kint der wijsheit wech die leghet
voordi dien sal ic di tonen
hoorstu mi al sonder honen
enten weghe der rechticheit
sal ic di leiden wel ghereit
tander boec dat salemoen
makede uan wijsliken doen
dats ghemaket ende bescreuen
hoemen ydelheit sal begheuen
ende wat die werelt ons toont
want si ten lesten qualike loont
ende datmen vromelike sal varen
mit salicheit al sonder sparen
ecclesiastes heet dit boec
die siinre woorden heuet roec
hi vint ten eersten in sijn beghin
want sine lere ons bringhet in
ydelheit der ydelheit
spreket hi ende al ist ydelheit
dat duut der werelt goom
is al ydelheit ende droem
die werelt heuet anders niet
dan ydelheit ende al uerdriet
des salmen si billic versmaden
ende houden ander gods ghenaden
als hi inden einde besluut
vanden boeke dair het gaet wt
dat god ten oirdel al sal bringhen
dat wi an ons hier verhinghen
ist uan duechden of uan sonden
dat wart dair gheloont ten stonden
hi makede ooc dat derde boec
wie te kennen heuet roec
weten wille wat het leert
hi is ter salicheit ghekeert
des boecs lere is also goet
so wie dair an keert sinen moet
dat hi die lere dair of wil smaken
hi vint dair in die hogheste saken
die den mensche moghen tien
te gode ende alle dinc te rechte zien
cantica canticorum
heet dit boec allene dair om
dat uan bruutliker minnen
spreket ende hoemen gode sal kinnen
dit boec heb ic an ghenomen
te dichten hier bin ic toe comen
om dat ic minne gherechte minne
ende om die rechte coninghinne
maria die suete bruut
die ons brochte den saligen druut
die uoir ons allen manlijc vacht
dair hi uerwan des duuels cracht
mer drie uianden ontsie ic zere
die alle man nemen hair ere
die nidich siin dwaes ende verkeren
al datmen ter doghet mach leren
die nidighe benijt alle doghet
hine wart nemmerme verhoghet
van weldaet als hijt vernemet
dat den goeden wel betemet
die dwaes en achtets niet
wat hi hoirt of wat hi ziet
dair salicheit of ere an leghet
wart hem wijsheit voer gheseghet
dat is hem anders niet dan spod
voir sulke lude behoede mi god
mer wairlijc ic moet emmer lien
ende in wairheit mi so vrien
dat ic niement wille sparen
want wairheit sal altoes voluaren
dair si ter salicheit tiet
der quader wairheit maket verdriet
ic spreke mit salemon ouer al
der dwaes is onghetallic ghetal
mer die nv willen wesen wijs
enter werelt hebben prijs
van wijsheit dair siin vele bedroghen
rechte wijsheit is hem ontuloghen
die nv set sinen zoec
an wairlike wijsheit die heet cloec
mer hi is mit loosheit ghemanct
want cloecheit menighe doget cranct
loes ende ualsch heet men nv cloecke
ende tiet si ter wijsheit boeke
dair si nie in worden ghescreuen
want die cloekelike dus leuen
dat siin die die plumen striken
ende der ualscheit emmer wiken
ende als die heren doen ongheuoech
so uolghen si der quaetheit ploech
ende spreken die heren hebben recht
ende maken dus der wairheit plecht
dese dwaes ontsie ic sere
dair uore behoede mi god here
die verkeren mit haren anghen
die gheliken wel der slanghen
die yeuen ende adam verriet
want als die quade doghet siet
ende hoort dat hem niet becoomt
alle doghet hi dan verdoomt
ende dat goede maect hi quaet
god hoede mi voir siin baraet
mer is iemen die hier vernemet
dat der wairheit niet ghetemet
hi comes teghen mi te kiue
ic antwoorde in minen liue
heuet hi recht ic wil hem volghen
ende dair om niet siin verbolghen
meer op ene dinc ic mi verlate
ic wil gaen die ghemene strate
die die heilighe lerers ghinghen
doe si bedieden dese dinghen
vut haren monde wil ic dichten
dair na die glose mi berichten
dair om bid ic al den ghenen
die gode mit rechter minne menen
dat si voer mi minnentlike
bidden dat ic salichlike
beghinnen moet ende voort uaren
enten einde so bewaren
dat ics te goeden einde come
gode teren ende dien ter vrome
allen diet sullen horen lesen
gods gheest moete mi bi wesen
die mine sinne so berichte
dat ic sonder sonde dichte
ende uoleinde sonder scame
dair om beghin ic in gods name
dit boec heuet die name ontfangen
in duutsche sanghe der sanghen
want bouen alle sanghe gaen
der minnen sanghe die hier in staen
so wie wil desen sanc wel singhen
moet twee sanghe sonderlinghen
hebben te rechte ouer songhen
dair dese sanc is wt ghespronghen
die sonder gaet bi drien sanghe
vten sonden ouerlanghe
dair om salhi telken ganc
singhen gode lof ende danc
ten eersten als hi is ontuaren
vten sonden salhi twaren
singhen dat moyses doe sanc
doe hi liet pharaons dwanc
ende mitten sinen egipten liet
ende quam inder woestinen verdriet
so langhe als wi sijn in sonden
sijn wi in egipten ghebonden
ende wi mit rouwe ontulien
ende biechte laet onse sonde sien
so moghe wi gode billic singhen
ende lof ende danc hem ane bringhen
dese sanc is ons beduut
biden sanghe die ouerluut
moyses sanc doe hi was comen
ouer dat mere te sinen vromen
wanderen sal hi noch hier naer
in die woestine die is zwaer
die godheit wilde die menscheit truwen
ende hem seluen dair an vernuwen
inder menscheliker nature
om dat si worde in minnen pure
dair om gaf hi hair doe ghichte
want hi alle dinc om hair stichte
hi gaf al onder smenschen voet
sine boden waren vroet
dat waren die vadren patriarken
die mit woorden ende mit werken
gods wille altoes verkenden
ten lesten doe hijt woude enden
sende hi an hair sine propheten
die der menscheit lieten weten
dat gods sone an hair wilde comen
ende truwense tharen vromen
ende condighen hair in menigher wijs
der hogher godheit groten prijs
nochtan en conde die menscheit niet
te gode hair so gheuoeghen yet
dat si den gods sone mochte ontfaen
ende gans in sire minne staen
also sere was si verladen
mit sonden ende mit quaden daden
doe gods minne niet en vant
die menscheit so ghereet te hant
dat hem conde yemen voeghen
dair toe dat hi gode ghenoeghen
mochte so dat hi wairdich ware
gode tontfaen openbare
does vercoes gods minne vut
ene maghet ende ene bruut
die uan allen sonden vri
was ende ootmoedich dair bi
so dat si gode an hare toech
mit oetmoeden die te voren vloech
vanden mensche om siin oetmoet
dit was maria die maghet goet
gabriel die trouwe bode
wart ghesent te hare van gode
die hair dat wel liet verstaen
dat si den gods sone soude ontfaen
ende si soude die gone wesen
dair alle menschen bi souden genesen
een kint soude uan hair comen
dat men ihesus soude nomen
dat soude mensche siin ende god
ende ouer al gaen siin ghebod
hier of wort die reine maghet
bi reden salichlike versaghet
si wiste wel dat in haren sin
mans begheerte niee quam in
dair men kinder bi naturen
menschelike mochte of buren
mar die enghel gabriel
troeste dese maghet wel
ende sprac dat uan gode soude sijn
dat si ontfinghe dat kindekiin
die heilighe geest soude in hair comen
bi dien soude si tonser vromen
een kint ontfaen ende ghebaren
ihesus soude het heten twaren
maria die wel was bereit
alte doene dat god beheit
si antwoirde den enghel doe
siet hier gods dierne ende hoe
dine woirde nv siin gheuallen
so ghescie mi oec mit allen
merke mensche na desen duden
dese woirden te rechte luden
hi come ende cusse mi
des bruut ic te rechte si
cussen dat is mont an mont
ghedincket ende maect vrienscap cont
dair om sprac die reine maghet
die in gode dat wel behaghet
gods mont dair siin woort vut gaet
cusse mi ende gheue mi raet
ende wat siin wille is dat ghescie
in sinen wille gheuic mie
die heilighe gheest quam hair doe in
ende gaf hair der godheit ghewin
dair si ihesum of ontfinc
ende maghet ende moeder dair mede ginc
al na moederliken zede
mer ghene vlecke was dair mede
noch geen wee noch geen swairheit
aldus quam doe die menschelicheit
mitter godheit alte samen
dit was ene brulocht sonder scamen
dus is der minnen wille uolgaen
nu god die menscheit heuet ontfaen
eer wi uoort ter glose varen
moetic een luttel hier verclaren
dair verstandenisse of sal comen
die na deser lere gomen
wi sullen redenlike verstaen
dat in desen boeke gaen
vier personen die al uan minnen
spreken wat si doen bekinnen
die bruut spreket ten brudegoom
die brudegom weder mit goeden goom
spreket si an ooc spreect die bruut
tharen spelen ouer luut
ende die brudegom spreect oec mede
tsinen ghesellen in uele stede
dair om moetic uan einde toorden
scriuen elker mallics woorden
naden personen moetic mi voegen
entie glose rechte loeghen
nv sulwi al hier verstaen
dat wi te bet den sin ontfaen
van drie brulochten sal ic scriuen
die men mit gode hier bedriuen
mach ende sal ter salicheit
teerste hoirt dair toe ghereit
hoe god entie menschelicheide
vergaderden in marien beide
dair om sal ic openbair
vander maget dit maken clair
want si was die reine zale
dair in die brulocht alte male
ghesciede doe die twee naturen
vergaderden in saligher vren
ende mensche wart god ende god mensche
nochtan bleef elc gans na wensche
yeghelike in sijnre nature
twe in enen vleesche pure
dander brulocht sulwi merken
in cristum ende der heiligher kerken
dat heten wi die kerstenheit
die te gode is gheleit
dese brulocht wart ghedaen
doe cristus ginc ant cruce staen
dair vergaderden doe ghereit
cristus entie kerstenheit
want na kerst siin wi gheheten
alle kerstine suldi weten
dese trouwe noch vaste duert
die emmer en wart verstuert
die kerstenheit mach pine liden
mer sine mach in ghenen tiden
veruaren dat si wart te niet
die derde brulocht ons ghesciet
tusschen cristum onsen here
enter sielen mit groter ere
als die siele mit ganser minnen
te gode voeghet so hair sinnen
dat si vter weelden gaet
ende hair te male in gode zaet
so dat si anders niet en gheert
dan dat hair van gode weert
dese brulocht ghesciet te wensche
salichlike in elken mensche
als hi te male wart gheuoert
in gode uan sonden omberoert
van desen brulochten alle drien
moetic dese glose tien
ende elkerlijc dat sine gheuen
als ter wairheit best comt euen
die vierde brulocht latic bliuen
want dair en wil ic niet of scriuen
mer als die brudegom sal comen
te middernacht tonsen vromen
dair men vrilike roepen sal
gaet vut ghemoet hem ouer al
ende wi dan gaen mit bliden zinne
mit hem ter brulocht inne
so sulwi dan die brulocht zien
dair ons nemmer vte tien
mach enigherhande sake
so bliuen wi ewelike te ghemake
ende wat onse herte begheert
dat en wart ons niet verspaert
van marien heb ic gheseit
hoe si begheerde gode ghereit
te cussen ende an hair te drucken
dair wi salicheit vte plucken
souden ende wie mach dat volscriuen
hoe dicke si bouen alle wiuen
reine custe dat suete kint
ihesum dat si zere mint
o lippen mont ghebenedijt
dair alle ulecke op vertijt
die wairdich te cussen wairt
den gods sone die onghespairt
ons mit sinen bloede looste
ende in salicheit vertroeste
doe die menscheit hadde verstaen
ende dicken wairliken ontfaen
van uaderen ende van propheten
die hair die wairheit lieten weten
dat god selue soude comen
in hare naturen tharen vromen
ende woutse nemen teenre bruut
sprac si uan minnen ouer luut
want si uan minnen was ontfenget
so dat si siins willen ghehenghet
si sprac hi come ter seluer stonde
ende cusse mi mit sinen monde
dit woirt is aldus te merken
die mi mit woorden ende mit werken
so dicken heuet them gheroepen
hi come selue mi copen
ende siin mont cusse selue mi
dat spreket ic beghere dat hi
come tieghenwoirdichlike
ende lere mi salichlike
mit siinre doghet wat hi ghebiet
dat en wil ic laten niet
ende dair ic mede mach uolstaen
in sine minne sonder waen
hi come in sueter sameninghe
ende gheue der salicheit leringhe
ende bringhe mi der herten vrede
ende veriaghe mine blinthede
ende allen twiuel driue uan mi
dat ic altoes in hem si vri
ende make mi seker ende vast
te draghen siinre minnen last
dit cussen wart al uolbracht
alst in gode was voirhacht
doe die reine lere ons heren
wart gheuoert mit groter eren
ouer al die werelt breit
doe custe god die kerstenheit
mitten monde sire scrifturen
die die apostolen tallen vren
predikeden ende makeden cont
oec custe si voort gods mont
doe hair quam die heilige geest
diese troest mit sire volleest
so datsi alle daghe meerde
ende in minnen niet faelgeerde
reden die die siele verclairde
die si heuet van rechter airde
te vrien kuer des willen leit
ende wijst ter rechter ondersceit
dat die gheest te rechte sal kiesen
dair hi niet ane mach verliesen
als die siele dan wel verstaet
bi reden hoe dese werelt gaet
ende dat ghene ghestadicheit
in haren dinghen is gheleit
so merket si of enige dinghe
hair behaghen sonderlinghe
si merket hemel airde locht
ende wat hier heuet der airden vrocht
ende menigherhande ander saken
die god woude om den mensche maken
doch proeft si wel dat dinc ne ghene
bi hem seluen is allene
mer dat wesen moet ene macht
die alle dinc heuet ghewracht
vte desen proeuen tiet si dan
dair si gode meest comet an
ende merket dat hi allene is here
ende gheweldich emmermere
dair na doet hair gheloue verstaen
wat si te rechte sal aneuaen
ende hoe si gode mit allen sinnen
dienen sal ende altoes minnen
mer als si proeuet in rechter merken
in hare uerlossinghe gods werken
die cristus heuet doir hair gedaen
dair si mede hulde heuet ontfaen
dair si te uoren verloren was
dus merket si hoe si ghenas
ende minne wert in hair ghemeert
ende an cristum al ghekeert
drie pointen siin die therte roeren
ende inder dinghe minne voeren
teerste is doghet sonderlinghe
die men kent anden dinghe
wat die herte te minnen kiest
anden goeden men niet verliest
tander point dat is ghicht
die die minne bet uaster sticht
want mit rechter minnen gauen
salmen altoes die minne lauen
dit en seggic dair bi niet
dat minne staet bi ghichten yet
mer als ghichte uan minnen gaet
die ghichte uan minnen danc ontfaet
mer gheefmen om datmen sal minnen
so moet die ghichte die minne uerwinnen
ende men mint die gaue dan mere
dan den gheuer dats onnere
terde point die werke siin
die uan minnen draghen scijn
want die werke die uan minnen comen
siet men wel ter doget vromen
dit siet die salighe bruut wel an
hoe si uan gode eerst began
hi is een uolcomen goet
ende alre goede een vloeiende vloet
bi hem siin wi dat wi siin
dat is sine goetheit fijn
sonder hem mach wesen niet
ende als die bruut die werke siet
die hi doir hare heuet ghewracht
so comt si vut hairre macht
van rechter minnen diese roert
dan wart si in hem gheuoert
mit herten dien si zere begaert
ende dien uander minnen aert
spreken wille ende selue sien
ende soetheit uan minnen tien
ende spreket mit begheerten groot
wair is miins herten ghenoot
hi come te mi talre stonde
ende cusse mi mit sinen monde
dat spreket hi come selue te mi
in wien ic worden ben so vri
van minnen dat dinc en gheen
anders minne dan hem alleen
ende gheue mi hulpe ende raet
want mi campelike altoes staet
ende roere mi mit sijnre lust
so bin ic suetelike ghecust
die derde brulocht dus beghint
dair die siele wel in vint
den brudegom der salicheit
van wien hair is altoes bereit
chierheit uan alrehande doghet
dair si zere mede wart verhoghet
ende si bliuet in hem ghestade
behoet uan sonden ende uan quade
doe adam onghehoirsam wart
quam hi in veden swair ende hart
want god enter enghelen scare
veden den mensche langhe dair nare
drierhande vrede hi verloes
bi onurede die hi vercoes
deerste was die vrede des tijts
want des haets ende des nijts
wart uele op airtrike ende noch is
dander is herten vrede ghewis
die ons adam hadde verloren
des wi noch dicken liden toren
die derde was vrede der ewicheit
die allen menschen was ontseit
eer dat suete kint ihesus
der menscheit gaf des vreden cus
dair hi ons mede weder gaf
den urede die ons adam nam af
ter eerster bruloft quam die vrede
des tijts hier of seit ter stede
een prophete dese woort
vrese sal siin als hi comt voort
entie enghelen singhen vrede
den luden uan goederwillichede
dit was ter werelt openbare
want in alle sine iare
was ouer al die werelt vrede
ende pais in ghestadichede
des herten vrede ons god ooc brocht
inder kerstenheit brulocht
want doe hi was van dode verresen
als wi inder ewangelie lesen
sprac hi mit sinen sueten monde
sine iongheren te menigher stonde
v si vrede den latic v
ic gheue v pais ende vrede nv
desen vrede ontfinc die bruut
inden apostolen ouerluut
want die heilige xij gods boden
so wat si leden in menighen noden
hare herten worden niet ontsat
van ureden om dit noch om dat
mer si bleuen al ghestade
in herten urede uan gods ghenade
dair na doe die kerstenheit
vaste meerde ende wart breit
mit confessoren ende martelaren
ende mit magheden harentare
al leden si die bitter doot
ende menigherande pine groot
nochtan worden si niet quijt
des herten urede tenigher tijt
mer si ontstonden in allen steden
ende sterkeden in verduldicheden
ende noch heeft uast die kerstenheit
des herten vrede so wat leit
of verdriet hair ouer gaet
si bliuet in des vreden staet
ende sal ooc in antekerst tiden
die anxtelijc op hair sal striden
des herten urede niet vertien
want si sal vaste an gode lien
dair si emmermeer sal mede
winnen eweliken vrede
dats die vrede der ewicheit
dair hier voren of is gheseit
dair ysayas uele of sprect
miin uolc sal sitten wel bedect
in des ureden scoenheit groot
in die woninghe sonder ghenoot
ende in rikeliker rusten
veruult uan allen herten lusten
dese vrede wart ghegheuen
der bruut gods na desen leuen
inder brulocht die dan beghint
daer men niet dan vrede en vint
ende vroude sonder vergaen
want dat ewelike sal staen
ende want cussen een teken is
des vreden ende der minnen ghewis
dair om begaert altoes die bruut
gods cussen dair mede gaet wt
al onurede  ende pais gaet in
inder salicheit ghewin
ende spreket recht in desen woort
die si uan minnen bringhet voort
hi cusse mi uan sinen monde
mitten cussen talre stonde
dats geue mi urede ende sine ghebode
dair ic mede uolsta in gode
ende bliue gheuest in sire minnen
die ic beghere mit allen sinnen
allen die dit woort vernemen
macht niet wairdelijc ghetemen
dat si tcussen uan gods monde
moghen nemen tenigher stonde
want cussen beduut minne
ende rechte lieue uan gansen sinne
mit cussen uersoont men onurede
ende men maecter urede mede
vanden vrede heb di ghehoort
mer hoort nv uanden cussen voort
niement en vermoede hem des
dat hi wairdich si ghewes
te cussen den sueten mont
gods hine si te male ghesont
want die mit sonden is besmet
ende hem des cussens dan vermet
hi maket hem seluen ombequame
sinen vrienden ende bliuet in scame
och hoe menich is dire huden
in der kerstenheit der luden
die beulect siin ende besmet
ende mit vulen sonden beset
ende nochtan in ghenen tiden
gode selue te cussen vermiden
want als si gods lichame ontfaen
so cussen sine sonder waen
die nochtan siin in das ghelike
in ualscheden dair si sijn rike
ende oec gheliken si sathan
in houairden die nie vrede ghewan
ooc gheliken si pylate
die hem nie ter doget en sate
ende willen selue gode nemen
die niet en dorste des ghetemen
dat si mit onreinen monde
den mensche cussen tenigher stonde
die iet beter waren dan si
tot desen mach god spreken tsi
dattu mi biets den vulen mont
die ye ter quaetheit open stont
dus doen dese gode lachter
ende setten hem in salicheit achter
o mensche merke die wairdicheit
die di uan gode is bereit
nochtan dattu wairs verloren
heuet hi weder di vercoren
ende ghecocht mit sire doot
ende weder brocht ter hopen groot
ende heuet di in allen sinnen
ghegheuen teken sire minnen
dair om uerstant wel ende vernem
hoe du in minnen coms te hem
dattu wairdelike sinen mont
cussen moghes telker stont
so wie gode wille behaghen
die moet ootmoedelike draghen
bitteren rouwe uan sinen misdaden
ende comen sciere te ghenaden
ende cussen mit magdalenen
die voete gods mit bittre wenen
van herte om al sine sonden
so wart hi dair of al ontbonden
ende die gods uiant was voren
wart siin vrient dan mituercoren
want het is ghemene sede
die misdoet tenigher stede
die bouen hem is sinen here
dat hi mit rouwen ende mit zere
om te betren ende te boeten
valle ende cusse siins heren voeten
dit dede maria magdalene
des wart si uan sonden rene
dit doet die prophete verstaen
hi seit die duuel sal vte gaen
voir sine voeten dat beduut
dats duuels werken vlien al wt
als wi mit gansen rouwe comen
te gods voeten tonsen vromen
dan sulwi te sinen handen gaen
van wien wi sine gauen ontfaen
ende cussen die wel minnentlike
die ons maecte van duechden rike
ende bescudde ons uan ghewelt
dat wi niet weder werden geuelt
in sonden vandes duuels droch
des pleghen ooc die arme noch
als men om gode hem geuet yet
of hem doet hulpe in hair verdriet
so cussen si der hulper hande
om die hulpe sonder scande
dus sulwi gods handen open
wes hulpe wi altoes aneroepen
dat si ons onthouden vast
dat wi uol staen in alle last
ende dat si ons die gracie gheuen
dat wi niet meer in sonden sneuen
mer dat wi altoes uolstaen
in duechden ende emmermeer voort gaen
beide mit crachte ende mit sinnen
blidelike in sijnre minnen
so moghen wi eeschen tsoete open
dair wi die bruut ons heren roepen
dat hi ons bringhe vriendelike
sine gracie die ons make rike
ende ueruolle mit siinre minnen
so dat uan buten noch uan binnen
ghene dinghe wesen moghen
die ons uan sire minne toghen
dat meent dat hi sinen geest
ons vriendelike gheue te uolleest
die ons altoes in hem behoede
in ganser minnen mit oetmoede
mit rechte mach ons dinken wonder
hoe dit woort is so besonder
dat hier spreket hi cusse mi
mitten cussen ende dair bi
set hi siins monts dese sprake
meent emmer sonderlinghe sake
hier mede willic die uerwinnen
die spreken in haren domme zinnen
dat dit boec heuet salemoen
ghemaket uan siins wiues doen
die dochter was als men doe vant
des conincs uan egipten lant
datter wairheit en is niet
als men in desen woorden siet
want dit boec in allen saken
moeste die heilighe gheest al maken
diet salemoene voort scriuen liet
als men openbare hier siet
dat hi die brulocht soude bescriuen
die emmer moet ghestade bliuen
van gode ende uander kerstenheit
anders wart so ghenoech gheseit
hi cusse mi ende anders niet
dat uerstonde wel alle diet
of hi cusse mi mit sinen monde
dats gheuoech ende ware orconde
mer dat hi spreket hi cusse mi
mitten cussen ende set dair bi
siins monts dat geuet ons andren zin
want hier sijn drie personen in
die cusser ende siin mont nochtan
dan cussen dat dair wel voeghet an
dair om sijt des wel ghewis
dat god die uader die cusser is
die mont gods sinen lieuen sone
dair hi mede spreken is ghewone
entie heilighe gheest dat cus
dat ons uan gode comet dus
te sire lieuer sueter bruut
want biden heiligen geest quam vut
in enen vleessche twe naturen
die ewelike moeten duren
in onbegripeliker minnen
hets bouen allen menschen zinnen
doe die bruut uan desen cus
haren eesch hadde aldus
soude die brudegom billic vraghen
wat hair an hem so mochte behaghen
dat si mit so sueter wairde
dat cussen uan hem begheerde
des sprac si want dijn bursten sijn
vele beter dan die wijn
want si suete in allen thaluen
rieken uander bester saluen
doe die bruut had hair zinne
gheopenbairt uan rechter minne
die si ten brudegom droech
thant wan si alhair gheuoech
van allen des begheerde hair zin
want hair quam grote soetheit in
ende si ontsoef een roeren binnen
als of hair brudegom sprake van minnen
o lieue du begheers uan mi
dat ic emmer cusse di
wat heuestu nv uan mi vernomen
dat ic om cussen ti moet comen
men mach di dit ter boutheit
tien dattu so ghereit
ende so scier gheues tenen man
dien du doch nie saghes an
dit mach men merken wel te scame
enter reinre minnen blame
want rechte minne ende fijn
sal ghestade ende scamel sijn
want die bruut dit heeft vernomen
dat hair brudegom is comen
ontsculdicht si hair mitter vaert
ende scamet hair dat gheopenbaert
is hair suete vreuelheit
dair om antwoorde si ghereit
of si sprake miin domme sin
gaf mi dat uan minnen in
want ic diin cussen sere beghare
ende dat en si di niet ommare
dair toe mi dine minne dwinghet
die mi grote soetheit bringhet
want dine bursten beter siin
altoes dan enigherhande wijn
dit spreket of si segghen woude
o vrient ic weet wel dat ic soude
mi te rechte hebben vermeden
van so vreueliker dompheden
mer die soetheit dijnre borsten
doet mi so uan minnen dorsten
na dinen cussen dat ic en mach
dair of mi tien nacht no dach
en ties niet mijnre vreuelheit
want ic doet bider minnen heit
want dine borsten suete sijn
ende si mi bouen alle wiin
lauen ende suetheit gheuen
dat ic in di so bin becleuen
van minnen dat ic niet en merke
dan hoe ic mi in di ghewerke
in desen woirden sulwi proeuen
verstandenisse die wi wel behoeuen
die borsten die onse here draghet
dair ons die scrift hier of ghewaghet
twee pointen inder godheit siin
die lauenisse bouen alle wijn
den mensche scinken ende gheuen
die inder kerstenhede leuen
teerste is dat god den sondair
langhe spaert in sonden swaer
wi sien dicken mit onsen oghen
als wi dair na willen poghen
dattie mensche heeft gode begheuen
ende leet in sonden siin leuen
sulc in stelen ende in rouen
ende in groter onghelouen
sulc in menighen quaden ghewinne
der rijcheit sulc in vulre minne
menigen dach ende langhe tijt
nochtan dat god mit hem lijt
als die gherne siet dat keren
dit wil ons die prophete leren
ic en wil niet dat doot si
die sondair mer dat hi hem te mi
bekere ende hi bliue leuen
sinte paulus heeft oec bescreuen
en weetstu niet dat gods goetheit
di verduldelike beit
om dat si wille leden di
te betren ende maken vri
mensche merke dese borste wel
ende wes di seluen niet so fel
dattu iet soekes te uergheues
mer die wile dattu leues
beter di ende nem ghenade
ende com te gode al ist spade
nochtan moghestu wel ghenesen
ende en twiuele niet uan desen
dese borst is beter dan wijn
hier of spreket sinte augustijn
rechte rouwe is niet te spade
des si is in waren rade
merke ooc wat is dese wiin
die argher dan dese borsten sijn
dat is der prelaten scelden
ende openbair der sonden melden
die gheliken den wijn ghenoech
want der sonden ongheuoech
bijt si mit harer scerpheit vut
ende gheuet der sielen oec saluut
dair om is beter gods verdult
dan berispinghe uander scult
des die sondair wel betide
weder comt an gods side
dander borste is oec soete
die ons gheuet der sonden boete
want bi hair moet wi ontfaen
ghenade van dat wi misdaen
hebben des ons ganse rouwe
weder bringhet te gode mit trouwe
hier of gheeft ons die scrift oirconde
ende spreket dus in welke stonde
die sondair sucht om sine sonden
dier ghedinket ic in gheenre stonden
van deser borsten dat suete soc
verdriuet alre sonden ioc
merke dat dese borst ooc is
beter dan wiin al ghewis
hier te voren in ouden tiden
doe die luden in allen ziden
leueden na hairs selues wille
doe sweech die oude ewe niet stille
mer elken mensche si gheboot
die onder hare was cleen of groot
dat elkerlijc sine misdaet
beteren soude na haren staet
wie der misdaet soude ghenesen
dat moeste bider ewe wesen
lijf uoir lijf hant uoir hant
oghe uoir oghe tant voir tant
vrient te minnen viant haten
misdaet in allen wraken saten
dit was die wiin die douwe ewe dranc
dair menich bi wort so cranc
dat hi eer dat lijf begaf
eer hi der misdaet quam af
dair om moet gods borste wesen
beter dair wi bi ghenesen
ende weder comen in ghenaden
dan die wiin uan ouden staden
mensche en hebdes nemmer wonder
dat cristus borsten al besonder
beter siin dan enich wiin
want si uol ghenaden siin
biden wine sulwi merken
wrake uan duechdelike werken
merke in di seluen ende ghif oirdeel
welc dinct di siin dat beter heel
of god thant die sonden wreket
als die mensche mit sonden breket
of dat hi vriendelike beit
tot dat hi ter boeten wart ghereit
entie mensche die sonden of staet
dinket di niet siin beter raet
dat god die sonden thant vergheuet
of die mensche dair rouwe of heuet
dan dat hi so uaste die sonde
hilde dat hi in gheenre stonde
dair of emmer mocht ghenesen
wie soude dan behouden wesen
of die wrake thant moste volghen
als god op ons wart verbolghen
ende dair om volghet hier na wale
inder lettren dese tale
si ruken beide in allen thaluen
vander alre bester saluen
wat gheuet ter werelt betren rooc
ende bequameliker ooc
dan te beiden ende te wachten
of die mensche gods wil achten
als hi hem seluen wel besiet
ende uan sondelijc verdriet
ende als hi wil te boeten comen
dat hi uan gode dan wart genomen
in ghenaden ende hem vergheuen
wart siin sondelike sneuen
dese borsten gheuen roke wide
tallen steden in allen tide
want dits ouer al ghemene
den mensche verbairt groot ende clene
noch sulwi anderwarf verstaen
twee borsten die cristus heuet aen
die soetheit so groot draghen
dat si verdriuen alle plaghen
dits tweerhande ontfermicheit
die altoes is in hem bereit
dat ene is dat hi mit al sire cracht
ons heuet uerlost uan sduuels macht
hier of doet ons die scrift verstaen
ende bringet dese woirden aen
louet ghi hemel ende airde verblijt
god troest siin uolc talre tijt
ende sal ontfermen sijnre armen
die op hem roepen ende karmen
dander borst die cristus heuet
die so grote suetheit gheuet
is dat hi ontfermelike
gheuet dat leuen ewelike
hier of is ons oec ghegheuen
orconde ende aldus ghescreuen
sine sullen niet meer hongherich sijn
noch uan dorste liden piin
ende ghene sonde salse claen
ende alle noot sal uan hem gaen
want hair ontfermer sal berichten
ende salse leden sonder plichten
toten water der ghenaden
dair hise emmermeer sal saden
merke reine bruut du kerstenheit
ende du salighe siele ghereit
hoe suete des brudegoms borsten sijn
wair was ye sulc dranc of wijn
die so suete smaec ye gauen
dat si so suetelike mochten lauen
doe die mensche ter sielen was doot
ende langhe tijt in groter noot
ende men dranc den wijn der scricht
des ouden een in zware plicht
die wiin en voede die siele niet
men scouwede al des liues verdriet
ende dienden om wairliken loon
dit was al bi des duuels hoon
diese so uaste hadde beseten
dat si hadden meest vergheten
tleuen dat ewelike sal staen
in deser dolinghe moesten si gaen
tot anden tiit dat cristus quam
ende menscheit an marien nam
ende toonde ons die luchter borste
inden nodeliken dorste
want den douen gaf hi horen
den blinden sien enten verloren
brochte hi weder an sine stede
hi dede dode verrisen mede
hi leerde hem wech ter salicheit
ter doget was hi altoes bereit
ten lesten liet hi hem vanghen
ende iammerlike ant cruce hangen
dair hi ontfinc die bitter doot
ende uerloste vter noot
die menscheit die so langhe in dole
gheleghen hadde in sduuels scole
ende so uele dair in gheleert
dat hi them al was ghekeert
merke dese borst lieue bruut
hoe ontfermelijc gaf vut
ende nochtan alle daghe gheuet
soetheit dair die mensche bi leuet
besie dit ende merke wel
wiltu ewelike leuen
ende voeghe di te sire minnen
merke voort mit scerpen sinnen
hoe hi siin rechter borst di toont
dair hi di niet mede hoont
want siet men di in sonden sneuen
dair weder is di boete ghegheuen
siin sacrament heuestu ontfaen
sine lere wart di op ghedaen
hi raet hi troest ende hi ontfaet
hi uergheuet di dine misdaet
hi voet di mit sinen lichame
hi hoet di uan des duuels rame
wat di ter salicheit mach temen
dat moetstu altoes uan hem nemen
des dine begheringhe dair in staet
dattu uolghes sinen raet
nochtan heuet hi di bereit
also grote salicheit
dat alle tongen dair in lamen
te uolspreken dair of te samen
alle herten des ontsien
dat si uolcomelike dat spien
geen horen cant wel verstaen
wat die mensche sal ontfaen
na desen leuen dat di bereit
sal siin van ontfermicheit
hier om was si wel beraden
die kerstenheit die van ghenaden
gods prijsde bouen wiin
die soetheit der borsten sijn
want si salighe lucht op luken
die bouen alle salue ruken
dit spreket dat hair soetheit
ouer al is ghebreit
ende dat geen wiin is so goet
die ter salicheden spoet
ghelike dese borsten gheuet
want elc salighe dair bi leuet
noch moet wi ene glose verstaen
die bequame is sonder waen
die kerstenheit is een lichame
des cristus is een hooft bequame
want watmen siet uan kerstenheit
dair wart cristus in gheleit
die kerstenheit heeft wel bi reden
na die werken uele leden
sulc siin gheheten oghen
die nauwe merken ende poghen
om die wairheit die si wisten
als apostolen ende ewangelisten
ende wat ter salicheit behoort
sulc siin mont ende gheuen woort
van goeder lere ende uan rade
als goede papen in haren grade
sulc siin oren die vernemen
watter hoersamicheit wel sal temen
als die hem seluen al begheuen
om dat ewelike leuen
entie bescermen die heilighe kerke
ende doen der caritate werke
in aelmoese ende in anderen duechde
dair men die arme mede verhuechde
dat siin die hande sonder waen
die den duuel hier verslaen
die voeten siin die gaen ende lopen
dair men themelrijc sal copen
om die nootdorstighe te helpen
ende der armer commer te stelpen
hier of siin oec wel prelaten
vader moeder in caritaten
want si die gods kinder winnen
die si mit herten sullen minnen
want si moeten uaderlike
al voir sorghen ghemeenlike
der kerstenheit siin si vadre
wel ghenoomt alle gadre
si moghen wel heten moedre
want si sijn in gode voedere
alder heiligher kerken kinder
mit lere meerre ende minder
die si hier te gode bringhen
in alle duechdelike dinghen
als sinte paulus leert ghewis
hoe elc prelaet die moeder is
inder heiligher kerstenheit
want hi dus uan hem seluen seit
mine kinder die ic anderwerue
ghebair in salicheit bederue
tot cristus wart in v gheuormet
dair bi die duuel wart verstormet
die moeder dragen wel die borsten
dair si die kerstenheit in dorsten
mede lauen ende voeden
si moeten se wel nauwe hoeden
voir al hair miscomen
dus sullen die prelaten gomen
der kinder uander kerstenheit
des sullen hem siin altoes bereit
twee borsten die uol sullen siin
altoes uan sueter minnen fijn
prelaten salmen die al heten
die alre ouerst siin gheseten
paeus patriarke cardinale
bisscopen proeste altemale
abten deken priesters mede
die curen hebben in elke stede
dese sullen hebben suete borsten
dair si der kerken kinder in dorsten
mede lauen ende voeden
ende altoes uoir den duuel hoeden
des spreket die brudegom al hier
als of hi der bruut antwoirde scier
van mi begheerste te sine ghecust
ontsich di niet na dinen lust
sal di ghescien want ic doet gherne
ende desen staet mi niet tontberne
want dine borsten beter sijn
dan alle dranc of enich wijn
dat spreket alle dine prelaten
die hem na rechte in di zaten
altoes twee zoete borsten dragen
dair si mede al sonder claghen
soeken die siin so soete voir mi
dat ic bin ghereet te di
te cussen om hair soeticheit
die dair of comet ter wairheit
dese twee borsten moeten wesen
twee minnen dair wi bi ghenesen
van sonden ende uan onghemake
die rieken bouen alre sake
dats gode bouen al te minnen
van alre cracht ende van zinnen
ende dair toe onsen euenkersten
gheliic ons minnen sonder versten
dese twe borsten voedent al
dat hier leuet groot ende smal
salichlike inder kerstenheit
alle voetsel hier in leit
want alle duechden sijn ombequame
voir gode sonder minnen name
die wijn die so goet niet is
als dese borsten des sijt ghewis
alle wereltlike lust
die den mensche gheeft selden rust
want so die mensche meer wiins drinct
so hem vleeschelike lust meer dwinct
mer die twee minnen ghebode
leden ons vut alre node
die prelaten sullen gheuen
salighe lere ten goeden leuen
dair mede goet troest ende raet
ende berespinghe uan misdaet
ende dair bi in salicheit
sal hare name siin ghebreit
dat si goede roke gheuen
ouer al uan goeden leuen
dan rieken si uander bester saluen
onder tuolc in allen thaluen
drie saluen sal die mensche maken
gode in bequamer saken
deerste salue hoort ten voeten
dair wi mede moeten boeten
al onse sondelike daden
ende vinden voir gode ghenade
wi sullen gaen al onghespairt
in onser consciencien gaert
ende lesen crude der bitterheit
die ons uan sonden siin bereit
wi sullen proeuen ende merken
van onsen leuen al die werken
die wi ie tenighen stonden
daden in die seuen hooft sonden
ende al dat wi mit onsen zinnen
misdeden buten ende binnen
ende hoe wi ieghen rechte gheloue
ye vielen indes duuels cloue
ende wat wi inden x gheboden
ye versumeden in enighe noden
of inden werken der caritaten
des sulwi ons ghedenken laten
ende sullen si in des rouwen steen
ontwee stoten al ghemeen
ende doen si dair na alte samen
inden pot der groter scamen
ende menghen honich al dair mede
der godliker ontfermichede
ende smout uan rechter minnen
ende settent dan in allen sinnen
inder vurigher innicheit
so wart ene goede salue ghereit
dair mede salmen die voeten saluen
ons heren gods in allent haluen
merket marien magdalene
hoe clair si wart ende hoe rene
hoe si dese salue goet
op gods voeten die so groot
roke gaf die thuus alduer
wart veruult uan sueten guer
dese salue noch sueter smaect
hair roke is ouer al gheraect
so wide als die werelt is
des is niement onghewis
wie is nv in kerstenheit
die sin heuet ter salicheit
ende dese roke niet en ruket
die men uan deser salue suket
noch heeft ene salue vorder goor
si ruket inder enghelen choor
penitencie is hare name
den enghelen is si bequame
dat ewangelie ons dus seit
ic segt v allen mit wairheit
dat inden bliscap meer
denglen hebben dat hem bekeer
vanden sonden wesen doruen
want si ghene sonde hebben uerworuen
merke hoe dese salue ruket
als si hair te rechte op luket
dese salue gheuet ons boete
als wi saluen die gods voete
ter ander salue wilwi raken
entie wel wiselike maken
want dair hoort gods wijsheit toe
dat mense wel make ende hoe
si goet wart dat onse ghewin
dair of ter salicheit come in
ende dat wi sonder twiuel wale
voir gode ruken altemale
ende wi warden gode bequame
ende sinen heilighen sonder blame
dander salue salmen maken
vanden alre besten saken
die men vint entie sijn moghen
wi sullen herde nauwe poghen
ende gaen inder naturen hof
ende nemen merkelike dair of
wat was wat is ende wat sal wesen
dair sulwi kennisse recht of lesen
ende hoet uan gode is al ghemaket
ende in wijsheit wel ghesaket
ende hoet bi hem al staende bliuet
ende wat gods doget al bedriuet
wi sullen ooc ter menscheit gaen
ende merkelijc dair of verstaen
hoe si uan gode is verloost
ende gheset in groten troost
al om proeuen ende merken
onser salicheit werken
ende ouersien die weldade
die ons god heuet om ghenade
ghedaen ende wat hi heuet gegeuen
salichlike in onse leuen
sone vinden wi niet dan alle doget
die ons rikelijc heuet verhoghet
dese crude salmen lesen
ende louen gode al in desen
ende salse werpen in den steen
der verhoochnisse ouer een
ende oli der bliscap dair toe menghen
ende dair na inden vuere brenghen
der begaerten die bernen sal
in gods minne ouer al
so comt dair of die goede salue
datmen gode in allen thalue
louen sal ende benedien
ende in sine minne lien
dit wil ons ooc wel dauid leren
offer des loues sal in eren
verhoechnisse alre weldaet
gods dair siin lof vut gaet
dats ene salue des god ghelouet
die behoort wel an dat houet
dat cristus is der kerstenheit
die sal emmer lof siin breit
dese salue voir gode ruket
harde soete als mense opluket
mer die arm siin uan zinnen
ende onghestade in rechter minnen
ende mit der werelt al verladen
ende konnen hem dair toe niet ghestaden
dat si dese salue uolmaken
ende uolbringhen in rechten saken
mer die ghene die siin snel
te gods dienste ende merken wel
die grote gauen die ons god
ghegeuen heuet ende sonder spod
wel grote dinghe door ons gedaen
die moghen in gods loue gaen
ende eren ende danken hin
die alles goets een beghin
deerste salue die is goet
mer dese is beter talre spoet
ende want elkermallic niet
te rechte proeuet ende besiet
gods gauen sonderlinghen
ende sine werke in alle dingen
nochtan sulwi twee dingen proeuen
die wi ter salicheit behoeuen
dair wi dese salue of maken
mer niet uan so diere saken
of wi alle dingen conden
sonderlinghe elc ondergronden
dat god inder naturen houe
heuet geplant te sinen loue
merke wi dan twe pointen goet
die ons herte zin ende moet
in gods loue verheffen wel
so dat hem elc mensche billic sel
minnen louen ende danken
in alle tiden sonder wanken
dat siin onser verlossenisse
twe manieren al ghewisse
hoe hi ons verlost heuet
ende wat hi vruchts ons dair in gheuet
onser verlossenisse manire
die is te merken altoes hiere
hoe hi mensche wart ende ons quam
in onsen vleesche dat hi an nam
ende dat hi in alle dinc dulde
dattie nature gaf uan sculde
sonder allene die vlecke van sonden
die wart an hem nie gheuonden
hongher dorst hitte coude
menschelike crancheit menichfoude
ten lesten die bitter doot
dair mede halp hi ons vter noot
sine verrisenisse sijn op uaren
ende te gheuen sonder sparen
sinen gheest dair ons quam ane
des ghelouen rechte lane
dits der verlossenisse maniere
nv merke wi die vrucht ooc sciere
dats dat wi die al verloren
waren weder siin vercoren
ende siin bi sire doot ghenesen
wie is dan of wie mach wesen
die hier of ghene salue maket
want hier of wart si wel gheraket
louen wi ende danken gode
ende houden vaste sine ghebode
ende bliuen in sine minne ghestade
so veruult ons sine ghenade
dese salue heet god lof
ende comet vtes hemels hof
want die crude sijn dair ghelesen
die ter saluen moeten wesen
dese twe saluen laten wi staen
ende sullen ter derder gaen
diemen maect uan crancken crude
dats uan nootdorftighen lude
die salue hiet ontfermicheit
in deser saluen uele crachten leit
si is die beste uanden drien
als men die wairheit al sal sien
gans inden hof der kerstenheit
sich al omme wide ende breit
ende merke wie yet commers heuet
ende wie armelike leuet
ende wie mit noden is beuaen
dien saltu te helpen staen
soec al omme die arme crude
dat siin die nootdorftighe lude
ende betre hem al hair misquame
oftu moghes in gods name
ende in ware minne werke
gans sich al omme ende merke
voet den hongherighe ende laue
den dorstighen den doden graue
den zieken vande enten ghebonden
help ende troest tallen stonden
diin herberghe si den armen open
ghif den naecten dat hi soude copen
om siin armoede dijn ghewant
die di misdoet verghif te hant
lere die dwase sture die quade
help die in node siin verladen
den droeuen troest den goeden sterke
doch der ontfermicheden werke
ende menctse wel mitter gods minnen
want anders mach die salue niet winnen
cracht ende roke der salicheit
dair mede sal di siin bereit
ende des arbeits sueticheit
dese salue sonder waen
is uan gode wel ontfaen
dese brochten drie marien
doe si sochten ihesum den vrien
die uander doot was op gestaen
mer dese salue quam hem niet aen
ende sine wart ooc niet verquist
dat quam bi siinre minnen list
om dat si bliuen soude gheheel
ende comen wel te deel
sinen armen dies behoeuen
mensche hier saltu proeuen
dat god die salue doe spairde
dat hi di dair mede bewairde
ende woude se dattu se alle daghe
gaues den ghenen die in claghe
ende in node hier moeten wesen
dits die salue dair wi of lesen
die dalre beste is emmer
hier of laten die borsten nemmer
der kerstenheit den rueke bequame
die si spreken in gods name
mit dude hebdi wel vernomen
merc die woirde die hier nacomen
ghestort oli is dine name
oleum effusum nomen tuum iiij
merct hoe recht dit is bequame
na den rueke die sachticheit
die altoes in gods minne leit
o zoete ende lieue brudegom
ic merke wel ende neme goom
dat mine borsten di siin bequame
dat comet uan dinen soeten name
die socht is uan ontfermicheit
want uan di ist mi bereit
dat ic hebbe of wat ic bin
van mi seluen en heb ic niet in
oli die besloten is
in siins vaets behoudenis
die geuet ghene roke buten
mer als men tvat moet ontsluten
so moet hi ouer al dan ruken
dit mogen wi dan uan kerst op luken
die oli is alre ghenaden
hoe hi in godliker staden
verborghen was in des uaders scoot
entie werelt hadde noot
doe gaf hi roke en gheen
ende roeken iement dat was cleen
vanden uadren die voir ons waren
mer doe hi hem woude openbaren
ende wart in onsen uleesche ghegoten
dair hi hem ons woude ghenoten
ende sine kennisse wart bereit
sinen name ouer al ghebreit
doe wart ghestort die oli name
dats ihesus die ons is bequame
of cristus dat so uele luut
die ghesaluet is vut ende vut
hier voren inder ouder wet
wast uan gode soe gheset
dat men saluen plach coninge
propheten ende papen sonderlinghe
doe was god allene bekent
vander ioedscap al omtrent
sine name was besloten uast
inder ouder ewen last
want toude ioedsche diet
wilde uan ihesum cristum niet
mer doe cristus hier was comen
ende hat die menscheit an ghenomen
doe wart die oli name ghestort
die in marien was begort
so wart hi uanden hemel hier
in der maghet ghestort scier
stiit doe hi ons was gheboren
wart hi vut ghestort ons voren
beide ioden ende heiden
ende alle die hem dair toe reiden
dat si sine lere namen
ende worden kersten sonder scamen
ende wie den dope doe ontfinc
dien gaf hi doe die salighe dinc
keersem ende oli dair men mede
besaluede na der coninghen zede
doe wert die oli name wide
vut ghestort in allen zide
want dese name is nv ghespreit
van oosten dair die sonne op gheit
ten westen dair si neder gaet
dese woorden aldus verstaet
dat dese name ihesus kerst
nemmerme ghewinnet berst
mer dat hi sonder enich termijn
emmermee gheeert sal sijn
cristus ons ghesaluer luut
dat die scrift aldus beduut
dat hi mit oli der vrolichede
is ghesaluet na conincs zede
vanden uader uoir al ghenoten
des heet siin name wel vut ghegoten
oli ooc is dese name
ihesus ons allen wel bequame
die luut verlosser ouer al
dese name is inder wereltdal
wte ghegoten oli reine
want niement is groot no cleine
die uan sire ontfermicheit
die in sine name leit
ghene gracie en heuet ontfaen
inden oli sulwi verstaen
zes duechden die ons cristus geuet
den ghenen die in gode leuet
oli luut ontfermicheit
want cristus is ons die bereit
oli betekent ons oec vrede
oli gheneset ghewonde lede
oli lauet oec die sieken
oli lucht wel inden wieken
oli bouen allen uate vliet
dese pointen als men siet
dats ons ihesus heuet ghebracht
in sire zoeter namen cracht
van sire groter ontfermicheit
is hier bouen v gheseit
hoe si ruket vten borsten
beide den lesten ende den vorsten
ghi hebt ooc int eerste vernomen
hoe ons mit hem vrede is comen
dair om laten wi dat hier staen
ten derden pointe wil wi gaen
hoe hi onse wonde heeft ghenesen
dat moeste mit sinen wonden wesen
die hi an den cruce ontfinc
dair dat soete bloet vut ginc
dat noch saluet onse wonden
die wi winnen uanden sonden
ten vierden male geuet hi ghesonde
die hier siec siin talre stonde
hi lauet ons mit rechter lere
ooc lucht ons die suete here
mit miracle ende mit werke
dat noch hout die heilige kerke
hi vliet ooc bouen alle uate
want hi in godliken sate
bouen allen heiligen gaet
inder salicheden staet
al ist sake dat hi heuet
vele namen die hem geuet
die scrift om menigherande werke
die hi doet in sine sterke
doch besluut die name ihesus
in tween pointen emmer dus
alle die namen hoemen nomet
in twe pointen dat wel comet
want men verstaet sine mogentheit
dair in of goedertierenheit
vander mogentheiden name
scrijft ons dauid sonder blame
siin name is heilich ende anxtelijc
van sire grootheit spreket ghelijc
sinte pieter dat name en ghene
is onder den hemel dair wi ghemene
in behouden mogen bliuen
dan inden name die wi scriuen
ihesus des spreket hi selue wale
inder ewangelien tale
so wat ghi bidt minen vader
in minen name nemet hi al gader
ihesus is honich inden monde
inden oren soete oirconde
ende ene vroude inder herten
ene medicine in allen smerten
dair om sprac die reine bruut
dine name is oli ghestort vut
dit sulwi also verstaen
dat aldie werelt heeft ontfaen
den oli alre salicheit
die ute dinen name gheit
ende is ghestort ons in ghenaden
want bi di is alle mensche beraden
want so wie is bedroeuet
hi denke ihesus als hijs behoeuet
hi wart ghetroest alte hant
valt iement inder sonden pant
hi roepe dese name aen
hi wort ghenesen sonder waen
want dese name slecht alle toirne
ende breket der houairden hoirne
ihesus ganset talre tijt
sonde uan hate ende van nijt
der onreinicheden vloet
verdriuet hi mit groter spoet
den dorst der quader ghiericheit
wart bi hem en wech gheleit
ende alle sondelike male
verdrijft dese name wale
dair om spreect die bruut ghereit
wie des namen doget wel weit
want dine name is also goet
dat hi mi geuet rechte boet
dair om hebben di ghemint
die ionghe ghespele die men vint
in suuerheit cuusch ende reine
dats goede sielen al ghemeine
die vandi hebben wel vernomen
sachtheit die hem toe is
van minen borsten bi dinen name
die altoes soet is ende bequame
als die maechden hebben gheroken
van dinen name die is op loken
oli dair of siin si gheroert
ende in dine minne ghevoert
want si te zere dair om di minnen
merc wat dit woirt heuet binnen
noch sprect die bruut mit zoeten zinne
die ghairne soetheit soude winnen
vanden brudegom sulke tale
dair sine mede an hair trect te male
si proeuet wat si heuet ghenomen
dats uan sire ghenaden comen
ende spreket dair om bistu ghemint
vanden maechden die men vint
bi mi dat is mine lede
ideo adolescentule dilexerunt te v
ende mine kinder in alre stede
minnen di vtermaten sere
dit is ghesproken lieue here
dine name is niet te vergheefs gestort
in minen borsten noch begort
in mi want dair om minnen di
die ghespele die mi siin bi
van roke so siin si ghewecket
ende uan dire minne ghetrecket
die maechden die siin bider bruut
altoes die salighe lude beduut
die wel merken gods gauen
ende der kerstenhede lauen
hoe si ons voet in menigen dorste
vander lauinghe hairre borste
dese siin mageden wel gheseit
want si uolghen al ghereit
der bruut als ons dauid ghiet
men sal leden sonder verdriet
den coninc maghede na bare
ende hair naeste sullen dair nare
di ooc werden toe ghebracht
want elc om dine minne acht
dit meent dat alle kerstine mensche
gode toe horen al na wensche
der salicheit dat si te samen
die soetheit des oli namen
zuken uander kerstenheit
want dese name is ghebreit
ende so wide ghestort vut
inden borsten der reinre bruut
dat dair of wart alle mensche gevoet
inder salicheden spoet
die name sal wecken onse zinne
te reinre ende te wairre minne
dat wi te rechte spreken moghen
mit sinte pouwels sonder loghen
ghestort is gods caritate
in onse herte te groter bate
die heilighe gheest is ons gegeuen
dair wi alle bi sullen leuen
des spreket wel die kerstenheit
dat woort dat hier voer is gheseit
om uutstortinghe diins namen
minnen di mit rechte te samen
alle salighe die an di
ghelouen ende horen te mi
dese minnen di te sere
merc hier rechter minnen lere
dat innicheit uan gansen gare
maket altoes die herte zware
want begheren sonder bruken
doet menich zuchten vte ruken
vander herten die zere mint
ende wart yement also bekint
dat hi uan minnen is ghewont
gods te zere tenigher stont
dien moet alte zere verdrieten
als hi geens troosts can ghemeten
hier moetic vten weghe gaen
salmen dit rechte verstaen
die is billic in minen zinne
bi wien ic bin leue ende kinne
of ic werde ombequame
der ghenaden van sinen name
dats god die mi heuet ghegheuen
wesen kennen ende leuen
van desen drien bin ic hem sculdich
sere te minnen al verduldich
mer een dinc is die bouen gaet
die mi in ihesus minne ziet
want hi mi doe ic was verloren
weder te hem heuet uercoren
in allen dat hi makede ye
dair in en arbeide hi nye
want hi sprac ende alle dinc
wart thant in siin ontsprinc
dair en was gheen arbeit in
mer doe hi ons brocht int ghewin
weder toter salicheit
doe leet hi pine ende arbeit
in sinen woirden weder seggen
in sinen werken weder leggen
bespottere in siin torment
hi hadde uiande al omtrent
hi gaf hem seluen ons te broeder
ende verlosser ende behoeder
lerer ende hulper mede
ende trooster in serichede
dus heuet sine soete oli name
hem ons ghemaket alte bequame
ende dair om salmen billic minnen
alte seer in allen sinnen
nv merke siele ende lere
wat is minnen alte sere
dat is uan herten suetelike
ende uan sinne wiislike
ende starkelike uan alre cracht
dit heuet ons die scrift anebracht
dat wi gode sullen minnen
van herten ende uan allen sinnen
der sielen ende uan crachten mede
mit ganser ghestadichede
hier siin dese drie pointen in
soetelike sal siin dat beghin
dats datter werelt ere
ons uan gode niet en kere
want gods minne is sueter meer
dan al dese werelt eer
wijslijc sal ooc sijn die minne
dat ons ualscheit niet uerwinne
mit luste iet uan gode toghe
minne wi dus mit nauwer poghe
so mach die bruut uan ons wel seggen
ende ten salighen maechden leggen
des minnen si di alte zere
wanttu goet sijs lieue here
die bruut spreket minlike vrient
dien alle dinc te rechte dient
want dijn name is oli reine
in ontfermicheit ghemeine
ende du niement wilt verliesen
des hi dine minne wil kiesen
ende dair an uaste uol staen
als mine ghespele hebben gedaen
dattu hem na di wilt tien
dair om ghif mi hier te vlien
mit minen leden te di
ende maec ons uan der werelt vri
ende trecke mi wel uriendelike
na di want wi blidelike
trahe me post te vj
in die ruke willen lopen
dire saluen die ons is open
hets een alte grote pine
in minnen sonder troost te sine
al heuet die salighe kerstenheit
van gode alle gaue ghereit
die so goet siin ende bequame
ghesturt vte sine name
nochtan verlanghet hair zere des
dat si so langhe uan hem es
in desen armen crancken leuen
ende in so menigherhande sneuen
van haren leden die noch siin
in noden ende in langher piin
dit dwinget dat si roepen moet
trec mi na di dats mi goet
hier begheert die heilige bruut
salichlike te gangen vut
na cristum inder duechden straten
ende hoe si dair in hair sal saten
trecken heuet in een ghewelt
ende niement is te rechte gestelt
themelrike die men trecken moet
als ons sinte augustiin doet
verstaen die ons dus ghewaghet
bedwongen dienst gode mishaghet
dair om sulwijt dus uerstaen
dat in trecken twee sinne gaen
teen is al an des menschen danc
aldus te trecken dats bedwanc
dair mede te hemel niement comet
wat mit wille weder scromet
ende dat meent sinte augustijn
tander trecken dat mach sijn
van vrien wille ende mit ghehinghen
dat siet men wille wel uolbringhen
want wijt an die kinderen sien
die die moedren na hem tien
dat si hem uolghen sonderlinghen
ooc siet men wel in andren dingen
dat minne die herte so uerwecket
dat deen vrient den anderen trecket
na hem dair hi doch is node
dat comt uander minnen ghebode
dair om is hier of die sin
trecke mi vrient want ic cranc bin
men siet ooc wel datmen trect
wien die stercheit so ghebrect
dat si selue niet mogen gaen
dus is dit al sonder waen
als die bruut hier nv wel ghiet
trecke mi na di want ic niet
bi mi seluen comen mach
dine woirde doen ghewach
die mi wil uolghen die vertie
op hem seluen ende ane mi lie
ende neme siin cruce ende volghe mi
noch spreecstu een woirt dair bi
sonder mi en moghe di niet
doen als miin herte dat siet
so is in mi cranckeit so groot
dat ic hebbe dire hulpen noot
dair om trecke mi soetelike
na di dat ic ewelike
bliue vast in diinre minnen
want dijn rechterhant heeft binnen
ghenoechlicheit al ten einde
dats ewelijc sonder miswende
trecke mi want ict zere beghare
diins ghebruken sonder vare
dan mach mi ghescien niet
hier dair is so groot verdriet
mer trecke mi dair du selue bist
so bin ic seker soete crist
dan sulwi in den roke lopen
dire saluen mit groter hopen
ihesus cristus die goedertieren
trect ons them in ij manieren
hi louet ons groten loon
te gheuen in des hemels troon
ist dat wi hem willen volghen
sone werden wi nemmer verbolghen
van enigher noot na desen leuen
ooc heeft hi ons dair toe ghegeuen
sine gauen die siin goet
ende alter salicheden spoet
dus trect hi ons als die here den knechte
mit lone te werken sonder plechte
dair om spreket die bruut ghereit
gif dire ghenaden sueticheit
die mi salichlike uerwecke
ende in dinen weghe trecke
wanttu sijs wech ende wairheit
ende leuen dair men toe gheit
dair om lief so trecke mi
in di mit di ende te di
dat meent gif mi in di te gaen
want du bist wech laet mi uolstaen
in di die sijs rechte wairheit
ende trecke mi uoort te di ghereit
want du sijs ewelijc leuen
ende om dattu ons dit wilt geuen
so sulwi lopen herde zere
in rueken diere saluen here
dat wi sullen in ganser hopen
altoes te dire ghenaden lopen
mit begheerten ende mit minnen
als wi dine salue kinnen
dat siin dire gracien werken
die wi billic sullen merken
ende pinen ons mit alre cracht
di te winnen dach ende nacht
nuttelike mach men hier vte vraghen
wat dit woirt ons in sal dragen
dattie bruut spreket lief treck mi
ghelike of si allene si
hier op moetic antwoorde geuen
in dit salighe kersten leuen
siin hooft alle gods prelaten
ende lede hair ondersaten
want si den hoofde uolghen
ist in suren ist in sueten
als prelaten siin uerwecket
ende in heilicheit ghetrecket
so uolghen mede die onderdaen
dair om sal ment dus verstaen
trecke mi na di so comen mede
mine kinder in onderdanichede
ende dan sulwi alle lopen
ende salichlike in di ons hopen
ende leuen uan dire ghenaden
dair wi wel in siin beraden
als die coninc is ghekeert
so wart dat uolc dair toe ghemeert
mer tuolc mach bekeren wale
dattie coninc bliuet in dwale
anderwerf so mach men seggen
ende ons dese woort voer leggen
die bruut seit mi na di
wair om en is si niet so vri
dat si sprake trec ons na di
dese woorde uerwonderen mi
hier op geuic echt andwoirde
die bruut is uan gods acorde
dats dat si na hem tiet
ende hem ongheliket niet
een god is al in allen dingen
buten hem niet sonderlinge
siin mach dus is die bruut
in allen kersten uut ende uut
niement sonderlinge mach sijn
buten der kerstenheit kerstijn
dair om als si spreket mi
sijn hair alle gods kinder bi
van dien wilsi sceiden niet
als men an sinte paulus siet
doene god mit crachte trac
te hem haestelike hi sprac
saule wat ueruolghestu mi
saulus quam nie gode so bi
dat hine pinen mochte of doden
mer hi meende sine baden
ende leden die an hem gheloueden
dus seit die bruut die an hair houeden
dat si hair lede ouer een
ende si hair alre hooft ghemeen
quetst men enich let van di
thooft spreket wat wijtstu mi
dair om uolghen alle lede
in desen woirde der bruut mede
ende dat spreket trec mi na di
dats mi ende al die mi sijn bi
noch hier op een ander reden
die niet goet hier wair meden
twee pointen siin der kerstenheit
van gode altoes hier voer gheleit
dat ene gods castidinghe is
tander gods troestenis
dat een is suer ende tander soet
dat ene geuet der sonden boet
tander sacht ende gheuet vlijt
goet te doene in alre tijt
castidinghe is der minnen zeel
dair god mede trect den mensche ten heel
enter sielen salicheit
als hi in apocalipsis seit
ic castie dien ic minne
salemoen spreket oec mit zinne
god castiet alle kint
dat hi inder minnen vint
menich mensche te gode gaet
ende begheuet alle quaet
om datten god hier castiet
sinte paulus was dus gheuriet
ende ander heilighe uele dair naer
des wi werden wel ghewair
inder heiligher kerstenheit
des sprac si hier bi besceit
want mire lede uele siin cranc
ende qualike moghen liden dwanc
coringhe pine ende misquame
so dinct mi best siin ghename
dattu mi treckes ende niet mine lede
mit pinen ende mit arbede
mer si sullen mede lopen
in dire troesteliker hopen
dat meent dat si mit soeticheit
ende mit lieuer willicheit
mi uolghen in allen thaluen
omden roke dire saluen
dese roke siin oec saken
die ons te gode willich maken
dair hi ons mede socht den moet
dat wi te lopen hebben spoet
mit gansen wille ende mit minnen
dat wi uan sire gauen winnen
hier voir is v uander bruut
drierhande salue beduut
dair hair borsten so of ruken
datmen salicheit ghebruken
dair ute mach ende al ghenade
die brudegom heuet ooc te spade
salue die es wel duerbair
ende bequamelike ouer wair
hier of laet v niet verdrieten
te horen want men machts ghenieten
van gode ulieden iiij riuieren
die ter salicheit manieren
emmer moeten siin bereit
inder saligher kerstenheit
hier vte comen ons vier saluen
die ghenesen in allen thaluen
beide inden hemel ende op dairde
so wat dair is in groter wairde
dat siin enghelen ende mensche
die hebben si in allen wensche
deerste salue is gods wijsheit
dander is sine gherechticheit
heilicheit die derde is
dats wel te leuen sonder mis
verlossenisse die vierde ons geuet
dair nv die werelt al bi leuet
dese saluen waren lange verborghen
doe die mensche lach in sorghen
ende onder des duuels voete
doe en gauen ghene boete
dese saluen war si waren
bouen inder enghelen scaren
dair na doe god woude werken
onse salicheit ende sterken
den mensche die was in zware quale
ende onse scult woude betalen
voir ons die wi sculdich waren
quam hi tot ons sonder sparen
mit desen saluen dair hi mede
ghenas alle menschelichede
der wijsheit salue hi mede nam
doe hi als een bode hier quam
vanden uader ons ghesent
hi makede hem al onbekent
in onse menschelike cleet
dair hi den duuel in verstreet
dit moste mit groter wijsheit wesen
souden alle bi hem ghenesen
dair om quam hi als die wise
ende uande ons mit soeten prise
die inden kerker waren gheuaen
des duuels dair wi alle ontfaen
hadden blintheit ende onweten
ons mocht ewe noch propheten
helpen ende ghesont wel maken
wi waren blint in allen saken
want licht der wijsheit ons ontbrac
dair om dat licht hi ons ontstac
ende bracht ons in sine ghenaden
dat wi worden doe beraden
dair mede so dat wi nv kinnen
dat ons god mit ganser minnen
verlicht ende gheuet ons verstaen
dat wi sullen aneuaen
dair ons salicheit of comet
ende ons best ter sielen vromet
dese salue bringhet ons voort
sinte iacob in dese woort
hi spreket die der wijsheit heuet
te doene die wile hi leuet
die salse eeschen van gode bouen
die gheuet alte sinen louen
nochtan uerwijt hijt niet
vander ander salue nv siet
die is ghenoemt rechticheit
dair god den duuel mede versceit
want uan beghinne sire gheboorten
tot hi brac der hellen poirten
so uacht hi den duuel an
mit rechte dien hi al uerwan
hi gaf ons tgheloue te rechte
dair hi mede kent sine knechte
bi rechticheit heefti ontbonden
die kerstenheit vander erfsonden
hi gaf ons ooc die heilicheit
doe hi hem in salicheit
selue gaf in des menschen leuen
nochtan sach men niet sneuen
in desen coninc siin drie saken
die der kerstenheit wel smaken
sine onbegripelike edelheit
des uan hem wel gheseit
inden poirten is hi hair man
edel nv merket wel hier an
drie poirten dair men vut ende in
gaet die siin des staets beghin
dus is cristus een ontsprinc
van al dat ye beghin ontfinc
ende uan allen datmen kent
ende vernemen mach omtrent
ende ouer al in allen dingen
so is cristus sonderlinghen
dair men vut ende in bi gaet
ene dore als dair ghescreuen staet
ic bin ene duere so wie bi mi
in gaet salich so wart hi
men sal ooc merken hemelicheit
die tuchtelike hem ane leit
want hemelicheit hoort wel ter minnen
dat moghen wi bi den leide kinnen
dat derde is die grote miltheit
die wel merkelike leit
in den woirde dat si sprect
in sinen kelre onbedect
dit sulwi uerstaen also
dat cristus sine bruut maecte vro
van al dat ye was verborghen
ende maectse vri uan alre sorgen
die coninc heuet gheleet mi
in die stede dair ic bin vri
mi die hi heuet ghewrocht
van niet ende harde dire gecocht
mit sire doghet ende heuet vercoren
mi die hi altoes wil horen
want ic heb an hem gheropen
om een minlike open
nv heuet hi mi in wairdicheit
in sinen kelre al gheleit
dauid toont mi wel dit woort
ic riep ende hi heuet mi gehoort
hier sulwi proeuen ende merken
wat dese kelren pleghen werken
ende wie si siin ende wat men dair
vint des nemet al wel wair
vier kelren mogen wi beduden
vter scrift den kerstinen luden
deerste is die verholentheit
der heiligher drieuoudicheit
die is die rijcste entie meeste
want hi gheeft wiin uan hogher feeste
hier in wart die bruut gheleit
want hair uan gode wart bereit
dat si proeuet ende merket
wat god is ende wat hi werket
hoe die almachtighe godheit
in personen heeft ondersceit
ende hoir nochtan een wesen is
een god ende een nature ghewis
die alle dinge in siin ghewout
mit ruste ende mit ureden hout
ende dair hi is sonder beghin
ende sonder einde meer noch min
in drien personen ene nature
ende meester alre creature
in desen riken kelre steden
drinct die bruut wiin uan ureden
dair si in gode mede wart ghesterket
so dat si altoes in hem werket
dander kelre is ghereit
een ouerscone verholentheit
der menscheit die cristus ontfinc
dair hi tot ons mede ginc
om dat hi ons verlossen woude
hier is sueticheit menichuoude
hier is wijn die der bruut zinnen
so verblijt in rechter minnen
dat si der werelt al uerghet
ende hair te male in gode set
hier moghen wi of die wairheit merken
die wi recht in cristus werken
doe hi nam die iongher wairde
opten berch tabor in vairde
ende hi uerwandelt want al dair
voir hem in clairheit openbair
dair helias ende moyses
mit hem spraken al ghewes
dair wart sinte pieter saen
van sueticheit also beuaen
dair hi der werelt al vergat
ende onsen here aldus bat
here ons is hier goet wesen
maken wi woninghe in desen
drie dene sal wesen dine
dander moyses die sine
helien sal die derde sijn
merc hoe wel smaket die wijn
die so grote innicheit
geuet altoes in gode gereit
die derde kelre is ghedranc
van groter passie ende stranc
die cristus om den mensche leet
vut desen kelre vliet ghereet
oueruloiende suete wijn
dat mach wel suete minne siin
origenes die goede clerc
spreket dus o siele merc
gans inden wonden ende sichse open
drinke uanden wijn al sonder copen
hi oueruloeit ende drupet niet
hi maecten droncken dies gheniet
drinke dattu ghene pine lides
wart dronken dattu die werelt vermides
wassche di dair in sone stincstu niet
als di dat leste ordel besiet
die vierde kelre dat is leuen
in ordene gheestelike begeuen
hier in drinct men uanden wijn
die scinket die heilighe discipliin
hier of heeft ozee gheseit
ic sal di leden in enicheit
ende sal spreken te dire herten
dese is uan sonden smerten
die wijn die men hier in drenct
is suete ende suer beide ghemenct
in dese vier kelre rike
wart gheleet wairdelike
van haren brudegom die bruut
die god ende kerstenheit beduut
niement hebbe des verdriet
dair men salicheit vte tiet
al hebdi vier kelre vernomen
nochtan sal v te uoren comen
van drien kelren die noch sijn
van gode bereit uan sterken wijn
dair sinte bernairt ons of seghet
ende mit wairheit wel toe weget
biden brudegom is ene stede
dair gods hoghe moghenthede
in berecht bi rade bi zaten
alle dinc ter hogher baten
in waghe mate ende ghetale
in deser stede vintmen wale
hoe hi hoghelike alle dinc
berecht inder naturen rinc
dit mach wel een kelre siin
vol uan harden sueten wiin
der godliker moghentheit
als die bruut hier in gheleit
wart so drinket si ende smaket
hoe alle dinc goet is ghemaket
ende hoe god alle dinc berecht
ende hoet al sonder plecht
ene ander stede is oec bereit
bi gode dair in wart gheleit
die god in gherechticheit
heuet den quaden al bereit
hier is hi ureselike in den rade
opt smenschen kindren uan misdade
siin ordele siin hier al gherecht
ende verholen ende gheslecht
hoe hi die goede troest ende sterket
ende bi ghenaden an hem werket
of si misdoen dat si bekeren
ende altoes goede werke meren
ende hoe hi die quade laet
verherden in hair grote quaet
dair si in bliuen toten einde
ende winnen ewelic miswende
dit soude horen ende ontsien
die uander heiligher kerke tien
groten scat ende rijcheit uele
dat verteren in vulen spele
si rouen die gods arme lede
ende verterent in die quaethede
in luxurie in ydelheit
in houaerde in ghiericheit
men can an hem bekennen niet
oft papen siin of leye diet
noch in cleder noch in leuen
si hebben gode albegheuen
quaetheit heefse so verblint
dat elc is des duuels kint
van desen spreket dauid wel
optie quade bin ic fel
op dat ic der sie der sondair vrede
ic merke ende proeue mede
in menschen arbeit siin si niet
mit menschen hebben si geen verdriet
ghi verdoemde gaet int vier
dat ewich is ende onghehier
mitten duuel ende sine gesellen
dair ghi ewelic sult quellen
die bruut siet in dese stede
in ordele gods gherechtichede
verholen hoe hi die quade
verhart mit rechter onghenade
so dat si nemmer bekeren
noch en uolgen goede leren
dits vreselijc an te sien
want men niet dan anxt mach tien
vut desen kelre dit sal elc man
altoes ulitelijc sien an
die derde kelre is vroilijc
want si is wel rustelijc
hier siet die salige bruut vercoren
hoe ontfermicheit gods toren
sacht ende hoe die brudegom
den sondair na eerliken roem
spaert enter ghenaden roept
ende ontfanghet ende oept
hier kent men die ontfermicheit
die den gonen is bereit
emmermeer die gode ontsien
des machmen wel hier vroude wt tien
dus so spreket wel die bruut
dat ons die kerstenheit beduut
die coninc heuet mi gheleit
in sinen kelre wel bereit
dair si uerweendelike in rust
van alre weelden zoete lust
drierhande in desen leuen
teen heuet alle quaet begeuen
ende hoet hem altoes ende wacht
van sonden dach ende nacht
ende dient in anxte onsen here
ende werket ghairne na sijnre lere
dese siin altoes bereit
doget te doen ende salicheit
tander ghesinde is niet so goet
ten hebbe dicwile onspoet
ter doget ende ualt dicken in sonden
te menigher tijt ende in ueel stonden
doch so geuet hem gods ghenaden
dat si betren hare misdaden
mit penitencien ende mit rouwen
ende minnen gode mit trouwen
ende siin altoes in anxte uan ualle
doch siint gods kindren alle
ende der heiligher kerstenheit
die gods bruut al hier heit
terde uander bruut ghesinde
dat siin die ghene als ict vinde
die alle dueget achter laten
ende emmer hem ten sonden saten
si siin snel altoes ten quade
ende leden hair lijf in misdade
si haten papen ende clercken
ende wat hoort ter heiligher kerken
salighe lere is hem leet
si siin ten quade altoes bereet
sine hebben niet dan kersten name
die doghet is hem ombequame
nochtan siin si lede mede
in desen leuen der kerstenhede
want niement is so quaet al hier
hine mach bekeren wil hi scier
wil hi gode mit herten minnen
ende laten tquade ende doget beghinnen
dat si hair moeder die heilighe bruut
mit loue prisen ouer luut
si spreken dese woirden clair
als die text seget ouer wair
wi sullen vrouden ende verbliden
in die bruut tallen tiden
ende gedinken der soeticheit
die vte dinen borsten gheit
bouen wine dats bouen al
datter werelt gheuet gheual
die gherechte minnen di
nu merket alle wat dit si
dochtren uan iherusalem
siin alle die die uolgen hem
in gheloue ende in werke
te uolgen der heiligher kerke
mer inder kerstenheit uele sijn
die minnen meer der werelt wijn
dats der werelt soeticheit
dan si doen die salicheit
mer die rechte entie goede
die gode minnen mit ootmoede
die mogen mitter wairheit vvale
ter bruut spreken dese tale
al minnen di die quade niet
des en heb gheen verdriet
want die goede minnen di
des siin wi in di alle vri
inder kerstenhede siin
vele kinder die tvenijn
der achterspraken ende des mishagen
op hair ouerste zere draghen
dat si uerduldelike ontfaet
dat mense lachtert ende spreect quaet
want ghise lauet ende voet
als sinte paulus oirconde doet
mine kinderkine die ic ghebare
anderweruen openbare
tot cristus in v wart gheuormt
wardi ergen mede verstormt
verneemdi yet dat v is leet
dair om en sijt niet ghereet
vwen toren thant te wreken
mer mit salichliken treken
suldise weder tot v voeghen
ende in salicheden loegen
ghi sult dwinghen sachtelike
ende verdraghen verduldelike
die goede suldi vaderlike
helpen troesten al ghelike
die quade suldi na v tien
in welker wijs het mach ghescien
ist mit scaden of mit quellen
trectse na vter hellen
hoe men den quaden bringen mach
ter doghet dat is goet beiach
so spreecti inder bruut persone
ic bin swart ende nochtan scone
swart in doghen ende in liden
scone in duldelijc vermiden
want salich is die zwarticheit
die der sielen geuet salicheit
ioden kinder der synagogen
dair of quam ihesus sonder loghen
die waren sine broeder wale
der moeder kinder altemale
mer des uader kinder waren si niet
want die duuel die hem riet
dat si ihesum souden verslaen
dat was hair vader als ons verstaen
god selue deet in deser tale
ghi sijt uten vader altemale
dien duuel want ghi die werke
vwes vader doet wel sterke
si vochten tiegen mi mit woorde
mit fellen werke ende mit moorde
si doden an dat cruce ten lesten
dat ons allen quam ten besten
menighen si dair na ooc doden
ende verderueden in groten noden
die alle sine vriende waren
si dodense mit groter scaren
sinte steuen steenden si
ende uele andre heiligen vri
doden si mit werke ende mit rade
noch sijn si sonder ghenade
ieghen die kerstine dair si mogen
na allen quade si noch pogen
noch moghedi merken zin
die die gloze bringhet in
vander bruut der kerstenheit
want uanden brudegom is geseit
nv hoort wat si spreken mach
miinre moeder kinder nacht ende dach
hebben tiegen mi gheuochten
mit quaetheit al sonder vrochten
o dochtren uan iherusalem
wat wondert v dat ic zwart ben
sie di niet dat mine broeder
niet uan uader mer uan moeder
mi doen pine ende verdriet
hier merket alle ende besiet
wie mach der kerstenheit moeder
siin ende wie hair broeder
die den uader niet bestaen
hier merken wi wonder aen
ay wairdighe god heilighe geest
nv faelgier ic alre meest
op desen grondelosen zin
die die letter hier brinct in
com heilich geest in minen zinne
ende tone mi mit dijnre minne
ghif mi uolleest ende lere
dat ic desen sin so kere
datmen der wairheit vut mach tien
ende salich altoes in sien
god die alle dinc wel saket
heeft creaturen twee ghemaket
die scone waren ende uolcomen
in hare naturen tallen vromen
denghel was deerste dair af
dien god vrien cuer doe gaf
dair hi mede mochte kiesen
goet te houden of verliesen
doe coes lucifer den doot
ende viel uan gracien in groter noot
die goede enghelen bleuen staen
mitter gracie die si ontfaen
van gode hebben ende siin gheuest
mit gracien emmermeer in best
dus is gracie der enghelen moeder
god is hair uader ende hair behoeder
lucifer ende sine ghesellen
die van gode toter hellen
geworpen worden mogen niet
versteruen wat hem anders gesciet
si hebben macht ende ondersceit
heerscap const ende in quaetheit
nochtan ist uan gracien al
die hem god liet inden ual
dus is gracie hair moeder bleuen
mer god uader heeftse begheuen
so dat si des rikes erue
nemmer en winnen bederue
want god hair vader wesen soude
des moeten si in menichfoude
pinen bliuen emmermeer
ende deruen goet mit allen zeer
die mensche was dander creature
ghemaect in uleescheliker nature
ende inden uleesche wart hem een geest
ghegeuen ter naturen uolleest
hi was uolcomen scoon ende wijs
ende gheset in dat paradijs
dat gaf hem al uan gracien god
die mach wel moeder sonder spod
smenschen siin ende god sijn vader
mer die duuel die uerrader
waende den mensche uan gode breken
ende sine quaetheit so wreken
hi riet hem dat hi brac tghebod
dat hem gheboot onse uader god
dair om wart hi als donwise
gheworpen vten paradyse
ende quam in pinen menichfoude
als hi te rechte comen zoude
mer gracie des menschen moeder
bleef emmer des menschen hoeder
gracie is ons moeder wale
dair bi merket mit ware tale
dat hare moeder kinder herde
hebben gheuochten mit onwerde
tieghen hair dats te verstaen
dat si wart onder ghedaen
van allen quade die noch leuen
mer god en heeftse niet begeuen
want kerstenheit sal dogen liden
mer sine mach nemmer te gliden
noch is in desen seluen woorden
sin uan andren acoorden
si sullense mit scerpen scutte
der uresen scieten is hem nutte
also sullen si die quade
weder bringhen ter ghenade
so moghen wel die quade spreken
miinre moeder kinder mit haren treken
hebben tieghen mi gheuochten
ende in salicheit gheulochten
dair na uolghet hier na thant
als ict inder lettren vant
ende ghepiint ende bescat
die moghen alle wel spreken dat
mire moeder kinder vander kerken
hebben mit woirden ende mit werken
so langhe tieghen mi gheuochten
dat ic weder bin gheulochten
in gode dair om hebben si mi
gheset in die wiingairde vri
des sien wi uele alle daghe
die niet en betren dat mit slage
niet die wiingaert die hier siin
dair men of nemet desen wiin
dair dronkenscap ende quaet of coomt
mer een ander wijn die vroomt
ende verblijt ter salicheit
die kinder gods mit soeticheit
dese wiingairde die der bruut
beuolen siin alst hier wel luut
dat siin die sielen die den prelaten
beuolen siin die si mit baten
ende mit ulite hoeden solen
ende wachten dat si niet en dolen
mer dat si soeter wine werken
soeken in der heiligher kerken
dit siin die wine wel gheraket
die cristus uanden uader maket
in di brulocht uan chana
van galilee hoort hier na
thant hier na die bruut seget
een woort dat mi seer uerweget
si spreket dus minen wiingaert
heb ic selue uerwairt
hier behoeft mi nv ter noot
dat mi helpe die wijsheit groot
gods entat die heilige geest
mi verlene siin uolleest
want die salighe bruut ons heren
die beuolen siin mit eren
die wiingaerde die god selue plant
wair om spreket si te hant
ic en hebbe bewairt niet
minen wijngaert nv besiet
die hem seluen niet en can
verwaren das een onnutte man
ander dinghe wel te bewaren
hier om moetic wiselic varen
inder glosen dat dit woort
come ter rechter redene voort
doe gods wiingaert eerst began
inder kerstenhede dan
ende gods woort in iherusalem
ghesaeit wert verbolghen hem
die ioden die gods woort verstoorden
ende menighen kersten dair om vermoorden
doe was der kerstine wiingaert
in den eersten niet wel bewairt
want die ioden en wouden niet
gheloue ontfanghen wats gesciet
dair om spraken die gods boden
gods woort is v eerst gheboden
ende want ghi uan v dat verdriuet
ende gods hulde v onwairt bliuet
dair om keren wi ten heiden
die gods woirden ghairne ontbeiden
mer doe twoirt ons heren quam
onder die heiden als ict vernam
doe wart die wijngaert ghebreit
ende ghemeert die kerstenheit
si wort vut eenre stat geworpen
mer alle steden ende alle dorpen
besit si nv want sich al omme
die werelt duere recht ende cromme
die kerstenheit is ouer al
ghewassen uanden eersten val
dus hoeden si ten eersten niet
haren wiingaert als ghi siet
mer nv is si gheset te wachten
alle die wingaerde die gods achten
dats alle die gene kersten name
hebben wacht si sonder scame
in deser lettren is noch verborghen
een sin dien ic mit groter sorghen
moet onderuinden want hi is nutte
ende is ooc inder woorden putte
diep begrauen dair om biddic
so wie diet hoirt een yeghelic
dat hi mi bewerue uan gode
sine wiisheit in allen node
dat ic dit so moet ontbinden
dat alle die dit horen vinden
ware minne ende emmer bliuen
in gode ende uast becliuen
ende urocht gheue inden wijngaert
die god is ende god bewairt
ghi sult weten mit wairheit
dattie bruut die kerstenheit
meent dats uan haren leden
die alle siin uan kerstene zeden
si spreket si hebbe mi ghesat
inden wiingaerde wair om dat
ic en hebben niet behoet
minen wiingaert wien dinket goet
die hem seluen niet bewairt
datmen hem beuele ter vairt
ander dinge dair an leecht macht
dat hi wale die bewacht
nu hoort hier ende merket wel
menich is hem seluen fel
hert ende pinet hem seluen zere
om die minne uan ende onsen here
mer andren luden is hi goet
hi set ter minnen sinen spoet
alle den ghenen die bi hem ziin
gheuet hi duechdeliken sciin
nochtan is hi hem seluen hart
siin lijf dats sijn wijngaert
dats sine siele ende siin leuen
dat wil hi om gode begheuen
so wie sijns selues lijf niet en acht
mar ander sielen wel bewacht
dat is diemen inden wijngairden
setten sal ter rechter wairden
mar die siins selues acht also
dat hi der ander niet een stro
en acht die hem sijn beuolen
die moet sere in hoeden dolen
om dat wi dit te bet verstaen
sulwi sien mit minnen aen
dat ons die ewangelie seit
dair die salicheit in leit
so wie uerliest sine siele om mi
ic wille dat hiis seker si
hi salse vinden int ewige leuen
hier na sulwi merken euen
dat onse lijf onse siele heit
dat god verliesen hier besceit
des vlees ghenoechte ende begheren
pleecht der salicheit te deren
siet hier sinte paulus an
die gods wiingaert hoeden began
doe hi uan gode so was vercoren
dat hi gods name den heren voren
dragen soude ende kerstenheit
prediken soude ende maken breit
die had ander sielen so acht
dat hi siins selues niet en wacht
hi sprac ic en bin niet vonden
allene om gode siin ghebonden
ic bin oec ghereet te steruen
in iherusalem om beweruen
den name ihesu cristi ere
voort dair na spreket hi mere
ic en ontsie niet ouer wair
dat ic mine siele iet make duerbair
meer dan mi hier mach men sien
dat den liue uele mach ghescien
des die gheest hem yet an tiet
noch dair om heeft gheen verdriet
sinte pieter als men weit
was om gode te gane bereit
inden kerker ende inden doot
omder ghemeenre kerken noot
noch vinden wi heiligher lude meer
die selue leden menich seer
om dat si die heilighe kerken
mochten hoeden ende sterken
dese en hadden ghene macht
van haren wijngairde noch acht
mer die wiingairde die hem waren
beuolen dat sijn die sielen twaren
dair uoren storuen si ghereit
van desen leden die bruut seit
minen wiingaert en heb ic niet
ghehoet mar nv ist ghesciet
dat si in uele wiingaerden
hebben gheset wel te wairden
lieue mensche merc ende lere
ende dine herte in gode kere
ende acht diins selues wijngaert niet
dats diins leuens wat ghesciet
lat dinen wille dijn uleesch castie
om salicheit ende vernie
di mit duechden so saltu wale
diin siele verliesen na gods tale
want si wart wiseliker verloren
om gode dan behoet in toren
die sine siele wil salich maken
salse uerliesen ende gode naken
wat willen die hier wederseggen
die haren wille uele meer leggen
hoe si hare ghenoechte winnen
van haren uleesche dan gode te minnen
ypocras entie philisijn
leren in deser werelt scijn
tlijf uoeden ende weeldich maken
ende cristus leert in allen saken
tlijf uerliesen om salicheit
hier was hi selue toe bereit
des seit hi die sine siele mint
salse verliesen als men vint
in martelien in liden in doghen
ende na die hulde gods poghen
ende inden vleesche niet te achten
dese mach anderen wiingaert wachten
want hine uoirsiet dat sine niet
mer dat god is ende voirsiet
ghi sult proeuen ende merken
als ic spreke die heilighe kerke
of kerstenheit of die bruut
of die siele dat alleen luut
in desen salighen bruut sanghe
dair ic ouer dichte so langhe
dat doet mi beide ghebrec van zinne
ende onlede ende crancke minne
die leider dicwile in mi is
dats mi een groot ghemis
dair om roepic gode hier anen
mit droeuer herten ende mit tranen
dat hi mine sinne verclare
ende gheue mi woort al openbare
tenden dat ic hebbe begonnen
des moete mi sine doghet ionnen
vijf pointen vintmen mit zinne
in ganser ende in ware minne
sal minne hebben uolle cracht
anders wart si niet uolbracht
teerste point is onder kinnen
van dien die hem onder minnen
want kent deen den anderen niet
dats ter minnen eerst verdriet
tander point is die begheerte
die inder herten maket smerte
om te crighen dat men mint
terde is als men ghewint
so is men altoes ghairne dair bi
want minne wart dair mede vri
tvierde is der minnen gauen
die rechte minne zere lauen
want minne wart dair bi gheuoet
ende sterket ende hoghemoet
tvijfte is lieflike ghebruken
dair ware minne in moet luken
deser eerster pointen viere
heuet die heilighe bruut al hiere
vanden brudegom ontfaen
als hier uoren is doen verstaen
si kende hair lief doe si begairde
siins monts cussen uan groter wairde
ende inden cussen was ghenoecht
dat wael inder minnen voecht
ooc heuet si hem toe ghesproken
ende ghelopen inder roken
sijnre saluen ende is gheleit
inden kelre der soeticheit
dair si gauen heuet ontfaen
van minnen uele sonder waen
mer want si dat ghebruken niet
volcomen heuet dats verdriet
des spreket si als men nv hier vint
wise mi die mine siele mint
wair du voets ende wair du rust
in middaghe mit soeter lust
dat ic niet beghinne vellen
na den cudden dire ghesellen
om te uerstane dese woirde
behoeuen wi wel uan ende toorde
te hebben gheesteliken zin
die ons die letter bringhet in
mer wie can te male besien
der bruut begairte ende uolspien
wat uan gods ghenaden lopet
dair die siele ieghen hopet
gode te kennen als hi is
mach niement ghescien sijts gewis
die hier leuet in desen leuen
ooc hoe groot hi si verheuen
van duechden of uan salicheit
mer der bruut is dair bereit
dair si sal mit vrouden comen
als hier dijn leuen wart benomen
die siele die niet dan gode mint
beghairt te wetene wair si vint
hair lief dair om bid si hier
dat hi hem seluen wise scier
dat hi hair sine woninge wise
dat sijs ghebruken mach na prise
dauid bringhet ghelike woort
inder bruut personen voort
here wise mi dine weghen
ende lere mi dine pade pleghen
hi seit ooc meer ic heb ghemint
dat men in dinen huse vint
chierheit ende diins wonens stede
daer glorie is emmermeer mede
die bruut begaert te sine gheuoet
van haren lieue mit rechter spoet
drie pointen siin die zere verchieren
in duechden die siele ende in manieren
gherechticheit die voetsi scone
des wart si wairdich der bruut crone
entie verholenheit te kennen
der oirdele gods dit mach si wennen
dat si altoes si behoet
tiegen misdoen mit rechter spoet
begaerte uan tiegenwoirdicheit
maket die siele wel bereit
in des brudegoms ghebruken
dair om bid si hair ontpluken
ende te wisen wair hi voet
dat te weten is hair moet
om dat si si gheuoet van hin
mit rechticheit in haren sin
ende wair hi rust dat wil si weten
om dat si hair dan mach vermeten
mit hem ende in hem te rusten
des mach hair wel te rechte lusten
mer wat beduut inden middaghe
dat woort is wel uan groter claghe
die middach is die heetste tijt
altoes die inden daghe lijt
biden middaghe mogen wi merken
liden ende pine uander kerken
menichfout ende harde zwair
dat si lijt al openbair
biden middaghe wi wel mogen
merken die hitte uanden dogen
ende uanden liden dat si lijt
die kerstenheit in deser tijt
van den ioden uan den heiden
van quaden kersten die noch verleiden
menighe siele ende doen uallen
want die bruut siet mit allen
so mach si wel ghewaghen
o suete vrient inden middagen
als mi grote pine an leghet
verwairt bistu dan gheweghet
dattu mi laets siin in noden
wair rustic dan in dinen gheboden
als mine pine is alre swairste
ende alre meest du dan veruaerste
mi want mi dinct dat du
mi dan begheues ende werdes scu
enen anderen sin mogen wi noch nemen
die wel der lettre mach ghetemen
die salighe siele die bruut ons heren
of die kerstenheit mit eren
begheert te kennen ende te weten
op wat stede hair lief veruleten
is dair hi lieuest rust
des vraghet si mit soeter lust
twe steden heuet die brudegoem
die hi na wairdeliken roem
beide heuet wel beseten
ende beide sine woninghe heten
dat een is des hemels troon
dair mitten uader is die soon
ende mitten heiligen geest een god
eenuoudeliken sonder spod
een ewich ende niet ondersceiden
inder nature uan hem beiden
dair hi berecht alle dinc
dat ye wesen ontfinc
iement hier also te sien
als hi dair is mach niet gescien
hi voet die enghele ende alle dier
mit siinre benedictien hier
dair is rust ende sueticheit
vrede vroude ende wairdicheit
vriheit lof ende kenninghe
van gode ende uan allen dinge
dair is ewelike middach
die nemmerme verdonkeren mach
dair om bid die bruut ons heren
den brudegom dat hi wil leren
hair ende wisen die heilighe stede
dair si mach comen mede
of dat hi hier hair late weten
die vroude die hair is beheten
haren leden ende haren kindren
die an hair bliuen sonder hindren
so dat sire vertroest bi werden
int aneuechten uan deser eerden
nacht ende dach hair ineuechten
lucifer ende sine knechten
dair om spreect si thant hier na
nadien dat ic inden sin versta
dat ic niet beghinne dolen
naden cudde uander scolen
diere ghesellen dat si die quade
die altoes vro ende spade
entekerst enten duuel dienen
mit herten mit werken mer si lienen
mit woorden an di want si mit staden
die eenuoudighe mogen uerraden
dit siin ualsche loghenare
die tuolc bedrieghen harentare
si willen dine ghesellen siin
niet an werke mer an scijn
si tonen scaeps eenuoudicheit
buten mer binnen is hem bereit
alle ualscheit ende bedrieghen
dair si die werelt mede doir vliegen
dit siin nv antekersts ghesellen
die die goede dus hier quellen
hier of seghet ons sinte iohan
in apocalipsi die heilige man
vanden hoysprenkel dien is gegeuen
macht te nosen die hier leuen
ghelike den fellen scorpioen
dits wel der buggher doen
die mit woirden connen smeken
mer achter duuelike steken
dander stede is hier airtrike
dair in wonet onghelike
die kerstenheit mit haren leden
om die onghelike zeden
die die quade tiegen die goede
dragen altoes mit quade moede
die bruut heuet groten lust
te weten wair hair lief hier rust
ende wair hi uoet in den middaghe
dair om vraghet si mit claghe
wise mi wair du voeden pleghes
ende wair du nider rusten leghes
want dine oirdele siin mi verborghen
des bin ic hier in groter sorghen
du uoedes mi hier mitter scrifturen
ende mine lede in allen vren
van moyses uanden propheten
die ons die wairheit hier doen weten
van dire coemst uan dire minnen
vanden apostolen die ons binnen
hebben ghesterket ieghen dit dogen
mit lere ende gheset in hoghen
van heiligen uadren die ontbinden
die scrifture ende onderuinden
hier mede voetstu oec die quade
die mit werke ende mit rade
altoes die heilighe scrift verkeren
ende mit harer ualscher leren
mi benemen menich kint
dat men in di gheboren vint
dv uoets oec uan dire taflen
mit dijns soeten lichaem waflen
tiegen die gene die mi pinen
mer ander herden siin die scinen
of si weren dine ghesellen
mer si leiden totter hellen
alle die ghene die si voeden
tiegen dese moetic mi hoeden
si gelouen goede leringhe
haren kudde sonderlinghe
mer si bedrieghen ende si verleiden
ter hellen wairt in uolre weiden
wair om dat want dair en is niet
die middach dair men clair in siet
lichte wairheit ende recht leuen
daar om bid ic die mi gheuen
sin ende kennisse te ondersceiden
die rechte wairheit in dinen leiden
vander ualscheit openbair
dits inden middach ouer wair
wair om dat ic niet beghinne
te uolghen mit ualschen sinne
den cudde uan dinen ghesellen
die hair scape uan duechden uellen
mitter ualscheit die si leren
tantekerst mogen wi dit keren
ende tallen den leden siin
die mitter ualscheit veniin
daghelike die doghet verkeren
ende quaetheit tallen tiden leren
die bruut heuet al dese woorde
noch ghesproken uan ende toorde
al hier in egipten lant
dat duusterheit wel is genant
ende dese werelt ooc beduut
dat si is duuster vut ende vut
die brudegom vermaent al hier
sire gauen menighe manier
die hi der bruut ghegeuen heuet
teerste is dat si bi hem leuet
die des duuels was te voren
dat si uan hem nv is vercoren
dat verstaet men inden woorde
dair hi seghet na dien acoorde
mire ridinghe heb ic di
gheliket ende ghemaket vri
die dope is dat rode meer
dair god ouer leet siin heer
dair die duuel om wart verbolghen
ende piint hem emmer na te volghen
mit coringe ende mit sine wagen
dair die mensche of mach versagen
mer die siele die gods bruut is
ende in siinre minnen ghewis
die uerwint mit gods genaden
den duuel enter sonden scaden
want ridderscap is dair starc mede
weder staet des duuels quaethede
die sielen dat siin der duechden scaren
die mitter goeder sielen varen
goede begheringhe ende reine
toocht ootmoedicheit ende gemeine
mit des reins ghebedes wapen
vlitelijc arbeit sonder slapen
vrese in werken ende in hoede
vliticheit tallen goede
strijt altoes iegen den uiant
vaste staen in gods hant
des spreket salemon bet uoort
vander saligher bruut dit woort
si is harde ureselike
der geuoegeder scaren ghelike
die scare die wel is ghesaet
is ureselijc dien si bi staet
noch moghen wi ene glose nemen
die der letter wel mach getemen
hoe die bruut is wel ghelike
gods ridderscap sonder beswike
indie waghene pharaons
dats des duuels alles doens
merket mit wairheit ende besiet
datter saligher siele niet
emmermeer der enghelen scare
mach gebreken  mer si neemt ware
te bescermen ende te bescudden
alder heiligher kerken kudden
entie sielen die hoir toe horen
die enghele pleghen alte storen
des duuels macht ende sine gesellen
die altoes die goede quellen
merket hier daghelijcs mere strijt
ende mere zeghe talre tijt
die die bruut al hier crighet
op ten duuel die hair an wighet
dan doe pharao verdranc
mit sinen here an sinen danc
dair vacht men iegen vleesch ende bloet
hier vecht die siele mit ootmoet
iegen der deemsterhede scaren
die voir hair te niete varen
dair voer tuolc wt egipten lant
hier vairt men reine in gods hant
pharao bleef dair doot
mit sinen wagene indes waters noot
hier wart die duuel vercrenket
ende uleeschelijc lust verdrenket
dat was indes waters vloet
dits in screien ende ootmoet
dat bedude dat nv is
nv hoirt ic wil v doen ghewis
welc des duuels wagene siin
dair hi op uoert siin uenijn
grote quaetheit ende wreet
te rechte des duuels wagene heet
die doir aldie werelt lopet
dat die goede seer becopet
dese waghen heeft vier rade
die der bruut doen scade
wreetheit ende onuerduldicheit
coenheit ende onscamelheit
dese raden lopen wel
bloet te storten ende sijn fel
die onsculdighe mogen niet
ghemeten sine liden verdriet
verduldicheit wart hier te stoort
wreetheit ontsiet gene moort
scaemte is uerworpen verre
als die heren worden erre
twee pairden desen waghen trecken
die hem talre quaetheit strecken
wereltlike moghentheit
ende hair helper dair toe bereit
snellike dese wagen lopet
dattie kerke sere becopet
want als die mogentheit der heren
haren sin also verkeren
dat si quaetheit niet ontsien
ende hair rade hem des verghien
wee den goeden altoes dan
die si mit felheit werden an
hier of spreket dauid wel
die quade sonder ende fel
wart ghelouet in begheringhen
sire sielen in sinen dingen
wart die quade ghebenedijt
dus der groter quaetheit strijt
dese twe wrede pairde dragen
twee heren die der quaetheit wagen
voeren om der werelt wijt
dats houairde ende nijt
dese twee moirden ende verslaen
so wat te gode is ghestaen
oncuuscheit is oec een wagen
des duuels die mit groter plaghen
die kerstenheit ane vecht
ende verderuet menich gods knecht
dese lopet op raden vier
des bukes uolheit ende dat vier
der quader lust ende der cleder sierheit
des uleesches gemac ende sachticheit
dese wagen wart ghetrecket
van twe pairden sere beulecket
dats wereltlike voirspoedicheit
ende oueruloien uan rijcheit
twe heren dese pairde riden
die nemmer oncuuscheit vermiden
traecheit quaet te wederstaen
ende soetheit dair in uolgaen
dese twe oncuuscheit iagen
ende driuen der oncuuscheit wagen
want oueruloet maect traecheit
ghelucke den quaden scier verleit
die wagen der onreinicheit
menigen ter hellen leit
ghiericheit een wagen is
mit vier raden al ghewis
die menighen voert ter hellen wairt
die duuel altoes dair op vairt
dat een is ontsienlicheit
van ghebreke dander versmaetheit
gods dat derde onmenschelicheit
dat vierde is verghetelheit
op gode ende op die doot te denken
dese rade die sielen drenken
in die afgront uander hellen
dese trecken twee ghesellen
in pairden wijs als ghiericheit
die te gader is bereit
altoes ieghen gods ghebode
eersomheit die siet si node
hair ghebrec is so groot
hi heeft altoes eens hallincs noot
si gadert ende sine weet wien
des moet hair emmer leide ghescien
tander paert dat is vrecheit
tenighen gheuen is hem leit
altoes heuet hi rijcheit ghenoech
te losen is hem ongheuoech
hi waent dair ewelike in doren
mer die duuel sal hem voren
dair hi nemmerme en wart sat
noch uerblijt uan sinen scat
een wagen is een wageman
die dat herte nie vol ghewan
ende hiet altoes te hebben gaer
dat siin des duuels wagen zwair
die altoes opten mensche striden
mer gods enghele diese beriden
ende verdrenken dese waghen
ende verderuen mit groter plagen
entie goede werden uerloost
van gods genaden ende sinen troest
so dat die bruut wel sonderlingen
in sinen loue dus mach singen
singen wi gode alle eerlike
want hi is machtich ende rike
pairde ende hair op sitter mede
heuet hi uerworpen in swairts stede
want si in waghen ende in paerden
hebben ghehoopt in hare gewerden
mer si sullen recht werden
inden name gods opter airden
dair om seit hi mine vriendinne
dats wel die ganse minne
want hi was vrient in allen troest
eer hi si anden cruce verloest
dat si vrient was ende noch is
dat moghedi horen al gewis
dine wanghen siin alsonder hone
alse die tortelduue scone
die bruut soude licht ontfaen
van berespinghe sonder waen
des brudegoms wel scamelheit
dair hair scier of wart bereit
ene rode uerwe ende clare
beide uan scaemten ende van vare
dair om seit hi wel dat scone
hair wangen siin al sonder hone
in desen woorden sulwi proeuen
gheestelijc die wi behoeuen
wil wi dit te rechte verstaen
die brudegom spreect dus aen
der bruut ende seit dine lieren
siin scone na tortelduue manieren
dit doet ons te verstane hair plicht
dat hi niet seit diin aensicht
is scone mer hi seit dine wangen
hier moet wi te rechte gangen
inden werken die siin bequame
gode sonder enighe blame
want bi der herten innicheit
kent god die siele ghereit
der sielen aensicht is gheringhe
in alle werke ende in dinghe
in begeerten twe pointen sijn
ghelike twe wanghen int aenscijn
die alle werken in gode verchieren
dit heten hier der bruut lieren
deen is die dinc die men doet
dat si in hair si emmer goet
tander is dat men om gode
die dinc doe om sine ghebode
want doet die mensche enighe werke
die siin inder duechden merke
en doet hise om gode niet
puerlike  siin loen heuet verdriet
ter salicheit mer is god sake
lutterlike inden ghemake
so siin si gode wel bequame
ende hebben der salicheden name
hier suldi ulitelike nahoren
wat werke in gode siin vercoren
ende welc versmaet uele luden men vint
die dueget en achten niet een twint
ende siin ter quaetheit altoes gereit
goede werken siin hem leit
sine konnen ghedoghen niet
van anderen luden dat si yet
doen dair salicheit an leit
hair saken maken ondersceit
tuschen gode ende hem wel zere
want dese versmaet al onse here
hair sielen en hebben wangen niet
dair men in gode bi besiet
ende siin den brudegom onbequame
mer si siin den duuel ghename
dese wanghen siin onrene
sine hebben sake no werke en gene
noch vintmen ene maniere van luden
die ic v hier wil beduden
die goede werken aneuaen
mer si siin te zere begaen
mit des uleischeliker genoechte
si soeken aldes buucs behoefte
aldoen si werke die goet scinen
si laten se inden vleesch verzwinen
ende werden in sonden ghekeert
hier of wart god niet gheeert
des siin hair wangen onrene
want si mit sonden siin ghemene
ooc vintmen lude die in gode
werken ende na sinen ghebode
mer om gode en doen sijs niet
den ypocriten is dus ghesciet
die voer die lude scone scinen
mer hare voir gode verzwinen
der dueget des ist onbequame
voir gode ende uan groter blame
mer is dat sake datmen doet
doghet om wereltlike goet
te winnen ende om des liues noot
ende doch die meninge te gode stoot
sone ist ghene ypocrisie
mer als ic die wairheit lie
so ist in lone ene crancheit
want dair dicken sonden of gheit
hier mede siin ander werken
die wel hebben grote merken
tandren dingen dan in gode
nochtan siin si in sinen ghebode
ende werden slecht om hem gedaen
dese werke suldi uerstaen
siin marthen werken mit marien
want si hem te gode vlien
al ist sake dat dese werke
van beide wangen die scone merke
volcomen niet en hebben al
doch siin si niet voir gode smal
want martha is altoes bedroeuet
tieghen uele des si behoeuet
al heuet si ulecken een luttelkijn
om sorghen die hair ane siin
si bliuet in gode vast nochtan
want si heeft reine meninghe an
entie consciencie rene
die mit gode is ghemene
noch vintmen sielen die siin lest
ende uan allen desen best
die beide in gode ende om gode
werken al na sinen ghebode
dese siin uan lieren scoon
ende hebben gheenrande hoon
van vlecken die hem mogen deren
des si hem te rechte keren
inder tortelduuen zede
dats in wairre eenuoudichede
dat si mit gode meent andere niet
ooc ander tortelduuen siet
scamelheit is hare maniere
van wandelinghe is si niet fiere
in andren voghelen mer si allene
is mit haren gade ghemene
dus sal der sielen eenuoudicheit
allene in gode siin ghemeit
verliest si ooc hare gade
si blijft allene vro ende spade
o salighe siele o salige bruut
o salighe kerstenheit al uut
maec dine wangen clair ende rene
wes allene mit gode ghemene
doch alle werken puer in gode
ende hout gaerne gode ghebode
gans in gode mit ghedachte
blijf in gode mit vaster achte
sich in gode mit dinen ghebede
rust in gode mit herten vrede
stant in gode mit vasten zinnen
hang an gode mit vaster minnen
vander werelt sluut di in gode
ende tye uander sonden knode
helse gode ende cusse dan
dus ontgaestu des duuels ban
coemstu bi saken onder tuolc
verneemstu achtersprake dolc
dattie werelt zere nv zaiet
dair men grote sonde of mayet
ontsculdicht moghestu want crancheit
is ons allen scier bereit
tot achtersprake uan dinen naesten
saltu altoes niet toe haesten
bidt ooc dat hem god vergheue
ende emmer voort in duechden leue
als die borsten is diin hals
dit vernemet als ende als
hoe der bruut hals is verchiert
ende welscone gheachemiert
hier moet wi ten gheeste gaen
ende gheestelike dit verstaen
verstandenisse ende claren sin
is der bruut hals meer no min
want ghelike dattie hals
die spise brenget als ende als
ter maghe dair tlijf bi leuet
dus is dat verstandenisse geuet
der sielen gheestelike spise
van goeder lere in menigher wise
want als verstandenisse heeft ontfaen
gods lere sent sise saen
der sielen dair sise mede spiset
ende te rechte in wairheit wiset
dair of comt cuuscheit ende ootmoet
ende ander doghet mit ganser spoet
die de bruut in menigher manieren
van duechden in gode verchieren
hier na spreket der bruut leden
mit uerweendeliken zeden
wi sullen di maken gulden oer ringen
verheuen mit seluer in hogen dingen
der bruut ghespele bringen voort
al hier troestelike woort
hier uoren begheerde die bruut te sien
hair lief dan mach noch niet ghescien
dair hi inden middaghe rust
in desen liue mit groter lust
des troesten si die bruut hier
si willen hair clenode dier
maken dat si desen tijt
te rusteliker werden quiit
sulwi dat te rechte uerstaen
so moet wi uander letter gaen
ende vinden een gheuoech hier vut
dat uertroesten mach die bruut
sinte paulus brinct ons voren
dat gheloue comt van horen
alse langhe als wi hier siin
wandel bider ghelouen sciin
ende reine herte mach ghescien
allene dat si gode sal sien
ende gheloue maket herten rene
dit verstaet wel al ghemene
die bruut wil sien mer hair gebrect
ghereetscap diese te sien trect
dair om willen hair ghespele
scone ghereetscap maken uele
teerste is dat si haren moet
dat rechte gheloue uan goude goet
dats uander ouerster wijsheit
die wel biden goude is gheleit
dus verchiert gheloue die oren
dair die oerringhe toe horen
die te rechte desen sin
verstaen wille die dese woorden in
dragen die vernemen nu wale
ende versta der magheden tale
dus heten alle der bruut lede
ende dochtren uan iherusalem mede
ooc heten si ghespele der bruut
dat alle kerstine wel beduut
die bruut woude gheerne sien
hair lief dat hair niet ghescien
noch en mach uolcomelike
als hi is in sinen rike
want si noch ghebrecs heeft vele
dair om spreken hair ghespele
wi sullen di oer ringhe van goude
maken ende chierheit menichfoude
mit seluer scone gheformiert
dats mit seluer wel versiert
drie woorde siin in desen sin
die ons leringhe bringen in
oerringhe seluer ende gout
biden oerringhe wel onthout
ende merke die pointen der ghelouen
die sceiden vandes duuels clouen
die hanghen ander bruut oren
want si ontfaet gheloue bi horen
dese pointen siin van goude
dats uan wiisheit menichfoude
die ons uan gode siin gheleert
dair of wart gheloue gemeert
dits der gods bruut eerste cleit
dair si te gode eerst mede gheit
dat seluer beduut ons die sprake
dair men mede in ware sake
dat gheloue ouer al
prediken ende zaien sal
dat sal siin in wijsheit verheuen
ende den menschen vorme gheuen
dese drie rechte verchieren
die salighe bruut in alre manieren
dese chierheit maken der bruut kinder
die gods woort saien sonder hinder
ende verchieren die moeder kerke
mit leuen woirde ende werke
o wi ic moet mit claghen cronen
want ic cans hier niet versconen
dat nv die kinder uander kerken
na rechten gheloue niet en werken
des is hare gheloue niet
des ons die heilighe scrift ghiet
men merke eerst an die meeste
die souden leuen bi den geeste
gods entie siin begheuen
ende scinen in gheesteliken leuen
sine begheren niet dan volle
van goeder spisen ende wolle
te dragen dat men duerbairst vint
si willen sonderlinghe sijn ghemint
dese ootmoedicheit die ruket
dit is nardus die opluket
vanden dauwe des heiligen geest
ende der dueget suete uolleest
van deser roke wart menich goet
ende keert ter dueget sinen moet
nem exempel ende lere
van ihesum cristum onsen here
die altoes ootmoedich was
hi bleef inder oetmoeden pas
hier op airtrike al siin leuen
an hem mochte nie ulecke cleuen
hi ootmoedichde hem ter doot
den uader hi gehoirsam boot
dit selue spreect die kerstenheit
al is hair menighe noot bereit
in desen tiden dat hair lief rust
in des hemels troon mit soeter lust
hoe nardus is ootmoedicheit
heuet die werelt al bespreit
ende want si ghairne liden wille
dair om zwighet si des niet stille
si en is dair toe wel bereit
dair om spreket si ende seit
na desen woorden alte hant
om der wairre minnen bant
miin lief is mi int herte mijn
een busschelkiin uan mirre fijn
het sal om der minnen dorst
wonen tusschen mine borst
die bruut heuet wel gheuoeghet
in ootmoet die hair wel ghenoeget
te haren lieue want si wel weet
dat si niet en is bereet
hem te sien uolcomelike
als hi is in sinen rike
dair om heuet si wel besproken
dat hair nardus is op loken
soete in ware ootmoedicheit
dats al in verduldicheit
des spreect si nv verduldelike
ic sal liden blidelike
ende denken miins liefs ende siin dogen
hier sulwi alle nauwe poghen
dat dese woirden dragen binnen
ende vlieten ons ter ware minnen
miin soete lief miin brudegom
die mi mit wairdeliken roem
heuet vercoren ende uele gheleden
ende ghedoget in menigher steden
siins en wil ic niet vergheten
mer ic wil mi des vermeten
dat ic altoes wel ghedenke
siin dogen ouer sonder menke
dair om sal mijn lief mi sijn
int herte een mirren bondekijn
mirre is bitter inden smaken
anders heeft hi uele saken
die te menigen pointen dogen
mer sonderlinghe sulwi des hoghen
dat mirre uan roke ende uan stanke
onthout die lichaem sonder wanke
die mit mirren sijn bewairt
recht also na allen aert
onthout reine ghehoghenis
die uan ons heren doghen is
si is bitter inden merken
mer si is crachtich inden werken
want si onthout die siele uan stanc
der sonden ende geuet hair sulken dranc
dat si niet en mach versotten
inder quaetheit sonder spotten
hier om wil die salighe bruut
altoes nutten dit salige duut
want si in liden ende doghen
siin moet dat hair mach wanhoghen
des wilsi lesen al te samen
hairs liefs dogen sonder scamen
dat hi in menschelike leuen
om hare minne heeft an geheuen
nv hore dochter ende zie
ende ueech diin oren ende tie
vter suetheit dat suete
dat hi uan sonden geuet boete
les mitter bruut die risekiin
des dogens enter werken sijn
van ihesus cristus ende sine lere
des saltu altoes hebben ere
ende salicheit ende ware minne
blijf ghestade in den zinne
merc dat alre eerste rijs
sende dat hemelsche paradijs
biden enghel gabriele
dair ons salicheit ghehele
of comen is doe hi die groete
brochte der maget van herten soete
hi sprac totter doghet pol
ic groete di uan gracien uol
god is mitti ghebenedijt
sijstu sonder weder strijt
onder wiuen ende dijn lichame
sal urucht gheuen sonder blame
die ghebenedijt sal wesen
biden rise siin wi ghenesen
dair ontfinc die godheit groot
menscheit om des menschen noot
ende maria wart beswairt
sonder swairheit na moeder aert
dair na si hem maghet ghebairde
die hair reinicheit niet scairde
hi was in armen doeken ghewonden
doe hem inder cribben vonden
die herden hi wart oec besneden
wair mensche na der ewen zeden
les hoe hem die coninghen sochten
ende rechte ghaue brochten
gout na conincliker eren
wierooc om papeliker leren
mirre om die sterflicheit
ende hoe hi dair na wart gheleit
in egipten om die vare
van herodes openbare
ende hoe hi weder quam int lant
van iudea altehant
doe herodes was bleuen doot
ende doe maria was inder noot
van rouwen doe si sijns miste
in den scaren ende niet en wiste
wair hi was ende si hem vant
na drie daghe alte hant
sittende in midden der lerare
ende vraghende harentare
dinc hoe hi uan watre wijn
maecte clair ende fijn
denct hoe hi ontfinc die dope
inder iordanen reinen lope
ende hoe dair in ter seluer vairde
die drieuoudicheit openbairde
die uader inder stemmen scone
in tieghenwoirdicheit die sone
inder duuen die heilige geest
dair na ghinc hi int foreest
vander woestine mit groter achte
dair hi xl daghe ende xl nachte
vaste dair hem die duuel coorde
beide mit werken ende mit woorde
des prediken ende sine leringhe
sine mirakel in groten dinge
denct hoe hem die pharizeen
entie ioden al in een
weder waren ende wederspraken
in alle sinen goeden saken
ende hoe ten lesten dair toe quam
dat sine vinghen als een lam
dat onnosel is ende doden dair
inden cruce openbair
sich ooc anden cruce staen
ihesum die niet heeft misdaen
dinke lieue salighe bruut
siin leuen al uut ende vut
dat hi inder menscheit nam
doe hi om di hier tot di quam
ende merke dair in mit gansen sinne
sine suete ghestade minne
louen ende minnen zeer
so blijfstu bi hem emmermeer
dit heuet die bruut wel in gedachte
des sprac si doe de coninc sachte
in rusten was doe gaf mijn cruut
nardus sine roke al uut
dit beduut ons doe marie
die reine maget ende vrie
droech den hemelschen berechter
enter menschen uoer vechter
doe lach die coninc in sijn ruste
dair hi die reine bruut eerst custe
want hair nardus dats hair minne
gaf hem grote lust doe inne
sich ooc bruut ende neme goom
hoe hi andes crucen boom
in menigen pointe di bereide
risekiin uan bitterheide
om di wart diin soete lief
versmaet als een onwairt dief
hi wart uanden vuulen honden
versmadelike vaste ghebonden
hi was lasterlic gheleit
menich slach was hem bereit
si dreuen mit hem menich spot
ghelike of hi ware een sot
dit ghesciede ter mettentijt
van vulre ioden nijt
merc ooc hoe hi uoir pilate
wert gheleet mit groter onmate
ende hoe si dair mit ualscher claghen
hem te doden uast op laghen
van hate ende uan groten nide
dit ghesciede te primetide
merc hoe hi te tercien stonden
an die colomme was ghebonden
ende ghegeselt ende doorhouwen
veroirdelt bespot mit rouwen
mit enen purpre dair ghecleet
ene doorne crone was hem bereet
siin cruce hi ooc selue droech
dat was bitter ongheuoech
ter sexten tijt wart hi gheslaghen
anden cruce mit groter plaghen
ende hinc tusschen ij moirdenair
nem ooc te sinen woorden wair
die hi anden cruce sprac
eer hem dat soete herte brac
hi sprac uader verghif desen
die dit doen ende laetste ghenesen
want si weten niet voirwair
wat si doen al openbair
hi sprac totten mordenare
anderwarf ic segdi ware
du salt huden mit mi sijn
int paradijs uan vrouden fijn
ten derden male sprac hi der moeder
toe ende gaf hair eenen hoeder
sinte ian ewangelist
dien hi ghetrouwe ende reine wist
ten vierden male sprac hi mit saten
miin god wes heuestu mi ghelaten
mi dorst sprac hi ter vijfster stonden
dat was boete onser sonden
ten sesten sprac hi dese tale
hets uolmaket alte male
ten seuenden male ihesus seide
in dine hant in dine gheleide
beuelic uader den gheest mijn
dit doet ons sinte lucas scijn
ter noenen hinc hi herde vast
ghenaghelt ander crucen mast
dair men scinkede al mit alle
mirre edic ende bittre galle
den gheest gaf hi op dair na
ende starf dair na als ic versta
hi wart dair na te uespertide
mit enen spere in sine side
ghesteken dair water ende bloet
beide te samen vte woet
o bruut dat was dit sacrament
dat di daghelics is bekent
hier in rechter salicheit
ende dinen leden is bereit
dair wi in hem bi uolstaen
hi wart ooc uanden cruce gedaen
hi wart begrauen te compleet tide
entie wiuen die omblide
waren uan sire bitter doot
beweenden ooc mit rouwen groot
dese risekiin alte samen
heuet die bruut al sonder scamen
ghelesen in een bondekijn
om dat hair int herte mach sijn
ene ghehoghenisse uan minnen
die si draget mit gansen zinnen
dair om seit si sonder vorst
het sal tusschen mine borst
wonen dats in mijnre herten
salt mi uan minnen altoes smerten
dat is dan die rechte sin
miins liefs dogen is mi in
van ghedachten ende uan smerten
altoes te dragen in mijnre herten
ende want die rouwe sonder troest
dicke wilen der herten noest
dair om wil die bruut ontfaen
troest dair si mede mach uolstaen
ende gheduren in desen tiden
want si moet hier dogen liden
ende spreect te hant na deser tale
miin lief is mi herde wale
een druue uan cyper inden wijnghairden
van engaddi mit groter wairden
merct al mit ghestaden zinnen
drie pointen uan rechter minnen
dair die minne bi uolstaet
ende nemmerme te gaet
int eerste point die minne beghint
als uerliest een dat hi mint
ende dair na volghet mit werken mede
hoe men in alre uolcomenhede
piint te doene dat lieue becoomt
ende want hem te eren vroomt
dat eerste point had ihesus wale
dat hier voren mit soeter tale
die bruut voert alsi spreect dus
sinen roke gaf mi nardus
doe die coninc mit lieuer lust
was wairdelike in sire rust
dat is doe ihesus onse behoeder
rust in marien sire moeder
dair om sulwi in dat woort
verstaen ons heren gods gheboort
dat was der minnen eerste beghin
dit hout die bruut in haren zin
tander point dat wi kinnen
sullen inder ware minnen
dats datmen liden moet
pine arbeit wederspoet
eer iement wel ghewinnen can
dat hi te minnen hem nemet an
ende want die reine brudegom
vlitelike des nam goom
dat hi woude sine vriendinne
ghecrighen mit herten ende mit zinne
dair om leet hi menighe pine
dit doet die bruut dair wel an scine
dat si spreket miin lief sal sijn
van mirren mi een busschelkiin
dat meent al die bitterheit
die miin lief doer mi ye leit
die sal altoes miin herte dinken
ende dair of nemmer ghewinken
des gheuic ieghen tliden sine
in ghedachte mijnre herten pine
mit desen pointe wart minne vast
ghenaghelt ander minnen mast
dese ij pointen siin in dogen
want si altoes moeten pogen
hoe die minne bliue gestade
ende gheuest bi goeden rade
ende hoe ghebruuc dair of mach comen
ghestadelike tallen vromen
ende want die bruut heuet ontfaen
der minnen gauen sonder waen
menigerande als si wel liet
dair om is si nv ghevriet
ende is uan herten wel ghetroest
want si wale is uerloest
dair om spreect si merkelike
ende uan herten blidelike
miin suete lief als ene duue
simpel is in een cyper druue
vter druue comt die wijn
die therte doet wel blide siin
ihesus is die druue wale
die bi reine ende ware tale
vten lande uan chanaan
an enen bome droeghen ij man
want ihesus die reine brudegoom
hinc tusschen ij mans ants crucen boom
vter druuen wart gheporst
der bruut wiin uoir haren dorst
doe dat heilighe suete bloet
vut sinen liue liep als ene vloet
dair mede al die kerstenhede
ghelauet wart in salichede
dair om mach die bruut wel seggen
ende hair lief ter druuen leggen
ende spreken miin lief is druue mi
inden wiingaerde uan engaddi
die wiingaert siin alle kerken
die in ware minnen werken
vrucht uan salichliken smake
dair god selue in is die sake
dese heten wel engaddi
merket wat sinne hier in si
engaddi is ons beduut
berne des hokens ouerluut
dair wi die dope bi uerstaen
want die dope sonder waen
is borne die of dwaet die sonden
dair die sondair in wart vonden
die sondair is gheliken den hoeken
want als wijt vinden in boeken
so geuet dat hoken altoes stanc
dits den sondair al ghemanc
want die sondair voer gode stinct
die wile dat hem die sonde dwinct
die dope dwaet die sonden af
die ons ihesus cristus gaf
die soete druue uan sire siden
dair wi al mogen of verbliden
ooc mach men bi engaddi nemen
tranen die de sonden lemen
ende of dwaen in rechter rouwe
als ic in menigen wel bescouwe
in marien magdalene
in sinte pieter dese woorden rene
biden tranen die si lieten
dair si die sonden mede verstieten
enen anderen sin moghen wi nemen
die der letter wel mach temen
die wiin die uter druuen coomt
ter wonden ooc zere vroomt
als ons dat ewangeli doet cont
vanden man die was ghewont
tusschen iherusalem ende iherico
dien die samaritaen also
vant die ten seluen stonden
wiin ende oli in sinen wonden
boot ende bant die wonden mede
dat verstaen wi hier ter stede
dattie sondair hebben moet
wiin te sire sonden boet
dese wiin sal uan cyper sijn
dats uan bekerender herten fiin
ende rouwe uanden zwaren wonden
dair hi in was half doot vonden
dair sal ooc oli wesen mede
die engaddi gheuet die stede
want in engaddi balsame wast
die mit oli gheminghet vast
kersme maket dair wi bi merken
salicheit in allen kerken
dit mach ontfermicheit wel wesen
dair die sondair bi ghenesen
als god in sine ontfermicheit
in rouwe geuet salicheit
hier of is die bruut verhoghet
als si in desen woorden toget
noch so moghen wi merken mere
inder derder glosen lere
cypre bediet bekeringhe
of ene scone bloeynghe
ihesus die suete druue der bruut
is ons bekeringhe ouer luut
hi bloeide ooc in sinen opstaen
vander doot des wi ontfaen
bliscap hebben salichlike
want wi dair bi siin worden rike
des is die kerstenheit verblijt
al hebben alle die ioden nijt
cypren is een groot eylant
dat menighen mensche is becant
ende dragen druuen herde groot
niewer en is des wiins ghenoot
die uan airde die druuen geuen
aldus was ons heren leuen
dat bouen allen leuen ghinc
dat mensche ter werelt ye ontfinc
van duechden ende uan salicheden
eens anders sin suldi verbeden
men leest bider meester goom
dat in egipten wast een boom
die als die wilge is ghedaen
die heeft uan naturen aen
dat hi grote druuen draget
die dracht den uolke wel behaget
want si is suete goet ende scone
siin roke is al sonder hone
bouen allen cruden omtrent
die men in enigen lande vent
dus is ihesus die cyper druue
die altoes simpel als die duue
in allen duechden was uolcomen
dair goede roke of was ghenomen
want ihesus is spieghel der doghet
dair elc salighe in verhoghet
des spreect die bruut mit herten rene
miin lief is cyper druue allene
mi in die soete wiingairde
van engaddi mit groter wairde
die brudegom heuet wel vernomen
dattie bruut nv is uolcomen
in rechter ootmoedicheit
als hier uoren is gheseit
dair om spreect hi soetelike
ende prijstse wel vriendelike
du biste scone mine vriendinne
du biste scone in minen zinne
als den duuen siin dijn oghen
na desen sinne sulwi poghen
hoe men dit te rechte verstaet
hier toe gheue ons god selue raet
hier is een merkelic sin
die uan minnen heeft beghin
die bruut woude hair lief sien
mer dat en mochte hair niet gescien
want sine was niet wel bereet
des was hi een luttel wreet
mit wederstote dat si nochtan
verduldelike hair nam an
dair om is berespinghe goet
die der vermetelheit gheuet boet
ende die ter leringhe bekeert
dair of wort die loon ghemeert
hier of hebben wi goede lere
vander bruut ende onsen here
nu die brudegom verstaet
dattie bruut sonder baraet
ende sonder veinsinge heeft oetmoet
ende hair them algader doet
des is hi snel te hair ghekeert
ende heeftse sonderlinghe gheeert
mit woorden uan rechter minnen
die wel verbliden hare zinnen
hi spreect soete mine vriendinne
sich dat ic an di bekinne
dattu sijs scone ende scone nochtan
dit verstaet ende merct hier an
wair om cristus die gods sone
siin lief heet uutnemende scone
dats om twee duechden fiin
die inder sielen moeten siin
sal si bruut gods siin uolcomen
ende ghemint tharen vromen
dene is vaste ootmoedicheit
tander is reine onnoselheit
ootmoedicheit die voecht te gode
onnoselheit na gods ghebode
voeghet wel ten euenkersten
dese twee en laten niet ghebersten
der minnen al dat hair behoirt
hier moetic laten dese woort
ende ander reden nv beghinnen
die verclaren alle zinnen
die wairheit gairne wel ontfaen
want hier leghet oirbair aen
den sin hier bouen sulwi merken
der sielen twee scone werken
ootmoet ende onnoselheit
dair om spreect nv voort ghereit
die brudegom ende seit dine ogen
moghen der duuen ghelike togen
een sin is in desen tween
die bruut heeft ogen ouer een
ootmoedich ende uan simpelheit
dats in rechte onnoselheit
die duue heeft manieren seuen
dair si natuerlic in moet leuen
die der sielen wel betemen
die cristus teenre bruut wil nemen
sonderlinghe dat is voor wair
mitter scrift wel openbair
teerste is dat si gairne nest
inden steen dairt hare is best
die steen ons cristus wel beduut
in hem nestelt die gods bruut
die duue vreemde ionghe voet
dit selue die heilighe kerke doet
want menich dies duuels is
voet die heilighe kerke ghewis
die duue heit al reine saet
entie kerstenheit verstaet
reine lere in allen quaden
dair die quade ons mede scaden
want vten ioden enten heiden
entie bugger die doget verleiden
so soect die reine wairde bruut
die reine wairheit altoes vut
die duue en heue gene galle
sone doet die bruut mit alle
genen hat noch genen nijt
heuet die bruut tenigher tijt
die duue quetst te genen dingen
die duue dus is sonderlinghen
onnosel die kerke ende sonder hat
des is den sondair uele te bat
die duue sit ghairne op die riuieren
om dat si die felle manieren
vanden sparwair mach versien
also pleecht die bruut te tien
vter riuieren uander scricht
des duuels menige felle plicht
die hi hair mit coringhen aen
brinct die leert si wederstaen
die duue wandelt node allene
mer mit gheselscap int gemene
aldus doet die goede mensche
diene begheert niet tsinen wensche
allene in hemelrike te comen
mer hi wil alle mensche vromen
ende mit hem trecken of hi mach
des piint hi hem nacht ende dach
noch is hier wel een ander sin
die ons die letter bringet in
die bruut ons heren heuet scone
twe reine ogen sonder hone
als die duue dair si mede siet
ende altoes te gode spiet
teen oghe is die hogheste reden
dair si mede siet ter salicheden
gods wille ende sine ghebode
ende wat hair leden mach in gode
dair si bi kent ualsch ende wair
quaet voir dueghet openbair
tander oghe is innicheit
van begheerten ende ondersceit
der werke die te gode gaen
entie anders doen verstaen
des mach si wel heten scone
mint si minlike gods sone
nu hoort hoe den brudegom becoomt
die oghen ende wat si vroomt
der bruut dit sulwi uerstaen
hoe die bruut antwoort hier saen
miin lieue vrient du sijs scone
ende verchiert sonder hone
hoe die bruut die eer beghairde
hair lief te sien in sire wairde
dat hair niet en mochte ghescien
mer si wort berespt uan dien
hoe macht dan siin dat si nv siet
dair si noch toe is comen niet
want in desen airtschen leuen
moet si dat soete sien begeuen
ende siet siis niet hoe mach si seggen
du sijs scone ende in hem leggen
dat si an hem niet en siet
want die wijsheit heuet verdriet
in prise dat men niet en kent
dair wert die wise bi ghescent
drie pointen sijn dair men bi siet
gode ende kent sonder verdriet
gheloue geuet ons teerste kinnen
dair wi gode te sien mede beghinnen
want al en sien wijs niet mit ogen
nochtan can ons gheloue toghen
dat hi is ende was ooc ye
ende bliuet in personen drie
een macht een kennen ende een goet
dat nemmer niet dan goet en doet
die alle dinc ghemaect heuet
dair alle leuende dinc bi leuet
bi wes wille ende bi wes raet
alle dinc duert ende staet
in desen pointe siet die bruut
hair lief mer niet uolcomen vut
tander point dair die bruut mede
hair lief siet in salichede
dats inden werke die hi heuet
gewacht ende dair si hier bi leuet
si siet dat des hemels trone
wijt breet is groot ende scone
si siet sterre mane sonne
der airden chierheit ende wonne
des luchts soetheit des waters vlieten
ende wes die mensche mach ghenieten
dat ghemaect na allen wensche
om dats ghebruken sal die mensche
hier in merct si sine scoonheit
ende sine grote wairdicheit
nochtan is hair dit al clene
bi dat si siet mit herten rene
wat al hair lief die brudegoom
heeft ghewrocht door horen room
si siet hoe scone hi in miracle
was doe hi wrachte sonder acle
in blinden in sieken ende in doden
die hi loste uut allen noden
ende hoe hi ouer al ghedichte
tuolc mit goeder lere verlichte
hi was scone in siin verrisen
dair in sal men billic prisen
hi was utermaten scone
in dopuairt tot des hemels trone
hi sceen ooc inden heilighen gheest
scone doe hi mit groter feest
sende inden urienden sijn
alle deser scoonte schiin
heuet die bruut wel ghesien
als wi al hier hair horen lien
mer die scoonheit die noch leget
int derde sien die uerweghet
alle sien mar dats verborghen
ons allen die hier nv om sorgen
leuen ende in menich liden
dair sulwi ewelike verbliden
sonder noot ende rusten mede
emmermeer in allen vrede
noch heeft die bruut een ander sien
dair si scoonheit uut mach tien
vte des brudegoms twee naturen
dene is in godliker figuren
dair hi den enghelen altoes is scone
die verlicht ins hemels trone
dair hi voir die heilighe verscijnt
ende nemmer van vrouden fijnt
desen can si noch niet sien
volcomelike mer het sal gescien
als si mit alle haren leden
sal comen ten eweliken vreden
doch en ist hier niet ontoghen
hier te male sine hebben die ogen
der herten dair in begheringhen
dits uoetsel bouen allen dingen
dander nature is die menscheit
dair si in siet grote scoonheit
als hier bouen is gheseit
hier mede si dat heue gheleit
hier ontmoeten mi ij vraghen
die miin herte sere versaghen
want si siin mi diepe verborghen
des moet ic hier siin in sorghen
sal icker recht antwoorde op geuen
ay god behoede mi uan sneuen
ende ueruulle in mi dit woort
dattuut mit dauid bringes voort
lukes op dine mont ic sal
dien ueruollen ouer al
dair om biddic bidt mit mi
dat mi dit veruullet si
ende ic dese vraghen ontbinde
dat men mi in die wairheit vinde
om dit te weten suldi weten
dat cristus is gods woort gheheten
die dese brudegom ooc is
dair ic of scriue dese les
dese vraghe is hoe gods woort
ander woorde bringhet voort
ter sielen dat is toter bruut
dat ooc die kerstenheit beduut
ende hoe die bruut twoort verstaet
dander uraghe sonder baraet
is wat tonghe die siele heuet
dair si woorde bi weder gheuet
dat gode woort wel mach verstaen
hier neem ic groot arbeit aen
o gode woort nv geeft mi woort
dat ic so dese woorde voort
bringhe mit woorde so wie dit hoort
dat hi bi mi niet werde verdoort
ende want du rechte wairheit bist
lieue here ihesu crist
ende gods woort geeft mi nv list
dit te claren sonder vrist
den eersten gheuic scier antwaerde
als ic neme uan sinte bernaerde
mer die dit wel wille verstaen
die moet inden gheeste gaen
die brudegom is gods woort
die spreect sielen een woort voort
dats ene ionste wairdicheit
die hi tsinen lieue ghereit
altoes heuet dat hi hair sent
vut hem seluen dair si bi kent
sinen wille ende sine tale
dese wairdige ionst gaet te male
door herte door sin der reinre bruut
dair si hairs lieuen wille neemt vut
die siele of die bruut ons heren
heuet ene tonge mit groter eren
dair si mede spreket ten brudegom
des hi altoes wel nemet goem
dats ene bernende innicheit
die inder bruut begheerten leit
dair si tharen lieue mede sprect
ende hair begheringe hem ondect
want als die brudegom wairdelike
spreect du sijs uan scoonheit rike
wat is anders dit te seggen
dan lief wairdelic wil ic leggen
an di ionste vercorenlike
des gheuic in di minnentlike
kennen dattu sijs mine vriendinne
dese woorden komen hair thant inne
so dat si in dien wel verstaet
wat hi wille sonder baraet
ende als die bruut dan weder sprect
ende haren lieue hair herte ondect
ende haren wille dat is te hant
mit soeter innicheden brant
in ware begairliker minnen
dair in laet si hem bekinnen
dat si alle uan herten mint
bouen al datmen vint
hair lief den wairdigen brudegom
ende alle dinc versmaet dair om
des woorts spreken is die gaue
der gracien gods dair ons comt aue
sine gheboden salichlike
die ons ter sielen maken rike
der bruut antwoorde is een lof
ende een danc die comt dair of
dat si begaert innentlike
an hem te bliuen minnentlike
die bruut is nv te rusten comen
want si lieflijc heeft vernomen
troost uan haren lieue ende ere
want hise heuet ghepriset zere
dair om spreect si minnentlike
tharen lieue ende suetelike
bloeiende is onse beddekiin
onser husen sparre sijn
van cedar ende uan cipres die wormen
hier merket alle der gods huse vormen
dese woorden siin merkelike
ende uan soeten geeste rike
nu die bruut uan liden lust
ontfanghen heeft ende grote rust
van haren lieue heuet troost
des wanic siin te male verloost
van arbeit ende uan alre pine
des gheert si mit hair te sine
hair lief ende op hair bedde te rusten
in sueten minnentliken lusten
des spreect si onse beddekiin is
bloeiende soete lief ghewis
nader heiligher kerken staet
menigerande sonder baraet
heeft die bruut hair woirde op heuen
want si dair na hier moet leuen
als si liden heeft of doghen
moet si die woirde dair na toghen
ende als si pais heeft ende vrede
spreect si dair na die woort mede
hier bouen indie lidens tijt
sprac si dat si sorghen quijt
wilde sijn ende in verduldicheit
ootmoedelike hair dair toe reit
ende alst liden is uergaen
ende si urede heuet ontfaen
so spreect si uander lieuer rust
die hair in gode altoes lust
want hair urede niet lange mach sijn
des spreket si onse beddekiin
want leider duren mach onlanghe
der kerstenheit ruste uan bedwanghe
den houairdighen enten quaden
dair die kerken mede is verladen
des heet wel een beddekiin
want cort en onlanghe mach siin
hier moeten wi naden gheeste proeuen
die wi ter gheestelicheit behoeuen
ende dat wi dit begripen moghen
sal ic gheestelike v toghen
wat dit beddekiin ons beduut
dair op rusten wil die bruut
dat niet en is hair doch allene
mer mitten brudegom gemene
dit bedde is wel een gheestelic leuen
dat in oirden is begheuen
dair men in rust uan werelt sorghen
ende dair die goede siin in verborghen
voir menighe wereltlike saken
die werringhe ende onminne maken
dit beddekiin is bloiende ende rene
in goeden leuen ende ghemene
vander regule ende ghesette
die verhoeden der sonden smette
dese ruken utermatene wale
van goeden broederen sonder hale
die exempel siin uan goeden leuen
ende van sustren die ooc dat gheuen
om gode ende doir die lude mede
die goetwillich siin mit vrede
ende want der oirden vele siin
want doet die bruut thant wel scijn
ende spreect onser husen sparen
siin uan cedarbome twaren
entie worme uan cipres
verstaet mit minnen dese les
dese huse sijn alle conuente
die ghesparret siin omtrente
van uasten sparren die sijn uan cedar
so dat si iegen wint noch weder
der coringhe iet winnen mach mit stormen
dit siin prelaten der doget vormen
die sullen wesen tallen vren
al na des cederboome naturen
die ceder is hart ende ruket wale
dus sal siin bi ware tale
die ouerste diet conuent berecht
hi sal starc siin int gheuecht
des duuels ende der werelt mede
hi sal ruken uan goeden zede
ende uan ontfermicheit altoes
in wairheit sal hi niet siin loes
die cederboom verrot ooc niet
entie prelate wat hi siet
of vernemet dat sal hi liden
ende hardicheit altoes vermiden
tieghen sinen onderdaen
dat gommin dat men vut siet gaen
vten cedar dats wel goet
ende nuttelic te menigher spoet
het maket sieke lude ghesont
dus sal douerste in alre stont
die cranke troesten ende ghenesen
ceders gomme als wi lesen
verdriuet mit sinen roke serpenten
dus sal die ouerste in sinen conuenten
mit goeden exemplen ende mit lere
den viant verdriuen vere
die vlieghen vlien ooc vander lucht
des cedere dus sal ooc mit tucht
des ouersten lere al veriaghen
ghedanke die de sielen bedragen
mit vulen wille ende quaden begare
dair die siele of heuet dare
die berechter moeten siin
billic sparren uan cedrijn
die sparren draghen bouen dac
ende bescudden thuus uan lac
dus sullen douerste altoes decken
hare conuente uan sonden vlecken
ende uan wereltliker misquame
mach die bruut al sonder blame
spreken uan gansen cedar siin
onser husen sparren siin
ende onser wormen siin cipres
dit is bina ene les
mer dattie sparren bouen staen
die wormen onder vast dair aen
ende bedecken voir storms onureden
wanden ende alle staet beneden
inden huse altemale
hier bi mogen wi merken wale
dat alle die te cloester horen
sullen sonder nijt ende toren
onder der ouerste scerme staen
so bliuen gods huse sonder waen
in gode uast mit groter eren
ay laet ons dit uan herten leren
noch moet ic luttel hier of spreken
om dat dit wel verstaen ooc leken
die de wairheit niet en vinden
men moet hem alle dinc ontbinden
die bruut spreect hier een woort
dat billic hier sal siin ghehoort
onse worme siin uan cypres
hier comt een sonderlinghe les
cypres heeft bina die nature
dat cedar heuet mer die figure
is minre ende altoes bequame
vast te draghen sonder blame
dit siin broeder int conuent
inder consciencien sale
maria hadde dese bloeme vercoren
mit ootmoedicheit te uoren
eer si den gods sone ontfinc
die ghemaect heeft alle dinc
ay hoe suete dit beddekiin bloiet
dat altoes wel is bestroeiet
mit desen blomen minnentlike
hier woont die brudegom sekerlike
nv die brudegom heeft vernomen
der bruut beromen uan desen blomen
dair hair beddekiin is mede
verchiert nader duechden bede
om dat si niet en si bedrogen
in hair seluen wil hi vertoghen
van wien si heuet dese blomen
si mocht hair vrauelike beromen
dat si uan hair seluen hadde die dogede
die si in den blomen toghede
des leert hise minnentlike
ende warent si suetelike
ende seit ic bin des campen blome
der dale lelie uan groten rome
of ic seggen woude uoirwair
dine blome openbair
heuestu uan di seluen niet
mer uan mi sonder verdriet
want ic ben blome des campen allene
van mi siin blomen al ghemene
van di seluen heuestu niet
blomen mar uan mi ghesciet
dattu heues der doget blomen
van mi moghestu di beromen
merket alle vlitelike mit zinne
wat dese woorden dragen inne
die de brudegom ter bruut
spreket soetelike ouer luut
ic ben bloeme des campen verstaet
wair dese glose henen gaet
die camp dair dese bloeme
of comt is van groten roeme
dats wel die reine marie
die was uan allen wandel vrie
want den camp en eert men niet
mer die blome die men siet
dair in staen die wassen rene
van sueticheden al ghemene
dus en was maria niet
beulect uan enichs mans diet
ooc is des camps sueticheit
allen luden wel bereit
die soeken willen salichede
sine versmaden dats wairhede
creature no mensche gene
die ghenade mit bittren wene
an hair soeket entie hairs gheert
wart sine salicheit ghemeert
des campen bloeme is die gome
die gheweldich is gods sone
ende ooc mede marien kint
salichlike als men vint
in desen woorde werden wi wel
gheleert dat wi niet te snel
an ons trecken enigen prijs
want wi uan ons in ghere wijs
en hebben dair onse lof in leget
als ons sinte paulus seghet
wat heuestu dat di niet is
van gode ghegeuen al ghewis
wi moghen noch bet dieper grauen
na desen bloemen bi gods gauen
sulwi die rechte wairheit vinden
dair om moetic v ontbinden
van drien blomen die men vint
in drien steden al omtrint
dene blome wast in den campe
of opt uelt dat inden rampe
eue bedude dese blome spruut
sonder arbeit ende gaet vut
opten uelde wast ene blome
die ruket wel uan groten rome
ende uan uerwen is si root
dese beduut ons albloot
kerst die allene wies
van marien na sinen kies
die was root uan sinen bloede
dat hi storte doir sine goede
och hoe salich is die gone
die dese rose soet ende scone
altoes lustelijc mach ruken
ende uan sire soetheit zuken
ooc vintmen blomen elder wair
in houe die ghepotet dair
siin mit menscheliker liste
als die crudenair best wiste
die blomen siin menigeranden
die men vint in houen standen
ende elc heuet sinen rooc
hier bi mogen wi merken ooc
die salige die siin inder kerken
ghepoot wel in goeden werken
van gode hoe menighertieren
ruken si uan goeder manieren
maria ruket sonderlinghen
van allen salighen dingen
die apostolen gheuen ooc
sonderlinghe haren rooc
martelair maghet confessore
elc heuet sinen gore
moniken papen ende clerken
elc ruket na sinen werken
als sinte paulus ons verstaen
doet in sine lere saen
hi spreect wi sijn roke goet
ihesu kerst in alre spoet
sulken des leuens inden leuen
ende sulken ter doot ghegheuen
noch so vint men blomen meer
als men nader wairheit leer
in cameren ende in salen stroiet
om dattie roke tuolc verstroiet
mer dese en mogen niet lange duren
en si dat mense tallen vren
vernuwe ende versch ende houde
in soeticheit menichfoude
dit siin blomen wel uan dogheden
dair die salighe ie na pogheden
die ghewesen hebben voren
entie noch te gode horen
dair om mach die bruut wel lien
mit reinre herten ende mit vrien
dat bloeiende is hair beddekiin
van allen sueten blomen fiin
ooc spreect die brudegom der dale
lelie bin ic dese tale
mach ons allen wel becomen
die tcruce hebben ghenomen
te draghen door die minne ons heren
want cristus is mit groter eren
teken ende lelie scone
die doir sine minne ghewone
siin te liden ende te doghen
dat siin die dale die wi toghen
dair god in wast mit groter spoet
dit sijn dale uan ootmoet
die lelie heuet v manieren
die ic in cristus wille visieren
si is wit scone ende clair
dus is cristus openbair
des spreect dauid sonder hinder
scoon is hi uoir smenschen kinder
die lelie geuet ooc soeten goor
mer cristus ruket alte voor
bouen al dat ie lijf ghewan
dit oircont ons die grote man
ysaac die spreect ic vinde
die roke uan minen lieuen kinde
als die uolle acker geuet
die god ghebenedijt heuet
die derde is dat si ooc niget
ter airden als si blomen criget
dus neech cristus onse lelie
anden cruce inder martelie
ten mensche uan ontfermicheit
tvierde dat men uan hair seit
dat hair blome scone is oploken
dus is cristus op gheloken
te sinen vrienden mit ghenaden
altoes wil hise beraden
ten vijften male is si crom
dus is cristus merc wair om
want hi den sondair wil ontfaen
die der sonden of wil staen
want dese lere ootmoedelike
die bruut ende ooc vriendelike
ontfaet des spreect die brudegoom
voirt uan hair in groten room
als die lelien inden doren
so is miin suete lief vercoren
onder den dochtre merc dit wale
hoe bequamelic dese tale
becomen mach der lieuer bruut
dair hair lief hair sulc saluut
gheuet uan minliker minnen
ende uan prise in allen sinnen
die lelie heuet menige noot
vanden doorne in windes stoot
nochtan blijft si euen scone
dus is die heilige kerke ghewone
dat si onder die quade bliuet
euen scone ende doch becliuet
al hebben wi alle kersten name
doch en siin wi niet bequame
euen ghelike den brudegom
die goede sijn alle siin roem
nochtan heet die bruut die quade
dochtren want si in gods ghenade
hebben kerstenheit ontfaen
dair si luttel dinken aen
si nemen sinen lichaem mede
ende siin bloet te menigher stede
ende leuen alle uanden sinen
nochtan moeien si ende pinen
die goede mit menigher plaghe
ende uerdruckense alle daghe
dair om prijst god sine bruut
dat siin alle goede uut ende uut
dair si onbeweghet bliuen
onder die quade ende doch becliuen
inder doghet so lanc so mere
dats wel bequame onsen here
want die quade vro ende spade
doen den goeden onghenade
die lelie is ooc openbair
wel verchiert ouer wair
dair si wasset onder die doren
dus is die goede die is vercoren
van gode onder die sondaren
die quaetheit driuen sonder sparen
so die goede om gode meer lijt
so hi in gode meer verblijt
nv die salighe siele prijs
die gods bruut is in alre wijs
heuet ontfaen van groter doget
is si van herten sere verhoghet
ende gheeft minlijc antwoorde
den brudegom na recht acoorde
si seit als onder der bosschen houte
die dan boom is uan scoonre stoute
also is miin lief verheuen
onder die sonen die wel leuen
die brudegom gods enighe sone
heuet versament harde scone
sinen uader uele kinder
om dat hi mach siin sonder hinder
eerst boertich in uele broedre
ooc ist billic dat onse behoedre
cristus die natuerlike sone
gods is dat hi voir die gone
prijs heuet die uan gracien sijn
gods kinder ende uan herten fiin
als die denne bouen gaet
allen houte dat uaste staet
in bosschen uan sconen prise
so is mijn lief in alre wise
bouen allen sonen verheuen
dese reden merket euen
die bruut die hair lief wil prisen
na bomen ende dair bi wisen
sine uolcomenheit wair bi
en seit si niet dat hi scone si
ghelike den alre scoonsten boem
want neme wi der wairheit goom
so vint men uele bome staen
scoonre ende bet ghedaen
dan die dan dair om ist wonder
dat si dien prijst besonder
mer sie wi wat wi inden dan
merken moghen so vinden wi dan
dat si mit desen boom
gheliket haren brudegom
die dan boom heeft pointen drie
in hem te merken als ic sie
die wel den brudegom toehoren
dat si heuet an hem vercoren
teerste dat hi vruchtbair is
ende niement vruchtbairre ghewis
dan cristus der maghet vrucht
wt hem wast al in saligher tucht
die kerstenheit uan hem comet al
so wat ie was ende werden sal
bi sire vrucht leuet die bruut
bi hem comt alle salicheit uut
tander point dat heuet die dan
dats dat hi elken man
scade geuet die onder heme
coelen wil mit goeder gheteme
dus gheeft cristus coelte hem allen
die onder sine scade uallen
ende begheren hem te coelen
van sonden die si voelen
want hi is die niement versmaet
die onder sine scade staet
dair om suldi alle wete
dat uan hem spreect die prophete
cristus here is al ghedichte
scade rechte uoor onse aensichte
in sinen sceme sulwi leuen
onder tuolc sonder sneuen
gheloue is die rechte scade
die uan hem comet aluan ghenade
maria was bescade weet wale
vanden heiligen geest te male
doe si des enghels woort ghelouede
dair si des duuels macht bi clouede
des spreect die bruut altehant
als ic hier bescreuen vant
ic sat onder sine scade
die ic begheerde uan herten ghestade
ende sine urucht is mijnre kelen
soete bouen allen spele
hier spreect die glose ouerluut
die kerstenheit die lieue bruut
of die siele dat al eens is
in desen dude sijts ghewis
begheert bouen alle saken
altoes des bomes scade ghenaken
die bruut sit wel ende rust
in desen sceme mit soeter lust
terde point dat heuet die dan
dats dat hi vrucht heuet an
die nutte ende goet is vtermaten
dien die hem dair toe wil saten
si is te menigher siecheden goet
diese neemt mit rechter spoet
dair om spreect die bruut te hant
sine vrucht is wel becant
miinre keien soete te wesen
bi deser urucht siin wi ghenesen
van sduuels hande ende uander doot
dese urucht is al bloot
der ewangelien soete lere
die ons comt uan onsen here
dese lere is herde zoet
der sielen kele want si voet
die reine bruut in goeden leuen
dat si in gode heeft op gheheuen
die bruut heeft soetelike gesproken
mit haren lieue ende heeft oploken
hair herte in groter urolicheit
des sprect si uoort in lieflicheit
ende keert hair te haren ghespelen
dat siin hair lede sonder helen
die vroude die si heuet ontfaen
doet si hem blidelike verstaen
al heeft si dronken ghesiin uan minnen
want verbliit siin al hair zinnen
des mochten hare ghespele vragen
wair heuestu bruut in diin behagen
ende in urouden also ghesiin
als oftu dronken wairs uan wiin
hier op antwoirt si ghereit
die coninc heuet mi gheleit
o lieue dochtren ende ghesellen
in edelen ende in reinen wijn cellen
ende hi heuet in mi gheuoeghet
minne die mi wel ghenoeghet
dese woorden ende dese tale
voeghen ter lettren wale
mer die glose moet wi sien
die men hier vte wel mach tien
naden gheesteliken sin
die grote salicheit bringhet in
die bruut mach wel droncken sijn
want si ghedronken heeft goeden wijn
mer uan sueteliker minne
die ontfanghet al hair zinne
merct ene suetelike reden
als die bruut uan lieuen zeden
mitten brudegom heeft sprake
so spreect si lieflike mit ghemake
lief of di mine siele mint
of brudegom dus hem bekint
mer als hair gheselle spreket
dair si ter minne mede treket
so nemet si den coninc dan
dit verstaen wi so hier an
dat hi in hair hemelicheit
lief of brudegom wel heit
want altoes lieflike spraken
tusschen vriende vrienscap maken
mer alsi spreket ander wair
dan tiegen hem weet dit voer wair
dat is om sine wairdicheit
ende om sine ghewelt ooc mede
des spreect si die coninc heuet mi
die is gheweldich ende vri
gheleet in sine wiin cellen
die glose moetic nv voort tellen
wat dese celle is uanden wiin
dat moet ic nv hier laten siin
want hier uoren is bescreuen
dat inden kelre is bedreuen
doe die bruut in was gheleit
vanden coninc alst is gheseit
mer uan deser wiin cellen
sal die glose nv hier tellen
doe die heilighe kerstenheit
die die bruut gods heit
eerst vercoren was in gode
inden apostolen die sine ghebode
noch niet uolcomelike ontfaen
en hadden want si sonder waen
waren in anxte in menigen noden
vanden ioden diese doden
des si dicken waren in sorgen
want si hem huden ende verborghen
des sende hem god den heiligen geest
dair si of cregen sulc uolleest
dat si mit allen tongen spraken
ende si worden in gods saken
so ghestarket ende uolmaect
ende inder wairheit so gheraect
dat si coonlike ouer al
makede uan gheloue ghescal
entie eerst waren veruairt
waren lioen ende wel ghehart
bider predikinghe ons heren
si gingen prediken ende leren
die ioden seiden openbaren
dat si alle dronken waren
doe quamen die lieue gods gesellen
vroilijc vte wiinkelres cellen
des heiligen gheest dair se in
cristus leedde in dat beghin
dese wijn is rechte lere
ende vlijt uan gode onsen here
si waren dronken mer niet van wine
als sinte pieter doet in scine
hi sprac dese en siin niet dronken
van dranke na al uwen donken
mer dits dattie prophete iohel
heuet te uoren gheseit wel
het sal inden lesten daghen
siin dat ic na miin behaghen
van minen gheeste storten sal
inder werelt ouer al
v kinder sullen propheteren
ende uwe dochtren sullen leren
doe wart die kerstenheit gheleit
in die wiin celle alst is gheseit
noch mogen wi merken al hier in
der salicheit enen andren sin
gods wijsheit entie wairheit lere
of die werke van onsen here
mach wel ene celle sijn
dair men uut scept goeden wiin
dat dat herte altoes verhueghet
want in wijsheit leit alle dueghet
die bruut wart uan gode gheleit
in wijsheit als in die wairheit
bi gheloue ende bi werken
beghint te proeuen ende te merken
hoe alle dinc in sine nature
ontfaen heeft macht ende figure
ende hoet gheduren mach in wesen
dit mach die bruut in wiisheit lesen
des spreect si die coninc heeft mi
gheleet in sine wiincelle vri
ende heuet in mi mit goeder sate
gheoirdiniert die caritate
hier machmen proeuen ende merken
die de wairheit ende gods werken
drinket ende wijsheit proeuet
dat hi der hulpe gods behoeuet
sal ic dese glose vinden
des moetic mi onderwinden
dat icse in anderen boeken
mit arbeide moet soeken
dair om suldi alle weten
dat caritate minne sal heten
mer alle minne die en is niet
caritate als ment besiet
want minne is ene fonteine
die vliet uter herten reine
die begheringhe lopet zere
ende in ghebruken rust si mere
wanneer dese fonteine loopt
ende hair in gode allene hoopt
ende in gode uaste bliuet
ende hair ruste dair in driuet
so ist rechte caritate
mer loopt si bi ander strate
totter wereltliker lust
so vintsi dair in ghene rust
want die werelt hair begheringhe
niet can gheuollen mit enigen dinge
so macht wel ene minne wesen
dair die siele niet bi ghenesen
mach wantse die sonden trecket
dair die siele mede wart ghestrecket
des sulwi merken ende visieren
hoe wi best ordinieren
in ons ware caritate
bi wairheit in goeder mate
drie dingen siin die men sal minnen
salmen salichede ghewinnen
dair dat herte in lopen sal
mit begheerten ouer al
mer die minne sal niet rusten
sine sal lopen mit soeter lusten
ende in enen dinge bliuen
dair si uaste sal in becliuen
den eersten loop die minne beghint
te gode dair si al in vint
ghebruken ruste ende urede
dair in salsi mit stadichede
hair lopen enden ende bliuen dair
mit ghenoechten sonder vair
den anderen ganc sal rechte minne
nemen mit ghestaden sinne
talre dinc die god gemaket
heuet ende wel siin gheraket
hoe goet si siin hoe scone hoe rike
hoe uolmaect hoe scadelike
dair proeuet minne dat god dat al
allene ghemaket sonder misual
heuet ende dair om salsi rusten
allene in gode mit groter lusten
ten derde male loopt caritate
mit wijsheit ende mit rechter sate
ten euenkersten ende merket wale
hoe die menscheit altemale
in enen bande is beloken
der sonden die god heuet te broken
ende alle daghe mit sine ghenade
noch breket tot des duuels scade
caritate merct ende besiet
dat hier niet en is dan verdriet
dair om en sal si ruste en ghene
soeken dan in gode allene
dus sal minne al omme lopen
mer allene in gode hopen
dus sal lopen rechte minne
altoes mit ghestaden sinne
si sal duren ende bliuen
ende uaste in sinen loue becliuen
dus wart caritate gheuoeghet
so datter bruut dair mede ghenoeghet
des spreect si hi heuet mit sate
in mi gheuoecht die caritate
nv die bruut heeft wel verstaen
dat si mit minnen was beuaen
heuet si begheerte uan vlijt
dat si mit werke talre tijt
in hair liefs minne wil bliuen
ende so lanc so meer becliuen
des keert si tharen ghespelen
ende spreectse toe al sonder helen
volt mi mit blomen ende onderset
mi mit appel mi is te bet
dese woorden siin bedecket
inder lettren mer wiese trecket
inden gheeste die mach sien saen
wat si menen ende wel verstaen
die bruut en is niet verdult
dat si wesen wille veruult
mit blomen dats mit stucken
die men mach mit wairheit plucken
vten rechten gheloue uan gode
ende vter salicheit ghebode
dat si dan spreect vult mi mit blomen
dats leert mi al die pointen nomen
die ten rechten gheloue horen
dit siin blomen uutuercoren
het is ene blome scone
dat men ghelouet in drie persone
enen almachtighen waren god
diet al heeft in siin ghebod
ende dat hi is sonder miswende
sonder beghin ende sonder ende
der ghelouen bloemen al
is te nomen geen ghetal
mer sonderlinghe moetic nomen
der gheloue drie beste blomen
deerste is hier al nv gheseit
vander hogher drieuoudicheit
dair vele blomen vte wassen
dander blome dair wi op passen
is uan cristus menschelicheit
die menige blome vte spreit
die derde is datmen altoes
sal ghelouen sonder loos
alle wairheit ende doghet
hier mede wart die bruut verhoghet
van desen blomen bidt die bruut
dat si veruullet si al uut
mer dat si onder set wil siin
mit appel dats der werke scijn
die uten gheloue sullen comen
ghelike dat appel hebben ghenomen
van blomen dat si siin vrucht
van soeter smake van soeter lucht
also heuet die moeder kerke
ontfaen uan gheloue werke
die altoes gode wel behaghen
want gene werke mogen dragen
sonder gheloue salicheit
als sinte iacob heuet gheseit
ooc is gheloue sonder werken
voir gode doot ende inder kerken
der bruut woorde is dit die sin
gheuet mi uan gheloue een scijn
der werke dat ic dair bi moghe
goede werke in gods oghe
altoes bringhen die geuen vrucht
ter salicheit in soeter tucht
ghelike dat uter blome coomt
die vrucht die den mensche vroomt
also comen goede werken
vten gheloue inder kerken
hier om waent die salighe bruut
die de siele wel beduut
of die heilighe kerstenhede
in allen salighen gods lede
heeft der soeter vrucht ghesmaket
dair si of is starc ghemaket
enten dranc uan soeter minnen
als gods celle heuet binnen
soe et een cruut dairt bi gheneset
dit selue men van dien leset
als si tiegen gode waren
misdadich of in sonden zwaren
so nutten si een reine cruut
dats ootmoedicheit beduut
mit rouwe ende quamen weder
in gods hulde ende bleuen zeder
bi desen reen bezweert hi wale
die dochtren dat si te male
so langhe die bruut laten rusten
tot hair mach des op staens lusten
tander camp is kerstenheit
dair die herten in bereit
salichlike in ganser hopen
emmer in gode hebben gelopen
dese harten moghen siin
gods kinder in allen sciin
apostole ende mairtelare
confessore der maechden scare
predicair ende goede liede
die siin al uan gods mesniede
die hart heuet iiij manieren
sonderlinge voir ander dieren
als die harten willen striken
ende uan enen bossche wiken
toten anderen ende si comen
dair si watre hebben vernomen
so slaet dene voren in
ende die ander uolghet hin
mer elc leit thooft allene
op anders staert dats gemene
ende dus deen den andren draget
als ons hare nature ghewaget
dus doen ooc die vriende ons heren
deen draget den anderen mit eren
mit hulpe mit troest ende mit goede
in deser wilder werelt vloede
hier of sinte paulus seit
die ooc wel een hart hier heit
dene draghe des anders last
dus uoldi cristus ewe vast
tander point dat heeft die hart
is als hi gheiaghet wart
vanden iagheren mitten honden
in sine vlucht sprinct hi ten stonden
ouer doorne ende ouer haghen
dair hi der iacht mach ontiaghen
dus doen der heiligher kerken kinder
als si uanden duuel hinder
ende vander werelt liden
verdriet ende noot tallen tiden
so springhen si mit spronge groot
ouer tairsche goet albloot
ende comen wt des duuels macht
diese iaecht dach ende nacht
terde point uan des harts nature
is als ons bewijst scrifture
dat die hart dat vernemet
als hi in sine leden lemet
ende soeken dat hi vint een hol
dat is uan serpenten vol
die roert hi dan so lange dair
dat hi ten lesten wort ghewair
dits uan hem die derde nature
die gheliket wel ter cure
gods vriende die hier inden camp
der kerken lopen sonder camp
so lopen si ten sonden hol
dat uan sonden is al uol
der bruut in hare ruste maken
tot si selue wille ontwaken
die bruut is uan herten vro
datsi hout hair lief also
vriendelike hairs nemen ware
des spreect si al openbare
dits die stemme uan minen lieue
in wies minne ic beclieue
die bruut neemt minlike goom
die stemme des brudegoom
want hi den dochtren heeft verboden
dat si siin lief om ghene noden
wecken uut haren rusten
hier of mocht die maechden lusten
te vraghen hoe si dit vernam
si sprac dese stemme quam
van minen lieue dat wetic wel
die dochtren vraghen echter snel
wair is diin lief wane comt hi
si antwoirde uan herten vri
siet hi comet sonderlinghen
inden berghen emmer springhen
die houele hi al ouer springhet
dair om sine minne mi sere dwinghet
miin lief is ghelike den ree
enter herten ionghen noch mee
der bruut lief al sonder spod
is ihesus cristus gheware god
die al springhende thare is comen
als onse gheloue recht heeft vernomen
hi spranc uanden hemel hier beneden
in marien uan goeden zeden
hi spranc voort in dit ellende
dair hi leet menich miswende
inden apostelen spranc hi voort
hi spranc mit werke ende mit woort
dat hi siin lief veruollet heuet
mit salicheit dair si bi leuet
drierhande berghen sijn
die ic v wille maken scijn
vander scrift na mire macht
die god selue heuet bedacht
dene siin dair bouen scone
die enghele in gods trone
die siin verheuen in salicheit
in kennen ende in wairdicheit
dese siin berghe wel gheheten
van ysaien den prophete
berghen ende houelen sullen singhen
lof uan gode sonderlinghen
die minste gheeste siin ghenoemt
houel dat hem wel becoomt
in dien sprinct die goedertieren
god in godliker manieren
in ygheliken na sire wairde
dandre berghe siin opter airde
dit siin die menschen die verheuen
siin uan salichliken leuen
hier of sprac als ic las
die prophete ysayas
die berghe moeten vrede ontfaen
entie heuele nemen aen
gherechticheit dit sijn dan lude
dair cristus in mit waren dude
springhet so verholentlike
ende soect den mensche so minnentlike
dat tonge geen en can uol seggen
hoe sire spronge wege leggen
merket wat spronghe ihesus nam
doe hi in marien quam
ende van den hemel in hair spranc
dairne sine lieue minne toe dwanc
hier of spreect dauid mit wonne
hi heuet gheset in die sonne
dats in marien sonder akel
ende sonder vlecke siin tabernakel
als ene rose in sine tijt om te lopen sinen pat
vanden hoochsten hemel was dat
dat hi uut ginc ende uan neder
was siin ghemoede opwairt weder
wair wert ye berch also verheuen
als maria was van leuen
hi spranc voort in sine vrienden
die hi vercoes entie hem dienden
merct hoe hi in magdalenen
spranc mit minnentliken wenen
hoe hi spranc doe hi bekeerde
paulus dien hi sint so leerde
dat hi hem droech onder die heiden
mit ware lere sonder beiden
noch sprinct hi ooc mit ghenaden
in die berge die van daden
vruchtbair sijn uan goeden werken
ende in sine minne sterken
die derde berge min no mee
siin die berghe van gelboe
die die prophete dauijt
selue heuet vermaledijt
hi spreect ghi berghe uan gelboe
vermalediit sijt emmermee
op v en come dan noch regen
versceiden si di uan gods segen
dit siin die duuel inder lucht
die altoes mit quader tucht
doget ende goede werke storen
ende altoes den mensche koren
dat die duuel berghe siin
doet ons dauid wel in scijn
hi spreect die berghe onghehiere
siin gheuloeiet als uan viere
voir dat soete gods aenschiin
wie moghen dese berghen sijn
dan die vule euel gheeste
die mitter houairden tempeeste
verborghen siin uan gods ghenade
dat si nemmerme bi rade
moghen gods aensicht scouwen
of verlost worden uan rouwen
dese berghe ende dese houele
ouersprinct god sonder hele
so dat hise niet gheraket
noch mit genaden niet ghenaket
ooc is uan desen berghe uele
onder den luden sonder hele
die uan houairden sijn so groot
dat niement is hair ghenoot
si willen alle dinc berechten
ende na haren wille slechten
nochtan hem niet en is beuolen
die wise dinken hem al dolen
dat doet al houairdich sin
dairse die duuel so zere in
sterket dat hem quaet dunct goet
ende goet quaet uan ouermoet
dese siin vermaledijt
mitten duuel talre tijt
mer dese berghe siin alre meest
onder den ghenen die inden geest
leuen souden godelike
dese siin den duuel ghelike
die inden hemel bouen gode
hem verhief en ghene ghebode
en houden si van haren prelaten
si willent alle selue saten
na haren wille sine kennen niet
die maledixie die hem behiet
dauid inder berghe name
van gelboe uan groter blame
hi spreect alle berge die sijt
om gelboe ghebenedijt
si di uan douwe ende uan regen
allene van gelboe gods segen
voirlide mar god v vande
mit sire ghenaden menigherande
dus heeft die bruut hair lief geprijst
lieflijc als v is ghewijst
noch mogen voort die dochtren vragen
want hem der bruut woort behagen
van dinen lieue spreecstu wonder
dat hi ghesprongen comt bi sonder
wie is hi wien is hi ghelike
dat hi springet so vairdelike
dair om spreect die bruut noch mee
miin lief is ghelike den ree
enter harten ionc ooc mede
dits al merkelijc hier ter stede
van hier voort moghedi spien
die ree is scarp uan sien
ende bewairt in sinen springen
besceidelike sonderlinghen
dat harte ionc is herde snel
in sinen lope weet ic wel
bi dien ghelike uan desen dieren
merket men in cristo twe manieren
bider snelheit uanden ionghe
merken wi sine ontfermige spronge
die so snellike comen twaren
mit ghenaden op ons gheuaren
biden ree verstae wi hier
van cristo dander manier
want hi siet ende kent ghereit
alre herten ondersceit
ende sine oirdele siin al recht
dair in siin sine spronge slecht
in deser lettre is beduut
dat siin oirdeel nauwe sluut
der eweliker salicheit
dit licht is ouer al ghebreit
ende siet mede door die cantele
dat siin die leerre sonder helen
patriarken ende propheten
die te voren dede weten
dat dit licht ons toe soude comen
ysayas hadde dit vernomen
ende spreect stant op iherusalem
ende werde verlicht ende dat nem
want dat licht comt di mit eren
op di gaet op die glorie ons heren
noch spreect die bruut soete woort
ende brinct uolcomen minne voort
die hair lief alte hair draget
hier om si sire woorde ghewaghet
si seit mijn lief spreket mi
dair ic sere ghesterct werde bi
mine vriendinne mine bruut mine scone
staet op ende haest sprect die gods sone
ons behoeft hier wel te merken
hoe god in sine edele werken
heuet ghewracht al uut ende uut
om die minne uan sire bruut
hoe hi comt ende hoe hi snelt
ende hi naket mit sire ghewelt
ende hoe hi staet ende hoe hi siet
ende lieflike sine bruut verspiet
ende ooc hoe hi hoir toe sprect
ende minnentlike uan rusten wect
inden enghelen comt hi springen
hi aest in der vader leringhen
hi naket inder propheten woorde
hi staet in uleescheliken gheboorde
in miraclen spreect hi die here
hi spreect inder apostolen lere
hier sulwi proeuen ende merken
tbeghin uander heiligher kerken
dats die heilighe kerstenheit
hoe si te gode is gheleit
van tween uolken is si comen
die cristus heuet tonsen vromen
versament dair hi ghewis
allene een winkelsteen af is
ten eersten was die synagoge
verheuen onder den ioden hoghe
ende was voir gode allene vercoren
eer cristus quam ende wert gheboren
doe wart si achter wairt gheset
nochtan behilden si hare wet
al was si blint in hare lere
doch was die lere in onsen here
dair na wart die kerstenheit
van heidenscap te gode gheleit
mit prediken ende mit mirakel
die die apostolen sonder akel
deden ende leerden mede
in ghestader salichede
siin dese twee nv worden een
dair god of is die hornic steen
die si beide vergadert heuet
tere bruut die in hem leuet
nu ist ene kerstenheit
die gods bruut bi reden heit
dese bruut uan tween pertien
doet ons ene vrage vrien
hier voren gheboot die brudegoom
den dochtren dat sijs namen goom
dat si siin lief niet en souden wecken
tot hair seluen wel mocht mecken
nv heuet hise selue ghewect
want hi vriendelike sprect
te hare stant op ende haeste
ende lere dine naeste
inder tijt der synagoge
was die wet uan lere droge
want niement was die ganse lere
predikede uan onsen here
mer die propheten seiden wel
dat comen soude als sint gheuel
in dien tiden sliep die bruut
ende hadde rust al uut ende uut
want si ghenen arbeit deden
mit prediken uan stede te steden
mer doe cristus wart gheboren
entie apostolen vercoren
dat si souden in heren houen
draghen die ware ghelouen
ende souden tuolc in gode bekeren
entie kerstenheit so meren
entie dope soude anegaen
doe moeste emmer die bruut opstaen
ende nemen an hair pine ende last
dair si in hair gods kinder vast
makede dair om si sprect
die brudegom hier ende wect
die bruut ten arbeide ende ten werke
dat si uolmaeke die heilige kerke
stant op predike ende pine
haest ende roep die kinder mine
alle menschen ende uiste niet
en ontsiedi gheen verdriet
hier mede wertstu mine vriendinne
bringhestu tuolc in mine minne
des heilighen gheest soeticheit
lere als der duue is bereit
alstu dit wel heues gedaen
saltu billic danc ontfaen
ende du salt heten mine scone
dit spreect cristus die gods sone
want die bruut mocht hebben hinder
te vergaderen gods kinder
in prediken ende in goeder lere
dat si eerst ontsach zere
dair om gheuet hi hair hier troost
dat si van hinder is verloost
tweerhande hinder was
inder ghelouen eerste pas
dene dat ongheloue so groot
was dat alle uolc besloot
dat bi den winter is ghenomen
want die winter laet niet comen
vter airden enighe vrucht
om sine coude lucht
des spreect die bruut al hier
die winter is verleden scier
inden winter is quaet werken
in deser letter sulwi merken
dat wel winter heten mocht
die tijt dat die ioden onsocht
gode vingen ende bonden
gheselden plagheden ende wonden
ende ant cruce hinghen mede
proeft wie hadde sekerhede
doe sinte pieter al versakede
gods doe hem dat wijf ghenakede
en sprac du sijs mit hem hiere
dair hi hem warmde biden viere
proef was die winter doe iet cout
doe sinte pieter die was so stout
so cout was worden in ongheloue
dat hi viel in des twiuels cloue
dair om spreect wel die scrifture
dat cout was ter seluer vre
dese winter nam doe ende
doe god den heiligen geest sende
die die apostolen also strengede
ende mit des geests vier ontfengede
dat si ghene dinc ontsaghen
mer leerden tuolc in allen dagen
so dat iiim in ere tijt
ghelouich worden sonder strijt
vijm op ene ander stonden
doe die apostolen leren begonden
doe was die winter verleden
dat wies in salicheden
des spreect god hier der bruut te troest
stant op haest du sijs verloest
vanden winter die di was hinder
lere ende gader mi uele kinder
die regen is wel vergaen
den anderen hinder wi hier verstaen
dats die regen onghesture
als hi valt mit groter sture
so benemet hi al dat soet
dat is ghesaiet ende staet
om urucht te geuen opt uelt
dat nemet die regen mit ghewelt
dat is die onghesture regen
dats felheit der ondadigher degen
der felre ioden enter quaden
die mit fellen ondaden
riepen op cristum mit bitterhede
doe wech doe wech ende crucen mede
dat was ene sware scure
si riepen voort ter seluer vre
andren luden condi helpen
siins selues noot can hi niet stelpen
dair na reghendet vtermaten
doe gods vrienden in allen straten
mit woorden mit pinen mit noden
hoe mense begonde doden
vangen slaen martelen braden
dese reghen hadde verladen
die kerstenheit so langhe
tot die werelt in bedwanghe
constantiins des keisers quam
die regen doe een einde nam
dat was die persecucie groot
die de goede zere sloech doot
nv spreect die brudegom ter bruut
stant op haest die regen is wt
entie blomen openbaren
dats die tijt is comen twaren
dattie blomen soetelike
openbaren in allen rike
hier wart der vrouden tijt bescreuen
dair die kerke in is verheuen
ende ghestaen heeft lange tijt
mer leider si vint swaren strijt
van antekerst boden alle dage
die quade kersten sonder sage
die blomen sijn gheopenbairt
in onsen lande onghespairt
die gheuoeghe entie goede
siin bloemen uan gods bloede
dair dat uelt der kerstenheit
ouer al mede is bespreit
die apostolen bloeiden zere
in mirakel ende in lere
die die werelt sere bekeerden
ende alle salicheit meerden
die martelaren oec bloemen waren
die om gode al sonder sparen
storten willichlike hoir bloet
der confessoren reine moet
bloeiden salichlike altoes
in duechden alse god vercoes
ooc waren blomen die magheden
die gode in reinicheit behageden
papen clercken moniken nonnen
die salicheit in duechden begonnen
hair leuen beterden ende menich mensch
die salichlijc ende naden wensch
in duechden bleuen dit waren blomen
des hair die bruut wel mach beromen
bi tween dingen wart alle vrucht
ghehindert dats uan couder lucht
die de winter altoes brenghet
bi reghen wart si ooc ghecrenghet
bi dese ghelike wart benomen
dat ghene salicheit mach comen
ter zielen als bi ongheloue
die vercout der herten houe
ende bider quader luste regen
die goede werke verderuen pleghen
van desen tween is wel bescreuen
hier voren mer vijf pointen geuen
der bruut ten goeden werken troest
nv si uan tween dus is verloest
gheuet hair god al sonder blame
tijt die wel is bequame
te werken ende goet te doene
dair wi comen mede ter soene
deerste tijt dair in verbaren
die goede blomen al sonder sparen
dair ghi wel of hebt ghehoort
tander point comt ons ooc voort
dats alsmen wiingaert besnijt
dats wel ene volle tijt
dair of sulwi nv voort seggen
entie glose dair bi leggen
des spreect die brudegom te hant
als ict inder letter vant
die tijt is comen datmen sal
den wiingaert knopen ouer al
als die winter is vergaen
entie lenten ane staen
so besnijt men die wijn reuen
om dat so bat hair vruchte geuen
dus ist inder heiligher kerken
die cristus wecket te goeden werken
datsi uan sonden wart besneden
in hare kinder in hare leden
cristus selue wiingaert is
als hi spreket al ghewis
ic bin wiingaert ghi sijt reuen
van hem is kerstenheit verheuen
des sal die heilige moeder kerke
van allen sondeliken werke
in hare leden doen besniden
mit biechten tallen tiden
om dat si bat ter salicheit
vrucht te gheuen si bereit
dese tijt is nv comen
des heeft die bruut die mare vernomen
dat derde point comt wel hier an
dat salicheit wel maken can
inder tortelduuen stemme is
in onsen lande ghehoort ghewis
hets ene lustelike mare
als men hoirt ende wort gheware
die tortelduue want dan naect
der soeter tijt alst wel gheraect
als men die tortelduue hoort
weetmen wel dat dan comet voort
die blome ende der blomen vrucht
die zomer gheeft mit tucht
al is der tortelduuen zanc
ombequame ende cranc
doch machmen dair in wel verstaen
salicheit al sonder waen
hier mach elken mensche wondren
hoe die gods sone niet wil sondren
hem uan deser airden baren
mer hi wil hier openbaren
dat hi onse broeder is
der kerken brudegom ghewis
want hi spreket in onsen lande
dat dunct hem niet siin scande
dat hi mit sire lieuer bruut
ghemene hout dit airtrijc uut
hi seit in onsen lande dat is
miin ende diin ghemene ghewis
buten sine bruut ghemene
en wil hi hebben niet allene
dats een teken dat hi wille
dat si openbare niet stille
mit hem besitten sal siin rike
inder glorien ewelike
die brudegom spreect wel dit woort
die tortelduue is ghehoirt
in onsen lande dat is scamen
onse ghemene is al te samen
merct hoe trouwelike hi mint
die niet sceidens en heeft twint
van sinen lieue ende die niet
van hare en sceit om enich verdriet
hier bescriuet ons ene tijt
die brudegom dair bi verblijt
wi alle siin om sueticheit
die in desen tiden leit
ende dat lustelike werken
moghen inder heiligher kerken
want als die tortelduue singhet
weet wi den zomer die si bringhet
die dage siin soete ende langhe
dat merken wi bi haren sanghe
nv merket wat dit voghelkiin
ons leert in menigherande scijn
dit voghelkiin heeft iij manieren
dair wi bi moghen visieren
drie duechden die gods kinder
hebben sullen sonder hinder
teerste is dat in sinen sange
suchten gheuet sonderlanghe
dair in moghen wi verstaen
dat wi sullen sonder waen
altoes suchten in onse ghebede
ende gode louen mit innichede
des voghels stemme en is niet soete
mer si bringet ons te ghemoete
lusticheit dat ons bewijst
ootmoedicheit dat god prijst
wair om spreect hi hier van ene
tortelduue niet uan gemene
van allen duuen clare
sinte paulus openbare
ontbint dit wel al dair hi seit
die gheest bit voir ons gereit
mit ootmoedeliken suchten
dair om en sulwi niet duchten
als wi bidden want die heilige geest
doet ons bidden ende geuet uolleest
van deser duuen dander manier
is dat si reine is ende fier
als si hare gade verliest
dat si nemmer ander kiest
sine sit ooc niet op groene rijs
dus is wel der goeder prijs
die hair gaden hier verliesen
dat si gheen ander kiesen
ende dat si inder werelt lust
nemmermeer en ghewinnen rust
dese maniere mach wel becomen
den ghenen die hebben ghenomen
gheestelijc leuen ende verliesen
die werelt die se dede riesen
die sullen hem te gode setten
ende leuen sonder sonde smetten
ende niet setten haren moet
op dit airdsche goet
ende wairlike ghenoechte versmaden
ende mitter werelt niet verladen
mer suchten beden ende karmen
datse god moete ontfarmen
mer leider dit doetmen nv clene
dat men claghen mach mit wene
die dese werelt hebben begheuen
in scine ende souden gheestelijc leuen
ende wairlike lust vertien
ende hair uleesch altoes castien
die sietmen dat si buten draghen
gheestelijc teken mer tallen dagen
sietmen dat herte ende daet
ter werelt altemale staet
si hebben luttel uanden geest
niet dan abijt mer alre meest
begheren si die wairlicheit
diese ten duueluolen leit
si suchten cleen in hair ghebede
houairdich ghierich siin si mede
hat ende nijt heeftse uerwonnen
si leuen nader werelt wonnen
sine achten hare oirden niet
salicheit is hem verdriet
och wat mach ic hier of seggen
ic mach mi seluen hier toe leggen
dat ic die tortelduue niet bin
volcomelike in minen sin
noch niet en uolghe hare nature
des bin ic dicken uan herten sure
wi bidden gode dair wi bi leuen
dat hi ons allen wil vergheuen
die sonden die wi hebben op heuen
ende geeft ons uoirt in duechden tleuen
dat vierde point volcht thant her na
inder lettren als ic versta
die vigheboom heuet uolbracht
sine grouen merct ende acht
wat grouen siin uanden vighebome
ij vruchten heuet hi des neemt gome
deen is tidich ende bequame
dander ontidich ende onghename
die ontidighe die is zuer
ende te nutten onghestuer
die vigheboem is menschelic aert
beduut alst ons openbairt
dat ewangelium uan enen man
die in sinen houe ghewan
enen vigheboom sonder wairde
die ghene vrucht gaf na sinen airde
doe hiet die here den vigeboom af
houwen want hi ghene vrucht gaf
mer die bouman lieflike seide
sinen here dat hi beide
hi wouden messen ende grauen
ende mit haueninghe lauen
creghe hi dan en ghene spoet
so ware hi op ghehouwen goet
dese vigheboom is die mensche
dair god vrucht of gheert na wensche
die goede vigheboom geuet vrucht
van werken ende uan soeter lucht
mer die quade vigheboom
gheuet ter doghet genen goom
mer sinen werken sijn al suer
den goeden ende onghestuer
dit was anden ioden scijn
die der suricheden venijn
storten op dat kint marien
doe si an hem niet woude lien
si gauen hem edic ende galle
ghemenghet tharen ongheualle
dair had die vigeboom volbracht
sine grouen alst wat voiracht
doe cristus deser grouen ghenoech
ghenomen hadde na siin gheuoech
die hem die felle ioden gauen
wildi ooc sine vriende lauen
van sinen kelc so dat si mede
dronken nader heren zede
die haren vrienden mede scinken
moghedi uanden kelc drinken
bi ander glose sonder dolen
nemen die wel merkelike
spreket uanden hemelrike
onse here doet verstaen
sinen iongheren sonder waen
dat in siins vaderhuus ooc sijn
vele woninge van vrouden fijn
inden holen sal die bruut
altoes denken uut ende uut
hoe si dair toe moge comen
ende hoe dat hier niet wart benomen
paulus spreect uan desen dingen
inden hemel is onse wandelingen
twee suete pointen sulwi merken
hier die ons wel mogen sterken
ende troesten die kerstenheit
die noch in vreemden lande steit
dat ene is die doot ons heren
dair si altoes an mach leren
van aldien dat is gesciet
hoe si verlost is van verdriet
vans duuels dienst uan sire leren
ende is in gode bekeert in eren
dair om salsi in sinen wonden
vrilijc denken in allen stonden
tander is dat si sal comen
in gods bruken mit allen vromen
dat bouen alle weelde gaet
die nv in die werelt staet
dair si emmer leuen sal
salichliken sonder val
och hoe volcomen is die troest
dat si so wale is verloest
ende dat si noch ontfanghen sal
ewelike vroude bouen al
noch so sulwi ons verbliden
ende grauen vast in onsen tiden
holen tonser salicheit
inden heilighen mit lusticheit
inder patriarken leuen
grauen wi hoe si verheuen
van gode waren om hair doget
dair si nv om siin verhoghet
ende inder wairheit der propheten
die ons die wairheit deden weten
ende inder apostoten lere
ende inder pine der mertelere
in heilicheit der confessore
inder maechden reine chore
vanden minsten toten meesten
sulwi grauen diep mit feesten
ende pinen ons dat wi dair comen
ende winnen datsi bi hebben vernomen
gode behaghen
die brudegom die spreect noch voort
toter bruut een suete woort
tone mi dijn soete aenschiin
dine stemme lude in die oren mijn
dat aensichte der bruut ons heren
dats begheringhe die wi leren
sullen cuusch ende rein te gode
die ware stemme sals siin bode
in louen danken ende beghien
van allen gauen die wi tien
van hulpe ende uan sire ghenaden
dairom spreect si wel mit staden
dine stemme is soet dijn aenscijn scone
merke minlike sonder hone
hoe gode die reine predicare
behaghet die mit lere mit ware
die wairheit spreect sine stemme is soete
ende comet der stemme te ghemoete
reine leuen mit saligen werken
die mach wel die siele sterken
enten brudegom behaghen
gods hulde ewelike beiagen
al is die bruut die kerstenhede
in allen steden nv in vreden
doch en is si niet soe vri
sine hebbe uan binnen stoot wairbi
die brudegom hair hier vermaent
dat si hair hoede dair si niet waent
want onder kerstenhede kinder
vintmen harden menigen hinder
des spreect hi vaet ons die voskiin
die den wiingaert scadelic siin
want onse wiingaert heeft ghebloeit
wi mogen merken dat vernoeit
den duuel dat in allen steden
die kerke staet in goeden vreden
dair om stort hi siin uenijn
hemelijc in duechden scijn
dit sijn die scalke entie lose
buten scoon ende binnen bose
dit seit god den predicaren
die de bruut sullen bewaren
vaet ons die clene vossekiin
die ons verderuen den wijn
dat rechte gheloue ghewis
kerstenheit die wiingaert is
ooc is die reine siele wiingaert
die gode wast in sueter airt
nochtan is die scrift ooc mede
wiingaert gods want si leert sede
si leert doghet ende wijst
dese drie siin wel gheprijst
wiinghaerde die gode wel becomen
dat heb ic inder scrift vernomen
des spreect hier wel die wiinghaerde
dats uele mer doch uan enen aerde
siin si want si gode toe horen
dair omme heeftse god vercoren
nv verstaen wi ende merken
den staet uander heiligher kerken
dat vele voskine siin dair inne
buten scone mer fel uan sinne
siin si binnen  quaet onder die goede
si siin bedect mit ualschen ootmoede
si scinen buten ootmoedich
reine cuusch ende behoedich
van sonden mer si bedrieghen
die lude dair mede ende lieghen
die ware scrift verkeren si
ende cranken rechte gheloue dairbi
der kerstenheit doen si lachter
want si die doget setten achter
dit siin lollairde ende begaerde
ioden kersten uan houairde
van oncuuscheit ende uan toorne
van ghiericheit der sielen doorne
dese ende menich hair ghelike
doen grote scade hemelike
inder salicheit wijngaerde
mer papen die uan desen airde
siin ende clerke ooc siin gheleert
bi hem wort salicheit ghekeert
meer bi hem dan biden leken
want si bedecken lose treken
mitten mantel der scrifture
si tonen buten lose figure
dair si die goede mede stricken
altoes si om ualscheit micken
noch siin uoskine uele meer
dan ic v gheseit hebbe eer
die in oirden siin begheuen
ende souden al in duechden leuen
mer om goet ende om ghewin
wort so zere uerkeert hair zin
dat si die wairheit achter laten
en uolghen der loosheit straten
wie dese siin latic hier bliuen
want woudic al dese bescriuen
mi soude perkement ghebreken
so uele is deser uan losen treken
sine connen hem anders niet gheneren
danne tleke uolc besceren
sine moeten in uosses wise liegen
mit veluwen eren ende drieghen
doch vermanic alle dien
die die heilighe scrift versien
dat si op die wairheit micken
ende mit loghen niement stricken
ende al ander begheuen diet
die uander scrift weten niet
anders dan si horen seggen
ende hair reghel can uoren leggen
dat si hem niet bedriegen laten
mer volghen hare reghel straten
ende scuwen eenwille ende houairde
oncuuscheit uan vulen airde
ghiericheit uan heerscapien
gramscap ende een vertien
alle wereltlike lust
ende soeken allene in gode rust
hier mede willic laten dat
ende volghen uoirt der glosen pat
die vos is loos ende scalc uan naturen
ende beduut inder scrifturen
alle lose ende alle quade
die mit haren ualschen rade
die kerstenheit gairne verderuen
si moeten mitten duuel eruen
die brudegom hiet dese vaen
tsire behoef al sonder waen
die altoes garne goet benemen
ende nemmer goet te doen temen
hets wel tijt dat mense vaet
want die wiingaert ghebloeit staet
eer hi hem ter vlucht voort set
so wart die vrucht dan meer belet
van desen wiingaert comt alle vrucht
dats goede werke mit goeder tucht
in gods dienst ende in siin ere
altoes te leuen so lanc so mere
noch wil wi ene glose nemen
alst der sielen mach betemen
die ooc is wel gods bruut
als ons die scrift wel beduut
die siele is nemmer sonder strijt
want die duuel altoes nijt
heuet wantsi hem ontgaen
willen ende an gode vaen
des neemt hi na sinen eesch
dese werelt ende dit vleesch
te striden bi nachte ende bi dage
op die siele mit groter plaghe
menighe coringhe hair an vecht
die si alle niet te recht
mach bekennen hoe si comen
des heuet si dicken val ghenomen
sulke comen openbare
dair nemet si mit wijsheit ware
ende wederstaetse mit gods cracht
voir dese coringhe si hair wacht
want si openbare sijn
mer sulke comen in duechden scijn
ende siin bedect mit reden lupen
ende comen alse vosse slupen
ende verteren thant dat bloeien
vanden wiingaert die soude groeien
drierhande sonden siin
die slupen comen als vossekiin
dene is in bedecter reden
verradenesse uan quader zeden
die comet mit sueter reden crupen
ende loselike in den woorden slupen
die nochtan minnentlike scinen
dair mede si die siele veninen
dander is valsche smekinghe
die bedrieghet ooc sonderlinghe
menighe blome in den wiingaerde
der sielen mit groter houairde
noch is een ander voskiin quaet
dat der sielen sere scaet
dats mit loesheit te bedrieghen
ende in waren scijn te lieghen
dit siin die uele urucht bederuen
die die sielen souden eruen
onsen here in sine minne
des sulwi in allen sinne
dese kennen ende vaen
ende mit werke wederstaen
dair om spreect die brudegom
dat wijs nauwe nemen gom
ende vaen dese vossekine
die slupen inder dogheden scine
hier sulwi noch een merkelic woort
scriuen dattie scrift brinct voort
hi spreect vaet ons die vossekine
dat moet tonser behoef sine
die vossekiin siin gode ene nose
ende der sielen harde bose
des spreect hi in gheselscap hier
vaet ons die felle bose dier
dats mi ende v want wi een
van minnen siin onder ons tween
noch sulwi voort spreken
vander soeter mannen treken
hoe die hoghe brudegom
altoes neemt sine bruut goom
want hi niet en wil allene
hebben en si hair mede ghemene
des spreect hi vaet ons te nutte
die uosse mitter scrifture scutte
die brudegom heeft nv gesproken
dair hi der bruut mede heeft oploken
hair herte ende ghesterct in minnen
minne dwinctse also binnen
datsi vriendelike sprect
want hem die brudegom ontrect
heeft uan hare tiegenwoordicheit
doch is hi hair altoes bereit
inden herten ende inden monde
des spreect si te deser stonde
miin lief mi ende hin
hier salmen merken soeten sin
wi sullen wairlijc hier bekinnen
een point uan rechter minnen
als die mint van herten sprect
dair hi siin herte mede ondect
sone comen al niet voort
vanden monde der herten woort
mer een deel sprect hi ende een deel
is inder herten dus ongheheel
sprect die bruut wel merkelike
ende of suchte minnentlike
ende dat suchten hair benemet
volle woorde want therte beclemt
binnen is uan soeter minnen
dat si die woorde can beghinnen
mer niet uolspreken als sijt meent
so heuet die minne therte vereent
drie dingen siin die ons benemen
volcomen woorde ende reden lemen
van minnen spreect men menich woort
dat niet uolcomelike comt voort
nochtan uerstaet ment bi den zinne
wat innicheit therte heuet inne
als uan minnen bernet therte
ende begheert mit sueter smerte
ende sonderlinghe in die gods minne
so wart beroert der herten zinne
mit sueter haestigher begharen
die mit woorde niet can voort varen
ende opluken alden sin
die dat herte heuet in
dair om spreect die reine bruut
miin lief mi dats ons beduut
miin lief is so in minen gedachte
dat ic ghene dinc anders achte
of miin lief heeft mi gheseit
sinen wille ic bin bereit
hem te wesen onderdaen
dus sulwi dit woort verstaen
want hi is in minen zinne
altoes uolcomen van beghinne
gheware minne heeft pointen drie
nu hoirt dair na wie sien die
teerste dat is om lief te peinsen
soetelike ende sonder veinsen
tander is altoes te duchten
siin verlies dair om te suchten
terde is minnentlike begaren
lief ghebruken sonder sparen
dese drie siin hier beloken
als ons die glose heeft ontploken
des spreect die bruut miin lief mi
ende ic hem ende thant dair bi
seit si die wort gheuoet
onder die lelie merct dat ic moet
hier die ware glose soeken
van sinte bernairde ende andre boeken
die lelien siin wit ende scone
onder dien wil die gods sone
gheuoet siin tot die dach verbairt
entie deemsterheit veruaert
hier moetich nemen bi manieren
bi ghelike wilden dieren
die bi nachte hair weide soeken
ende des dages niet en roeken
aldus wil die brudegom
der scoonre lelien nemen goom
ende dair onder siin gheuoet
niet dair of als alle dier moet
siin gheuoet uan haren weiden
dit voetsel is ondersceiden
alle sielen uan sonden fijn
scone lelien uoor gode siin
hier te uoren al ghewis
is v gheseit hoe cristus is
selue lelie uanden dalen
mer uan desen moetic v talen
dair hi onder sine voedinghe
nemet also sonderlinghe
dat siin die hair seluen setten
in gode ende bliuen sonder smetten
entie in haren goeden leuen
ander lude goet beelde geuen
onder dese wil god wesen
ende sine voedinghe dair bi lesen
als hi selue doet verstaen
bi salemoene sonder waen
mine weelde is te siin
mit smenschen kint des wel scijn
bider bruut dair hi bi is
altoes ghenadich ende ghewis
want in allen goeden werken
die begaet die moeder kerken
so wart hi soetelike gheuoet
ende gheuet ter doghet spoet
merket ic wil v corteliken
vanden lelien laten bliken
als ons sinte bernaert seit
dair grote bequamelheit an leit
ende dair cristus gairne is mede
nader soeter minnen zede
wairheit ende sachtmoedicheit
onnoselheit ende suuerheit
verduldicheit ende rechte ootmoet
dit siin alle lelien goet
want si geuen soeten rooc
pais ende vrede siin lelien ooc
onder dese wil siin gheuoet
cristus mit saligher spoet
merket of hi in sinen leuen
enighen van desen wilde begheuen
ja so langhe wart gheuoet
cristus die brudegom goet
tot die dach hem verbaert
nader wilder dieren aert
die bi nachte ende niet bi daghe
hare weide soeken sonder saghe
dat is tote die soete tijt
comen sal diet al verblijt
die in tide sal beghinnen
mer sonder tiit in durender minnen
ewelijc bescinen sal
in salicheden ouer al
in clairheit scoen ende emmermere
dair selue sonne is onse here
dan vergaet al deemsterheit
sceme twiuel wort hene gheleit
wairheit is dair openbaren
emmermeer sonder veruaren
eert comet ter saligher tijt
wart gheuoert sonder respijt
die brudegom uan alden gonen
die hem scone lelien tonen
van duechden ende uan goeden werken
hier op suldi alle merken
ende pinen v dat ghi ooc sijt
lelien dair god in verblijt
hier mochten sulke luden denken
dat god an eren mochte menken
dat hi werden wille gheuoet
die alle dieren mit goeder spoet
van sire benedixien gheuet
voetsel dairt al bi leuet
des antwoirt hier ter vairt
mitten goeden sinte bernaerd
dat mine penitencie is
ons heren spise al ghewis
ende dat hi gheert mit mi teten
als ons sinte ian doet weten
in apocalipsi dair hi seit
ic sta uoir der dueren ghereit
ende cloppe die mi op doet
van dien wil ic siin gheuoet
piint v dat ghi lelien drie
voedet nv merct welc sijn die
deerste is onnoselheit
die voghede inder kerstenheit
tallen menschen dat ghi ruket
wairmen den mont van v opluket
verduldicheit is dander bloeme
die v zere coomt te vrome
onder uwen euenkersten
dat v geenre minne mach gebersten
dat derde is onthoudenesse
dats ene lelie al ghewesse
die alle wereltlike weelt
achter werpt ende verdeelt
om die minne van onsen here
hier of wil ic niet spreken mere
dese salighe kerstenheit
heet die bruut gods mits wairheit
want die boec spreect uander bruut
die ons die kerstenheit beduut
entie siele entie kerke
dat siin drie in enen merke
als men uander bruut hier seit
dese drie men te samen leit
nv behoeft ons wel te merken
hoe hier gode ende sine werken
die kerstenheit nv is ghesceiden
ende moet noch ene wile beiden
si is ghedeelt in drien dele
nochtan is si een ghehele
teen deel is in desen leuen
dat ons ter werelt is gegeuen
dit deel moet altoes bi crachte
beide bi daghe ende bi nachte
in hoeden liggen want si noot
menighe lijt ende wederstoot
vanden duuel ende sine kinder
die ons doen menighen hinder
des heet si die heilighe kerke
vechtende want si der sonden werke
entes duuels fel baraet
ridderlike wederstaet
tander deel der kerstenheit
is inden vagheuier gheleit
dair si emmer clairlijc moeten
alle die misdaden boeten
die si ye in desen leuen
misdeden inder sonden sneuen
terde deel is wel scone
van gode ghecroont inden trone
dat siin die gone die ewelike
mit gode wonen in hemelrike
die allen noden siin ontgaen
ende ewelijc in vrouden staen
dit ondersceit is ons beduut
vander wairdeliker bruut
biden heilighen gods lichame
dien de priester sonder blame
ouer den kelc deelt in drien
die drie dele mach men tien
dat cristus in dese iij deel
een wair god is al gheheel
dat een deel is voir der bruut
die menighe pine hier besluut
in desen leuen entie noch strijt
tiegen die sonden talre tijt
datse god helpe ende beware
datsi uan quaetheit niet veruare
voor tander deel die inden vier
des vagheuiers siin onghehier
wert gheoffert tander deel
dair altoes god in is al gheheel
dat hise bringhe in sinen rike
in corten tiden salichlike
vanden heilighen sacrament
wert dat derden deel ghesent
bider heiligher enghelen hande
voir gods aensicht sonder scande
om lof om ere om wairdicheit
die gode altoes is gheseit
den uader die ons heuet vertroest
ende mit sinen sone verloost
alle die ghene die siin mit hem
int ouerste iherusalem
nv hoirt hier uoort ende verneemt
hoe rechte minne die bruut cleemt
al heuet die bruut den brudegome
ghebeden dat hi weder come
mit gracien ende wairheit mede
dair hise mede sterct na sine sede
doch sone verneemt sijs niet
des heeft hair herte zwair verdriet
dair om spreect si dese woort
die dese lettre bringhet voort
ic hebbe in miin beddekiin
ghesocht dien die die siele miin
mint bi nachte socht ic dien
mer vinden conde mi niet ghescien
dair om wil ic haest op staen
ende wil die stat al omme gaen
beide bi steghen ende bi straten
ic sal mi te soeken saten
dien die mine siele mint altoes
ghesocht heb ic al sonder loos
ende en hebben niet gheuonden
die wakers die ter seluer stonden
ic sprac tot hem hebdi dien
die mine siele mint ghesien
een luttel doe ic leden was
van hem in den seluen pas
miinre sielen lief vandic
dat quam mi herde wel gemic
ic hilten ende en sals niet laten
tot ic hem mit goeder saten
in mijnre moeder huus wel leide
ende in mire moeder camer meide
wil wi salichede roeken
so moeten wi aernstelike soeken
vander minnen soeten sin
die dese lettre heuet in
al heuet die bruut den brudegome
gheroepen dat hi weder come
dan laet hi niet om enige onwairde
mer hi wil mit sulken airde
hare begheerte ende hair herte
roeren mit minnentliker smerte
ende wil dat si hem uut ga soeken
des si te voren clene woude roeken
eer si an sire minnen quam
ende hi hair teenre bruut nam
want minres hebbens verdriet
dat deen den anderen niet en siet
dair om moet te soeken comen
als gi gehoirt hebt ende vernomen
des spreect si in mijn beddekiin
bi nachte heb ic dat lief miin
ghesocht dat mine siele mint
nv hoirt wat die glose vint
der bruut beddekiin is lust
van deser werelt dair si rust
groot in hadde eer si wist
dat hair brudegom wart crist
die wile dat si was in dolen
doe ginc si ter heiden scolen
of ter ioedscher die nachte siin
want hair leren ghenen scijn
gheuen ter salicheit
doch was si altoes bereit
dat si ghairne lere sochte
die hair toter wairheit brochte
die lere en vant si altoes niet
dies had si wel groot verdriet
hier moet wi proeuen ende merken
hoe wi siin comen ander kerken
ende uan allen puluer mede
dattie meester mit wairhede
die puluer maker heeft volbracht
merket wats hier in bedacht
al was hier voren vanden heiden
der ioden leuen ondersceiden
doch siin si worden een
ende kersten bi den hornicsteen
dair si beide hem in loeghen
mit gheloue ende wel in voeghen
der eerster bruut der sinagogen
die uten ioden is ghetogen
verwondert dat is soetelike
ende uan duechden also rike
te cristum mit gheloue
der heidenscap comt in gods houe
dair om spreect si wie is dese
ist dair ic of vinde ende lese
die so vuul was ende so quaet
besmit mit menigherande misdaet
die die afgode altoes minden
entie gode eniet en kinden
si clommen op bider wostinen
sine bouwede nie noch sine wouden pinen
hoe mocht si te gode comen
wat heuetsi nv an hair ghenomen
dat si so scone ende so bequame
is worden gode ende sine name
heuet so scier an hair ghetogen
dit wondert mi in minen oghen
eer dat uolc gheloue nam
van gode ende ter gracien quam
in salicheit doe was wel hoge
voir gode allene die synagoge
dat was der ioden oude wet
die moyses hem hadde gheset
ende want der synagogen scricht
vanden propheten was ghesticht
die spraken hoe god soude comen
mit salicheit te groten vromen
beide ioden ende heiden
dat noch die ioden wanen beiden
dat ioodscap ontfinc doe niet
te male tgeloue als men siet
ende doe die ioden weder stieten
tgheloue doe moste des ghenieten
die heiden ende des quamen si
int geloue uan sonden vri
ende doe theidenscap dat sach
dat salicheit in gode al lach
ende want si socht dat si niet en vant
dan gode allene stont si te hant
op mit kennisse hare sonden
ende hopeden dair of te sine ontbonden
ende quam mit soeter list
dair si vant den waren crist
der eerster bruut verwondert zere
hoe si dus tonsen here
verweendelike is gheclommen
ende merket hair arbeit tere sommen
ende spreect wie is die dus scone
dair ic noch bin onghewone
te sien ende te kennen mede
opclimmet mit groter selsienhede
vten ongheloue clare
doir die woestine openbare
der sonden ende onreinicheit
die altoes in den heiden leit
als een roedekiin uan root
dat opwairt geuet soeten smooc
dats mit rouwen uanden sonden
dair si mede bequame wart vonden
van mirren is dese rooc bequame
dats castien den lichame
dat si doet uoer hare sonden
dair si scone of wert gheuonden
ende uan wierooc comet mede
dese rooc dats uan ghebede
die voir gode reine comet
merct hier wat begheringhe vromet
die van sonden hem bekeert
voir gode wart siin loon ghemeert
want wierooc beduut recht ghebet
dat uoor gode comt sonder let
noch so is si meer te louen
want si climmet hoge bouen
van alre slachte puluer smake
die die crudenair te rake
heuet ghemaect dats te verstaen
dattie bruut comt op ghegaen
mit allen duechdeliken werken
diemen doen mach inder kerken
dats inder kerstenheit
alst hier voren is voirseit
die werke heuet die crudenare
cristus ghemaket openbare
want sonder hem en dogen niet
menighe werken wats ghesciet
ses pointen sulwi nu merken
die den sondair mogen sterken
ende bringhen toter gods ghenaden
die die sonden wil door waden
teerst sal hi hem bekinnen
ende sine sonden in allen sinnen
ten anderen male sal hi op gaen
mit rouwe te gode sonder waen
dese twee beduden wel
dair die woestine climmen snel
mit biechten sal hi dan den rooc
op wairt senden als een smooc
dair na sal hi sine sonden
betren tallen stonden
ende sinen lichaem sere castien
dat doet ons die mirre lien
dair na comet reine ghebede
dattie wierooc beduut mede
dat sal uoir gode ruken soet
mit innicheit ende mit ootmoet
dair na der puluer duechden comen
die tallen tiden moghen vromen
so wie dus scone climmen beghaert
hi was lelic hi was waert
der heiligen exempel ende leuen
moghen goede exempel gheuen
ghelike den puluer dat is clene
ghemake uan sueten crude gemene
noch mogen wel die gods kinder
beide meerre ende minder
verwonderen wair om dese bruut
so utermaten scone comt uut
dair om antwoort si te staden
wat mach v wonder hier verladen
dat ic come totien ic minne
want an hem staet al mine sinne
dair om sone wondert v niet
dat ghi mi dus climmen siet
te hem mit so groten gare
want ic ghairne in rusten ware
tot hem clim ic als ic ter rusten
dat allen sielen wel mach lusten
siet dat beddekiin salomoens
des begheerlics dauids soens
dair hair tsestich ommegaen
die alre stercste sonder waen
van israel die alle zwairde
houden scarp van groter wairde
die alre beste siin gheleert
te stride hoe ieghelic heeft ghekeert
van deser wittinge wast cederboom
dair of maect die brudegoom
huus bedde ende tafel mede
dat merket vlitelijc hier ter stede
cedar mach niet te varen
van rotten noch uan lange iaren
gheen vier mach hem ooc scaden
hi heuet bider gods genaden
dat serpente uan sinen rooc
vlien dit siin die goede ooc
die heilige lude die ontfaen
hebben salicheit op den libaen
dats uander dope dair si op wassen
ende in gode hair leuen passen
dese siin uast ende hart
want si om ghene vart
vervuulden of te broken wairden
van enighen dingen op ter airden
diese uan gode iet mochten sceiden
noch bi lieue noch bi leiden
der sonden serpenten verdriuen si
mit hare lere verre ende bi
ende mit haren heiligen name
die alder werelt is bequame
vanden luden uandesen blomen
heuet god bi siins selues gomen
gemaket bedde huus ende tafle
dese spiset mit gods wafle
al die heilighe kerstenheit
die lettre seghet voort ghereit
dat dese tafle was ghemaket
op vier colommen wel geraket
van finen seluer ende clair
die leene was guldiin gair
die opganc dair men bi op ginc
was purpuren in alre dinc
midden was die dele wel bespreit
mit caritaten wel ghecleit
die colommen die onderstaen
die tafle dat siin sonder waen
die vier ewangelisten rechte
dair gods tafle op staet slechte
want mitter ewangelien lere
is kerstenheit ghespiset sere
dese colommen siin seluerijn
want si uan gods woorden sijn fijn
seluer beduut gods woort
als ons dauid bringhet voort
die lene is ghemaect uan goude
dats uan duechden menichfoude
ende uander heiligher kerken ghebet
die wel is biden goude gheset
want gout en verteert niet
in viere in airde in geen verdriet
dus en is tghebet niet minder
in pinen in dogen ende in hinder
ghebet in doechden ende in hope
dits al gout in gods cope
dit siin uan cederbome die aste
dair men op mach lenen vaste
die heilighe hope is ene lone
der saligher sielen ene vaste stone
dese hope is van goude clair
mit alre doget ouer wair
ende als hope tghebet verchiert
so ist al wel gheuisiert
bi den goude dat vaste is
dits der sielen lene ghewis
die op ganc dair men bi op gaet
tot deser taflen dat verstaet
is uan purpur root ende scone
die heuet gheuerwet die gods sone
mit sinen bloede doe hi hinc
anden cruce dair hi ontfinc
den doot doe maecte hi voer wair
onsen op ganc openbair
dair wi bi op sullen gaen
tsire taflen sonder waen
dat is bider hoghenisse
sire mertelien sonder wisse
als hi leert hier ons allen
wanneer v mach gheuallen
dat ghi mijn uleesch ende mijn bloet
nemet so ghedinket ende doet
dats in die hoghenisse miin
dits een op ganc te gode fijn
die dele is midden ghepaueiet
mit caritaten ende bescreiet
die scone dele der heiliger kerken
dats uolcomenheit uan werken
die sullen alle mit caritaten
siin uerchiert tonser baten
want wat werke datmen werket
en heuet voer gode genen merket
comt uan caritaten niet
dats uan minnen wats gesciet
die caritate sal midden siin
tusschen gode entie werke fiin
want goede werke sullen comen
vte gods minne sulsi vromen
om die dochtren uan iherusalem
die noch leuen al bi hem
die dochtren siin die siele alle
die bider salicheit gheualle
ende bi werken uan gheloue
comen siin indes hemels houe
dair si in rusten ende in vreden
ewelike siin mit salicheden
om dat si gode mogen louen
dat si alles dinghes siin bouen
nv die salighe kerstenheit
die biden wachtren is gheleit
dair si heuet hair lief gheuonden
ende uan twiuel is ontbonden
dair si te uoren langhe was inne
dit merket si mit allen sinne
die wachtren entie soeticheit
die hair van gode is gheseit
des wilsi niet allene
bruken mer si wilt ghemene
haren dochtren doen verstaen
wat salicheit si heeft ontfaen
ende spreect ghi dochtren uan sion
gaet uut besiet salomon
den coninc in sine conincs crone
dair en siin moeder mede dus scone
ghecroont heuet in dien daghe
doe hi ontfinc die sware plaghe
dair hi trouwede sine bruut
egrediemini filie sion et videte regem salomonem in dyademate quo coronauit eum mater sua in die desponsationis eius liij
gods passie ons dit woort beduut
die wi alle sullen scouwen
sonderlinghe mit sonden rouwen
want hijt doir onse sonden leet
dit wiist ons die bruut ghereet
voort so spreect si in dien dage
dat siin herte sonder plaghe
grote bliscap heuet ontfaen
dit mogen wi alle gaerne verstaen
cristus is dese salemoen
die coninc is in alle doen
die den vrede heuet ghemaket
tusschen gode ende ons gheraket
hi heuet versoent hemel ende airde
ende datter binnen is mit wairde
men heet ons uten sonden gaen
ende in die doghet vaste staen
dair mede leert ons die bruut
eer si uan ongheloue ginc vut
sochte si hair lief dat si zere
van herten minde in menigen kere
die die heiden hadden gheuonden
mer sine vant niet in genen stonden
dat si vte ginc ende sochte
hair lief of sijt vinden mochte
ende doe si biden wachtren quam
dair si hem mit wairheit vernam
hilt sine uast dus mogen wi vinden
gode wil wijs ons onderwinden
dat wine soeken dair hi is
so gaen wi eerst al ghewis
vten sonden ter doghet
so wart hi ons hier ghetoghet
gaet ute ende siet salomoen
den coninc van so hogen doen
die moeder kerke die is een
mit gode mer si heuet gemeen
dochtren uele dat siin bi reden
alle sielen uan kerstenheden
die der bruut altoes na lopen
mit gheloue in ganser hopen
dese heten uan sion
die dochtren want si in rechten doen
mit gheloue hier bescouwen
salicheit in sonden rouwen
hoe dese dochtren sullen gaen
vte uan sonden hebdi verstaen
ende besien den groten here
salemoen mit herten sere
hier of hebdi wel vernomen
die glose die hier ute mach comen
mer mit goeder berten hoort
hoe die bruut nv spreket voort
gaet uut ende sieten inden dage
datten siin moeder mit grote plage
croonde ende inden dage mede
dat hi mit alre sekerhede
trouwede ende nam sine bruut
dat al die kerstenhede beduut
lieue kinder merct hier an
ende siet cristum onsen man
der salicheit die is ghecroont
mit doorne ende hoe hi is gheloont
van sire moeder der synagogen
dair wi die ioedscap bi togen
dien god so uele goets hadde gedaen
eer god menscheit hadde ontfaen
hoe iammerlike sine croonden
mit doorne dair sine mede loonden
sire doget op dien dach
dattie goede vridach lach
ende inden seluen dage hi truwede
die bruut ende hi vernuwede
alder werelt salicheit
die te uoren was of gheleit
o alle dochtren van syoen
hoe die ware salemoen
ons heuet ghemaket die soen
dat alder kerstenhede kinder
ter salicheit en ghenen hinder
hebben uoort en si dat sake
dat si mit enighen ongerake
der quaetheit volgen meer dan gode
ende si niet houden sine ghebode
die ioodscap was cristus moeder
entie ioden sine broeder
van gheslachte niet uan naturen
dat moeste hi iammerlijc besuren
dits een point dat wi gelouen
van sire menscheit sonder douen
sullen ende altoes ansien
ooc sullen wi voirder spien
hoe hi uander bitter doot
gheweldelike mit eren groot
verrees anden derden daghe
ende ewelijc bliuet sonder plage
ende hi te hemel dair na clam
dair sine herte vroude nam
want hi hadde al uoldaen
al dattie scrift dede verstaen
van hem tonser salicheit
dair na sende hi ghereit
sinen geest der heiligher kerken
dair hise mede woude sterken
dat si altoes bleue bewairt
in sire minnen onghespairt
hier na sal hi weder comen
entie quaetheit te rechte domen
die sire kerken hier beraden
hinder commer ende scaden
dus sulwi sine mogentheit
anesien mit gheloue gereit
ende sullen louen danken minnen
mitter herten ende mit zinnen
so dat wi te hem moeten comen
dair hi selue is tonsen vromen
die bruut is uan vrouden vro
dat si hair lief heeft also
ende ghebruket sire minnen
mit soeticheit in allen zinnen
dair om wecket si hair kinder
dat si scouwet sonder hinder
hair lief coninc salemoen
inden salichliken doen
dit behaghet den brudegom
dattie bruut dus nemet goom
siins ende prijst hair dair of
ende spreect hair hier groten lof
hoe scone bistu mine vriendinne
hoe soete bistu in minen zinne
ende mit salicheit verchiert
diin oghen siin gheuisiert
biden duuen die simpel siin
sonder loosheit rechte fijn
o kerstenheit die comen best
van babilonien nv int lest
die te voren wairs onreine
mitten duuel al ghemeine
ende afgoden ende miin viant
nv comet te mi int lant
van sion dair du mi in vints
du biste scone want du mints
mi ende du sijs comen te mi
des bistu alles wandels vri
hoe scone bistu in mine ogen
dese glose sal dit toghen
hoe scone bistu in dijn gaen
wanttu heues uan mi ontfaen
dat bruut cleet uander ghelouen
dair salmen di bi recht in louen
want niement mach gode behagen
hine siet hem dat cleet dragen
noch anderwarf is si ooc scone
want si sonder enighe hone
is wel lusteliic ghecleit
mitter scoonre onnoselheit
te rechte wel die bruut behaghet
den brudegom om dat si draghet
siins selues cleder ombesmit
dair alrehande doghet an sit
si is sere uerchiert mede
mit rechter lere in wairhede
ghene dinc verchiert mere
voir gode die siele dan die lere
die mit woorde ende mit werke
meert ende breit die heilighe kerke
dine ogen siin der duuen ogen
van desen oghen mogen wi togen
alst hier voren is beduut
dair ooc van der lieuer bruut
besceidelike der duuen leuen
ende hare nature is bescreuen
nochtan wil ic hier toe leggen
ende vander bruut ooc meer seggen
der heiligher kerken ogen fijn
mogen wel prelaten sijn
van reinen leuen ende van goeden
die die kerke sullen hoeden
ende wisen ende leren
ende altoes te goede keren
die sullen sien der luder misdaden
ende weder leiden ter ghenaden
si sullen leiden al die lude
mitter rechticheit bedude
dese sullen simpel siin
sonder ghiericheden venijn
sonder houairde ende droch
der bruut ogen ende noch
wel siin als wijt uerstaen
die redelijc die siele heeft aen
verstandenisse ende begheerlicheit
hier mede siet die siele ghereit
vter scrift wat men sal werken
ende alle menschen dair in sterken
dese ogen sullen siin
simpel eenuoudich ende fijn
die siele sal wel soetelike
in gode sien ende simpelike
sonder dien dat binnen es
verborghen merket seker des
dat caritate dat moet siin
die alle werke maket fijn
diin hare siin als sameninge
van gheiten dit sijn selsien dinge
dat der heiligher kerken lede
enighe ghelike hebben mede
biden gheiten want si siin
onwairt enter doget niet fijn
mer want die gheiten altoes soeken
dat hoge dair bi moet wi roeken
datter heiligher kerken hare
als gheiten cudde siin voirware
want ghemene uolc te male
is inder ghelouen kale
dat soeket al thoghe te gode
hoe dat mit sinen x ghebode
dair bouen comen dair hi is
dat hair verchiert ooc ghewis
dat houet ende maket scone
aldus doet alsonder hone
dat ghemene uolc die kerke
diese verchiert mit goede werke
mit aelmoesen ende mit ghebede
ende mit voeden die arme lede
dair die kerke een hoeft of is
dus siin die hare wel ghewis
der bruut als zeghen die opgaen
van galaad al sonder waen
die berch van galaad beduut
hope des orconts vut ende uut
bi gods orconde gaen si wel
die salichlike climmen snel
vanden sonden ter doghet
ende werden in gode verhoghet
ende geuen des altoes orconde
beide mit herten ende mit monde
dat hi is die ghene allene
dair salicheit an leget gemene
dair om hebben si gheleden
in landen in poirten ende in steden
sine vriende ende noch liden
in gods orconde tallen tiden
vanden quaden pine en noot
pine commet verdriet groot
ende want cristus is voren gegaen
inder martelien sonder waen
dair om volghen si hem na
in allen doechden hoe soot ga
der sielen hare der bruut ons heren
siin ghedachte van rechter leren
die uter herten op wairt gaen
te gode ende vaste dair in staen
die gaen als gheiten van galaat
want si dinken wel op dat
dat cristus doir ons allen leet
ende dat hem menich gereet
heuet gheuolghet inder doot
ende mit bitter mertelien groot
die si al doechden verduldelike
so wat si liden in gode rike
des gaen si op bi oirconde
dat cristus god is talre stonde
dine tanden siin openbare
als scape die siin uander scare
ende uander wassche scoon op gaen
al siin si mit dracht ontfaen
die twielic is geen is dair onder
die ondrachtich is bi sonder
der heiligher kerken tanden siin
leerre die mit wairheit fijn
die scrift ontbinden ende kuwen
ende ter salicheit vernuwen
ende senden voort die rechte lere
ter werelt door gods ere
onder tuolc dair een lijf is
der heiligher kerstenheit ghewis
ongheloue ende quaet diet
verbitense sonder verdriet
ende si voeden in gods name
die kerstenheit al sonder blame
dese tanden mogen wel gheliken
den scapen die reine op striken
ende uter wassen scoen op gaen
vander dope sonder waen
si voeden die kerstenheit gemene
want die dope maectse rene
mitten melke hairre lere
lauen si die lude sere
ic mene die hier al begheuen
hebben in dit airdsche leuen
dese siin uter wassche comen
vander dope tharen vromen
si siin wel tanden want si sliten
onrechticheit ende verbiten
quaetheit ende wat is tiegen gode
ende wat is tiegen sine ghebode
dese siin ooc al mit vrocht
die twielic is in saligher tocht
want si twerande minne
altoes draghen in haren zinne
te gode enten euenkersten
dese twee hem nemmer bersten
onder dese scapen fijn
die der kerken tanden sijn
en is niement sonderlingen
ondrachtich in saligen dingen
der sielen tande siin ghewis
der heiligher scrift gehogenis
dair si mede doorbiten scier
die hartheit der sonden hier
dese siin uan onreinen gedachte
bescoren mer si hebben achte
al dat gode toe behoort
mit salicheit te bringen voort
si hebben twerande vrucht
leren ende salichs leuen tucht
onder hem is ouer wair
niet dat is onuruchtbair
dine lippen sijn albloot
als ene huue uan uerwen root
der kerken lippen sijn prelaten
die dat uolc in een so saten
ghelike die huue dat hair bint
dat niet te spreit mit alle wint
so sullen die prelaten voeghen
ende dat uolc te samen loeghen
in enen gheloue in enen leuen
dat si in allen winde niet sneuen
dats dat si in allen stonden
verwaeiet niet en werden vonden
des liden si pine groot
ende hebben menighen weder stoot
als si vergaderen die gods kinder
ende liden menigherande hinder
dair si nochtan verduldelike
in leuen ende ootmoedelike
voort spreect die brudegom ter bruut
dine sprake is ouer luut
soete want si werket mede
dat si leret talre stede
et eloquium tuum dulce lix
des predicairs woort is wel soet
die wel leert ende wel doet
dine wanghen siin ghelijc
den stucke des appels uan pennijc
sicut fragmen mali punici gene tue absque eo quod intrinsecus latet lx
in affrica is een lant
dat punica is ghenant
dair in wassen appel greine
die root buten siin gemeine
ende binnen siin altoes wit
si siin soete sonder smit
der kerken wangen ons beduden
sameninge uan goeden luden
die siin root uan caritaten
want si in gods minne hem saten
mit penitencie ende mit liden
dair si hem dicken in uerbliden
si siin uan binnen emmer wit
want si cuusscheit sonder smit
inder herten altoes draghen
dair si gode in behaghen
si siin ooc vol greinen binnen
bi werken ende ghedachte van minnen
ende bi exempel uan goeden leuen
die si den uolke ter doget gheuen
dese moghen sonder hone
der bruut wangen heten scone
want si geuen scoon aensien
alle die dair an wel spien
diin hals is als dauids toren
dair ghemaket wel siin voren
vaste voerwerke ende weren
te pointe uoirder vianden deren
dair dusent scilde hanghen an
wapen telken sterken man
die kerstenheit heuet uele uiande
diese mit quaetheit menigherande
aneuechten bi dage bi nachte
die duuel ende sine crachte
onghelouighe ioden heiden
quade kersten mit verleiden
die werelt ooc mit groten nijt
elc op alle die goede strijt
des behoeft der bruut dan wake
als si wederstaen te mate
sal dese uiande dat si winne
vestinghe dair si vut mit sinne
striden mogen ende hair uerweren
dat hair die viande niet en deren
des heuet cristus wair dauijt
die is begheerlijc talre tijt
enen toren hair ghemaket
die so vast is ende gheraket
datten niement mach ghewinnen
noch deren die dair siin binnen
dese toren is als ende als
wel ghelike der bruut hals
der bruut hals is twoort ons heren
dair si mede wel mach keren
al aneuechten ende al quaet
dat hair uan buten ane gaet
hier mede cristus selue street
iegen sathan die op hem beet
mit coringhe inder woestinen
hi liet hem dat woort gods scinen
dair hine al mede uerwan
doe die apostole namen an
gods woort doe uerwonnen si
wair si predicten verre ende bi
si uerwonnen ioden heiden
ende brochtense ter salicheiden
dit hebben ooc alle die gedaen
die kerstenheit hebben ontfaen
ende waren ghekeert uander scricht
dair kerstenheit op is ghesticht
gregorius sinte augustijn
ende menich ander lere fijn
die ongheloue hebben door vochten
mit godswoirde ende wrochten
salicheit onder den volke
want sise uandes duuels dolke
ende uan ongheloue bewairt
hebben wel onghespairt
van desen toirne die voerwerke
dair vut strijt die heilighe kerke
dat siin mirakel ende wonder
die die heilighe al bi sonder
deden apostolen ende martelaren
confessoren ende predicaren
magheden ende ander vriende ons heren
die alle streden mit groter eren
ende uerwonnen in salicheide
ende brochtent al ten kerstenheide
hoort kinder ende nemet ware
sonder hinder ende vare
moghen wi manlike alle striden
mids gods woort tallen tiden
ieghen al dat ons mach deren
willen wi selue ons uerweren
wi moghen die viande verdriuen
ende in gode vaste bliuen
an desen halse hanghen scilde
dat siin reines leuens bilde
die inder heiligher kerstenheit
in desen leuen siin bereit
van onuertelliken goeden mensche
die nader salicheden wensche
leuenden dit mogen wel wesen
vaste scilden als wi lesen
dair siin dusent bi ghetale
dit beduut uolcomenheit wale
der exempel uan goeden leuen
die ons die goede hebben ghegeuen
dair siin so uele dat niement mach
al ghespreken nacht of dach
dese draghen wi uoor ons te striden
tieghen quade tallen tiden
ooc mogen wel die scilde sijn
die ghebode ons heren fijn
ende raet dat hi mede
ghelouet heeft ter salichede
den ghenen die manlic uerwinnen
ende houden mit herten ende mit zinnen
sine gheboden ende sinen rade
volghen ende bliuen sonder scade
hore mensche alstu striden wilt
nem voir di der duechden scilt
mitten cruce tekene di
ende wes uan allen sorgen vri
ende nem gods woort in dinen mont
so uerwintstu talre stont
dine borsten sijn ghelijc
tween iongen zegen die siin twilijc
die inden lelien werden gheuoet
tot die dach mit goeder spoet
op gaet ende als die deemsterhede
verswint uander salichede
dese twee borsten als wi lesen
moet wel twerande uolc wesen
ioden ende heiden mede
dese twee heuet die kerstenhede
die bruut is an hair ghetogen
als twee borsten dair si mede sogen
altoes mach hair lieue kinder
mitter wairheit sonder hinder
dese siin ghelijc den zeghe iongen
die siin an haren eersten sprongen
die zeghe stinket ende is versmaet
mer die vrucht die van hair gaet
siin nuttelijc ende bequame
dus siin die twe uan zegen name
want si uten sonden comen
mer si hebben nv ghenomen
die doghet an ootmoedelike
dair om siin si wel ghelike
den iongen zegen den ouden niet
als men uan haren werken siet
die gods vercoren wel mogen siin
clene ende ionghe zeghelijn
clene siin si openbair
in ootmoedicheit voirwair
ende want si vairdelike springen
in gods dienst tallen dingen
des ziin si vairdich ende snel
ende altoes ionc verstaet dit wel
mer dat si siin uan seghen slacht
dat comt bider zonden acht
die stinket als die zeghe doet
des denken si in groot oetmoet
vanden sonde bistu comen
sonden heuestu an di genomen
piindi sonden emmer te scuwen
ende in doechden emmer vernuwen
si siin ooc inder vrucht twilijc
want si altoes vlitelijc
houden twerande minne
gods ende des naesten mit zinne
dese werden mit goeder spoet
inden lelien wel gheuoet
want si onder die goede leuen
die goede lere altoes geuen
nair leuen ruket uoer alle mensche
si siin wit in gode te wensche
dese worden hier so lange gheuoet
als het gode dinket goet
dattie dach der ewicheit
ten lesten comet al gereit
als die dach op gaet so verzwindet
die deemsterheit dat men niet vindet
mer dat iemen letten mach
te sien clairheit den langen dach
die nemmer en criget ende
dair bringhe ons god sonder miswende
die brudegom heeft wel mit lust
mitter seluer bruut gherust
ende ghewerscapet ende ghesproken
des is uan minnen al op loken
soetelijc siin herte ende sinne
dair om spreect hi int beghinne
ic sal toten berghen gaen
die uan mirren al uolstaen
entie uan rechten wierooc
altoes siin in goeden rooc
verneemt wat dese berghe siin
dair die brudegom so fiin
na sinen luste wil in gaen
dese berghe sulwi verstaen
die uan mirren al vol siin
alle mairtelaren fijn
die al door die minne gods
ende uolbringhe siins geboods
bitterheit tot allen tiden
van rechter minnen gaerne liden
hongher dorst ende noot
ende nochtan die bitter doot
dese mirre is bitter ende onsacht
van smake mer uan groter cracht
in medicinen aldus is
der martelaren dogen gewis
van buten ist een bitter liden
die minne gods doetse verbliden
mit groter verduldicheit
dat si scuwen en geen leit
hier toe gaet die brudegoom
ende nemet hair mit hulpe goom
ende sterketse ende helpt
ten lesten hi hair doget stelpt
mit hem seluen ewelike
want hi geuet hem siin rike
die soete ihesus wille ooc
gaen ten hoeuelen van wieroec
wierooc als hi is ontfenghet
soeten rooc hi ter nosen brenget
dese houele siin confessore
die altoes liggen inden ore
gods dat aldie werelt duut
dese siin stille ende ouer luut
altoes mit innentliken sinne
bernende in die gods minne
biddende ende claghende noot
die der sielen doet wederstoot
tesen wil ihesus die goede
gaen lieflike mit ootmoede
dat hi hair ghebet wil horen
ende om hair ghebet wil storen
wat der kerstenheit mach daren
want hi wilse bewaren
wierooc als het is ontfenghet
soetelic het ter nosen brenget
roke die wel is bequame
dus is gode wel ghename
alder goeder luder bede
dat ontfenghet is uan innichede
mitten viere uander minnen
si moghen uan gode winnen
wat si willen ende begaren
tesen gaet god sonder sparen
als hi hare ghebede hoort
ende in duechden ooc siet voort
nv die brudegom is comen
ten berghe dair hi heeft vernomen
hoe si leuen alte rechte
der bruut kinder sine knechte
des is hi vro ende keert weder
tsire lieuer bruut hier neder
ende spreectse an mit soeten sinne
want hi soeticheit had inne
du sijs scone altemale
mine vriendinne in ware tale
enighe vlecke is in di niet
als men di te rechte besiet
com uanden libaen mine bruut
com uanden libaen ouer luut
com du suls wel hoghelike
ghecroont siin in mijn rike
vanden hoofde amana
ende van sanir al dair na
ende vanden berghe hermoen
dit siin drie berghe in hair doen
die ons sonden al bewisen
wie dair of vliet god salne prisen
ende uander felre lewen holen
ende uander liebairde scolen
nu die here die brudegom
mit wairheit ende mit gansen rom
der bruut lede heuet besien
dair men alle doget of mach tien
want hi al heuet gheprijst
alst hier bouen is bewijst
want ware minne can niet liegen
noch mit valscheit iement driegen
des spreect hi mit bliden zinne
du sijs te male scone mine vriendinne
wit wi der bruut scoonheit proeuen
so moet wi al hier behoeuen
dat wi eerst al verdriuen
van hair dair vlecke an becliuen
in hair mach want hair lief sprect
dat si is al ombeulect
die al spreect die neemt niet uut
dair om is die reine bruut
scone want si vlecke en ghene
en heuet diesen maect onrene
om dat wi dit mogen verstaen
sulwi merken sonder waen
dat vijf pointen in desen leuen
in dese werelt altoes sneuen
dair men emmer sonde of tiet
datmen te gode mach comen niet
die men emmer wederstaen
moet salmen die croen ontfaen
dair om prijst hi wel die bruut
die deser sonde is comen uut
ende vromelike is ghestaen
op ten berghe van libaen
teerste point uan desen sonden
dair die lude of siin ghebonden
dat is sonder dope te wesen
niement can hier voren ghenesen
want sonder dope mach nieman
den hemelrike comen an
dits ons beduut bi amana
dat is een berch in iudea
ende beduut ons ongetoge
ende betekent die in loge
des duuels siin sonder kerstenheit
deerste inganc der salicheit
dats tontfaen dat sacrament
dair rechte gheloue in is bekent
hier of is die bruut gegaen
ende is comen opten libaen
die beduut witte clairheit
dats der dope witte cleit
dattie bruut heeft an genomen
nv si is ter dope comen
tander point der sondelicheit
dair uele verdoomtheit an leit
dats datmen nader dopen
te uerre wille in sonden lopen
die siin ooc betekent hier
biden berghe heet samier
samier stinkende is gheheten
want die sondair als wijt weten
stinket voir gode ende voor die sine
des moet hi ewelike pine
liden hier of gaet die bruut
wanneer si alre sonden vut
hair mit penitencien doet
in rouwen ende in recht ootmoet
ende gaet opten berch libaen
alsi neemt penitencie aen
want penitencie is wit ende scone
ende vercrighet des hemels crone
terde point dair men in sonden
wart recht swairlijc ghebonden
dats als die mensche mit misdade
verliest gods hulde ende ghenade
ende wart verbannen ende uerwaten
so dat hem geen goet mach baten
ter salicheit also langhe
als hi is inden bedwanghe
dat is biden berch hermoen
wel beduut in allen doen
want hermon spreect uerwatenheit
hier of wart die bruut gheleit
alsi dat ghebetert heuet
ende voort bider kerken leuet
so wart si weder wit ende scone
als si comt uanden berch hermone
tvierde point van swaren sonden
is als die mensche wart ghebonden
in die ghewoonte uan misdaden
ende niet roeket die gods ghenaden
mer mit wille woorden ende werken
die ondoecht piint te sterken
so is siin herte der lewen hol
dats dat hi is der duuel vol
die wreet siin ende altoes iagen
hoe si den mensche bedragen
in sonden tot in sire doot
mer als die sondair dan albloot
in kennissen hem besiet
ende des heuet herten verdriet
so comt hi ter beteringen
ende betert hem in allen dingen
ende wart wit opden libaen
ghehoersam dair hi vast blijft staen
ende laet der sonden ghewoont
des wart hi uan gode gecroont
int vijfte point siin die ghene
die mit valscheit al in ene
die heilighe kerke aneuechten
die ualsch int ware connen vlechten
dit siin bugger lollairt dieue
die comen mitter wairheit brieue
ende lesense mit sconen woirden
mer binnen si die siele moorden
biden uerborghen uenijn
die wel die liebairde sijn
want si uarwe menigherande
der ualscheit hebben in die hande
hair smeken dat is bedrieghen
hair lere is niet dan lieghen
si scinen goet in haren leuen
mer die duuel is verheuen
in hare herten mit ualscheit
dese netten die duuel spreit
om die sielen mede te vaen
mer wanneer si ten libaen
der wairheit weder willen comen
ende hebben kennisse ghenomen
dat si siin in groten dolen
ende lopen ter wairheit scolen
der kerstenheit ende dair in leuen
dien wil god die crone geuen
dair omme spreect hi hier mit sinne
du bist scone mine vriendinne
wanttu sijs uan alle dien
vte gegaen die di ontsien
maken mach in minen ogen
ghene ulecke machmen togen
an di des com uanden libaen
du salt die scone crone ontfaen
drie warf spreect die brudegom
hier vriendinne ende mine bruut com
want wil wi ons te gode vlien
so moet wi drie dinghen vertien
teerste des duuels ende sine ghewerken
ende comen ter heiligher kerken
mitter dopen ende mit ghelouen
so comen wi opten libaen bouen
want wi dat witte cleet ontfaen
der kerstenheit dair wi in gaen
enter salicheit in bliuen
sulwi an gode vaste becliuen
dat is dattie priester seghet
als hi die dope an ons leghet
dat wi des duuels al vertien
ende uoirt an gode lien
een ander sulwi ooc versaken
sulwi gode recht ghenaken
dats die werelt ende hair lust
dair die sonde altoes in rust
want niemen mach gode behagen
die der werelt lust wil dragen
des so sulwi al vertien
die werelt ende an gode tien
ten derden male sal versaken
die mensche siins selfs ende gode naken
ende sal al sinen wille op geuen
ende bides ghenen wille leuen
dien god heuet dair toe ghesat
dat hi is in sine stat
dits gheseget vanden gonen
die in rechter hoirsam wonen
dese roept god ter cronen
dair hise mede wille lonen
die bruut mach redelike spreken
nader rechter minnen treken
soete vrient lieue here
ic ontsie mi alte sere
want ic moet in allen striden
menighe sware pine liden
dat ic niet en mach volstaen
in stride die mi leggen aen
van duuel uan werelt ende van vleesch
elc wil hebben sinen eesch
des behoeuic dinen troest
dair ic mede bliue verloest
want uan dire ghenaden
wil ic alle pine versmaden
hier om spreect die brudegoom
in minliken soeten room
mine suster mine bruut
du heues ghewoont al uut ende uut
miin herte du heues mijn herte gewont
minnentlike talre stont
merket hoe troestelike woort
die brudegom bringet voort
ontsiestu di des groten tiden
enter pinen inden striden
die du heues in dine minne
merc vriendelic in dinen sinne
wat ic doirdi hebbe gheleden
ende vromelijc om di ghestreden
ende hebbe alle quaet verwonnen
des saltu mi weder ionnen
wanttu heues mijn herte ghewont
merket ende proeuet in welker stont
die siele die bruut wonde therte
des brudegoms in sware smerte
anden cruce dair hi hinc
entie bitter doot ontfinc
van rechter minnen in dien stonden
ontfinc siin herte sware wonden
hoe mocht hi vriendeliker ghestreden
voir di hebben ende meer gheleden
noch suster bruut proef vorder mere
hoe du wairs in groten zere
ende verdoomt ewelike
en had ic di niet vriendelike
verlost vut des viants bande
die di hadde in sinen pande
ontfermicheit die wonde doe mi
dat ic dair uut verloste di
dair om wardic door di mensche
nu bistu bruut na minen wensche
want du wins mi lieue kinder
vandi heb ic ghenen hinder
du sijs ooc mine suster kare
want du salte openbare
mit mi besitten mijns vader erue
ewelijc te dijnre bederue
wes wiltu di dan ontsien
ende om dogen van mi tien
ende om minne dat liden
strijt coenlike ic sal mitti striden
wanttu heues mijn herte ghewont
minnentlike talre stont
in een vanden ogen dijn
ende in enen hare fijn
diin hals merke wat dit beduut
dat hi hier spreket ter bruut
du ontsies di an te nemen
stride die di wel betemen
saltu mit mi erue ontfaen
du moets vechten sonder waen
want ic hebbe mit allen leden
eerst om dine minne ghestreden
der bruut ogen siin prelaten
die leiden ter rechter straten
des hemels alle uolc mit lere
dat sise voeghen tonsen here
eendrachtelijc in enen gheloue
mit ere minne in gods cloue
mit desen oghen siet die kerke
goet ende quaet in allen werke
mer die brudegom heeft vernomen
een oghe dair hem of is comen
dair siin herte is mede ghewont
dats ene gheloue talre stont
want die kerke anders niet
dan god in ere minnen siet
vander bruut als die hare
siin die onderdane openbare
die wassen onder die prelaten
diese alte rechte saten
in enen gheloue in ere minnen
mit eendrachticheit uan zinnen
so siin die onderdane allene
dits dat ic mitten hare mene
hier mede behaghestu mi
dat ic bin ghewont omdi
dair om wes uan sorghen vri
ende strijt sere ic bin mit di
hoe scone siin die mammen dijn
lieue suster ende bruut miin
dine borsten beter sijn
dan enigherande slacht uan wijn
van dire salue is die roke
bouen alre cruden smoke
dine lippen siin als honich raten
altoes drupende ter baten
honich ende melc te samen
siin onder dine tonge bi namen
diinre cleder soeten rooc
is ghelike den wierooc
du sijs een besloten hof
fonteine ghetekent wel mit lof
dine vutlate alst paradijs
der appel greine al uol die rijs
mit alrehande appel vrucht
nv merket die glose hier of mit tucht
die brudegom en wil niet laten
hine wil die bruut so saten
alle den gonen die dair siin
hi is ooc goet iegen uenijn
ende hi uerdriuet lazarie
dese boom als ic hier lie
beduut wel die oetmoedich siin
die uerdriuen des duuels venijn
der houairdie ende hare kinder
ende uan oetmoede comt oec hinder
der onreine lazarien
dat siin die sonden die niet vertien
den mensche tot in sine doot
dat is goet dunken al bloot
dese siin in hem seluen clene
mer hare name is ghemene
voir die werelt ende bequame
dats den duuel grote scame
dander boom die nardus heet
inden paradise ook steet
die uan stamme niet is groot
nochtan gheuet hi ter noot
soete salue ende duerbair
van roke is hi openbair
hi is heet in sine nature
men maecter salue of goet ter cure
soete reine ende bequame
is hi ende beduut sonder blame
die in rechter caritaten
hair leuen in gode saten
entie niet dan gode minnen
ende hare naeste in allen sinnen
dese siin in goede name
enter kerstenheit bequame
clene om ootmoedicheit
te helpen te troesten al bereit
siin si ende gheuen goet gebilde
altoes mitter dogeden scilde
int paradijs vintmen ooc staen
ene blome heet soffraen
in hare uerwe is si root
mer als mense wriuet of stoot
naden goude hier bi beduut
ons uele kinder die die bruut
heuet ende hair leuen saten
mit verduldicheit ter baten
hare sielen tallen tiden
ende mitter wijsheit altoes striden
ende uechten mit onnoselheit
iegen die sonden ende quaetheit
dit cruut int paradijs wel wast
dat den duuel is een groot last
fistula is ooc een boom
betamelic nemen wijs wel goom
in sine stamme so ist cleen
mer siin oirbair is ghemeen
als purpur is sine ghedane
ende heeft grote doget ane
van roke fiin ter medicinen
is si goet in menigher pinen
dese betekent die onsculdich
siin uan quade ende doch verduldich
in allen dingen die si dogen
want si om gode allene pogen
dese siin der purpur ghenoot
want si siin uan duechden groot
ende voir gode martelare
hairs namen roke is openbare
exempel gheuen si te liden
ende verduldelike te striden
dair in wasset ooc caneel
die uan duechden heeft groot deel
teersten is hi starc int smaken
ende na smaect hi mit ghemake
dit betekent die om zonden
mit penitencie siin ghebonden
eerst hebben si hardicheit
ende troest thant mit soeticheit
dese bomen wassen dare
mit allen bomen ouerware
beduut dat alle dese bome
betekentlijc ende mit vrome
wassen inden paradise
der kerstenheit in sulker wise
dat si beduden aldie goede
die gode ontsien mit reinen moede
noch siin uele meer bome
die niet en noomt die brudegome
mer hi spreect alhier ter stede
mit allen libaens houte mede
dats mit alle die noch siin
int gheloue mit werke fijn
noch sijn inden paradise
ij bome uan groten prise
dats mirren boom ende aloe
ooc beduden dese twee
inder kerstenheit ij leuen
die wel in gode sijn verheuen
mirre is bitter ende starc
ende loopt mit des bomes barc
si hout ooc uan onreinicheit
tuleesch als hare nature seit
mirre salighe luden beduut
die hem ter werelt hier doen uut
ende allene an gode cleuen
mit duechden dair si in leuen
dese en mogen emmer niet
ter sielen ueruulen wats ghesciet
aloe is bitter ooc
mer si gheuet goeden rooc
alsmense ontfanget mit viere
maect men dair of salue diere
bi aloe wart ons gheleert
die gone die hem ter doget keert
mit herte mit wille mit leuen
ende alle ghenoechte begheuen
dese hebben int beghin
bitterlike starcheit in
mer als hair herte wart ontfenct
van minnen dair se god in brenct
ende minnentlike dair hair gebet
doen so wert in hem gheset
god die se mit gracien leert
hoe hair leuen wart gemeert
dese siin uan allen thaluen
genomen mitter eerster saluen
vander salue is beduut
hier voren als die glose sluut
du sijs ene fonteine der houe
dats alle kerken die int gheloue
vast in gode siin verheuen
die bruut moet al desen geuen
wasschen inder heiliger dopen
ende lauinge mit langer hopen
der leuender watre bistu putte
die snellike mit groter nutte
sere vloyen uanden libaen
in dese woorden wi verstaen
die heilige sacramente seuen
dese watre altoes leuen
want si aldien geuen lijf
die dair of drinken sonder blijf
die fonteine mach ooc wel sijn
die heilige ewangelie fijn
die aldie heilighe kerstenheit
al doir vloeit mit salicheit
dese vloeien uanden libaen
dat cristus is alsonder waen
want hi is wit clair ende scone
ende hooch bouen alle trone
nv die bruut is wel verloest
ende in haren anxt vertroest
die si hadde om dat si striden
emmer moet tallen tiden
iegen den duuel ende sine scare
des was si in groten vare
mer nv is si te ghemake
want si weet bi welker sake
si die crone sal ghewinnen
sonder uechten merct mit sinnen
aquilo mit dire scare
des spreect die bruut hier openbare
stant op dats makedi hin
com du auster tot mi in
ende ouerwaye minen hof
dair vloeien sine crude of
die bruut wil geuen lusticheit
haren leden na arbeit
ende uut haren garde veriagen
quaetheit diese plach te plaghen
aquilo mit waren woorden
is die wint die waeyt van noorden
dese is fel ende altoes cout
ende benemet menichfout
werke die men wel doen mochte
alre vrucht is hi onsochte
dese wint beduut coringe
des duuels ende sire sameninge
die mit menigen strijt anuechten
die kerstenheit ende hare knechten
mit uleescheliker begaerde
mit toorne gramscap ende houairde
mit traiecheit ghiericheit mit nide
mit menigherhande stride
die bruut veriaghet desen gewis
want hi fel ende geuenijt is
ende si bidt dat auster come
in haren hof thare vrome
auster is die wint uan suden
die bequame is allen luden
want hi soet is ende heet
ende maect die velde van vruchten breet
hi geuet der vrucht soete regen
hi helpt mit ons heren zeghen
die siele hi uordert wel te werken
bi desen winde moghen wi merken
des heiligen gheests soeticheit
die elken mensche maket bereit
ende bequame talre doghet
hi geuet vrucht dair bi verhoget
werden alle die gode minnen
dese roept die bruut mit zinnen
dat hi veruulle mit sinen gauen
hair kinder die na doget grauen
ende dat hi mit sire soeticheit
hair kinder werke make breit
ende dat hi tot hair ooc inbringe
die noch siin in sduuels dwinge
die bruut bit dat auster come
ende bewaeye tallen vrome
haren hof mit soeticheit
dat hi uan roke ghebreit
so dattie soeticheit uan leuen
dat in gode is verheuen
also ruke die buten siin
dat si comen int selue scijn
entie suete heilige gheest
hem geue dair toe ziin uolleest
so dat si mogen cortelike
comen herde vlitelike
dat si mogen tharen vromen
int kersten gheloue comen
so datsi uan goeden werken
ander lude mede sterken
als hier bouen is gheseit
is die heilige kerstenheit
een hof uol uan soeten crude
ende uan bomen dat siin lude
die ouer al mit goeden namen
ruken ende gode siin bequame
want si els niet in haren zinnen
en roeken dan hem te minnen
nv die bruut al ouer siet
hair kinder ende hair reine diet
die uan duechden te duechden gaen
ende dat quade vast wederstaen
entie soete heilighe geest
hem geuet in salicheit volleest
ende si uast in duechden groeien
ende mit goeden werken bloeien
ende bringen goeder werken vrucht
salichlike mit alre tucht
begaert si dat hair brudegome
te hare in haren houe come
ende vernemet hoe bequame
die vrucht is ende sonder blame
dair om spreect si ter vairt
miin lief come in sinen gaert
ende ete uander appel vrucht
die sijn in saligher tucht
die appel vrucht siin die werken
die alle salighe inder kerken
altoes doen des bidt die bruut
dat god come ende nemense uut
ende verwandelse salichlike
in hem seluen ewelike
so dat hise in allen goede
in hem vaderlike behoede
ende si nemmer van hem sceiden
een luttel moet wi hier beiden
ende merken wat dat moge sijn
so dattie bruut spreect dat lief mijn
com in sinen haue mit tocht
ende ete sire appel vrocht
hof cruut paradijs bome
hoort alden brudegome
ende al dattie bruut ooc heuet
dat siin want si bi hem leuet
dat spreect si dat sine si
ende niet hair merct ooc hier bi
dat werke uan penitencie spise
gods siin als ic v bewise
bi sinte bernaert die dus seit
mine penitencie is wairheit
is ihesu cristi soete spise
diese wel doet dats die wise
die brudegom heeft wel vernomen
dat siin lief hem heet comen
in siin hof dat si te samen
vroiliic siin al sonder scamen
ende dat si hem te sire vrucht
ghelaten heuet mit soeter tucht
dair om spreect hi minnentlike
mine zuster doechden rike
mine bruut mine lieue care
nv werdic wel andi geware
dattu gairne sijs bi mi
ende dair om wil ic naken di
du bids mi dat ic te di come
in minen gaert nv nem des gome
dat ic bin comen in minen gaert
ende ghemayet uan sure airt
mine mirre mit minen cruden
die goeder roke niet connen huden
ay merket niet deser tweier woorde
hoe soete si siin uan einde toorde
die bruut begheert dat hi come eten
ende hine heues niet vergheten
dat hi doir hare minne is comen
ende heeft den bittren vernomen
dats die mirre die hi ghemaiet
heuet die si hadde ghesayet
want si was inder misdaet
dair hi om starf ans crucen graet
des heuet hi die mirre ziin
ghelesen mitten crude fiin
dat siin die an hem ghelouen
ende altoes mitter herten bouen
them gheclommen si die hi
altoes nemet hem seluen bi
dus heuet hi lustelike gheten
met sinen lieue dit mogedi weten
mer nu merket wel ende verstaet
dat hi spreect sonder baraet
miin suster dats want si siin erue
mit hem sal bruken mit bederue
ende dat hi spreect mine bruut
alst hier uoren is beduut
dat meent hi want si anders niet
en doet dan si dair om spiet
hoe si hem kinder moge winnen
die hem uan goeder herte minnen
vint inder bruut hof
al sinen wille
nv is die soete coninc comen
in sinen hof ende heeft vernomen
die sueticheit die der bruut kinder
hebben sonder des duuels hinder
want noorden wint des duuels anuechten
is veriaghen van sinen knechten
dair die bruut om heeft ghebeden
als si noch doet in allen steden
entie soete suden wint
des heilichs gheest dair men bi vint
salighe herten soeten moet
dair men al goede werke bi doet
heuet den hof al doir waiet
dair menige duecht in is ghestraiet
dair om spreect die soete here
et mine vriende ende drinket zere
ende miin alre liefste vriende
wart dronken merct in wat verdiende
toe comet dat een is vrient
die ander vriendeliker dient
die derde die gaet al bouen
in gods minne te sinen louen
merket dese glose ende verstaet
hoe die glose hier op gaet
die brudegom die soete here
meent sine vriende in deser lere
ende heetse vriendelike eten
hier of moghedi den sin weten
drierhande lude sijn
van herten uan werke fijn
die hem setten alte gode
ende houden ghairne zine ghebode
want god selue spreect ghi sijt
mine vriende talre tijt
is dat sake dat ghi doet
mine ghebode in rechter spoet
die ene siin alle die gone
die gode minnen sonder hone
ende nochtan na der werelt leuen
die door gode gaerne geuen
aelmissen uasten vieren
haren naesten sijn goedertieren
mit hulpe troeste ende rade
ende houden ulitelike die pade
der salicheit die men hem leert
dese siin te gode ghekeert
desen heet die brudegom eten
dats dat si niet en vergheten
die lere die men hem voirseit
dair hem salicheit in leit
ende dat si uander kerken horen
besluten inder herten doren
so dat si nemmer des vergheten
dats mit gode lieflijc eten
in sinen lof des mogen si
salichlike mit herten vri
ontfaen den sueten gods lichame
dair si bi bliuen sonder blame
dander vriende die noch mere
vercoren siin uan onsen here
siin die gone die hair leuen
alte gode hebben gegeuen
ende der werelt last versmaden
dair si mede waren verladen
si hebben drie dingen an genomen
alte haren sielen vromen
cuuscheit uan herten ende uan liue
ende ghenoechte uanden wiue
van hair gheselscap wesen vri
si siin ghehoirsam al dair bi
haren ouersten ende haren prelaten
enter armoede si hem saten
dese roept god vriendelike
dat si comen salichlike
ende eten dat bediet also
dat si in gode werden vro
ende datsi inder scrifte vinden
vlitelijc in hair herte binden
dair si mede werden gheuoet
in gode starc mit alre spoet
si drinken oec den soeten wijn
altoes der rechter lere fijn
ooc siin vriende ten derden male
die voir gode uut ware tale
bouen dander siin vercoren
dese siin die al verloren
hebben wereltlike saken
ende soeticheit in gode smaken
inden gheest allene uan binnen
ende niet dan gode alle minnen
in haren leuen in haren donken
siin si uan gods minne so dronken
datsi der werelt al vergheten
dese heet god mit hem eten
ende heet si drinken dat si dronken
werden dats dat si uan uonken
des heiligen geests werden so vro
dat si der werelt niet een stro
en achten wair si vaste bliuen
in gods minne ende becliuen
die spise die dese vrienden eten
is so soete dat si vergheten
doet alle wereltlike sake
si drinken wiin uan soeter smake
dats uan gode die soete minne
die so uerwandelt hare sinne
in gode als die dranc doet
die uerwandelt smenschen moet
die dronken is noch hoort hier mere
een ander glose in deser lere
denghel entie hemelsche scare
die des woorden siin gheware
dattie goede hier so leuen
want si die quaetheit al begeuen
hebben doir die minne ons heren
heten si comen mit groter eren
eten ende drinken ewelike
mit gode altoes in hemelrike
dese glose mogen wi weten
bi woirde dauids des propheten
die spreect si sullen uan uolheit
miins huus dats uan soeticheit
dronken worden dats als wi comen
bi gode ter ewigher vromen
die bruut is nv sere verblijt
want hets hair ene salige tijt
dattie brudegom is comen
in sinen hof tallen vromen
ende heuet ghelauet hare kinder
beide mere ende minder
ende si lieuelijc mit hem eten
ende hebben alles quaets vergheten
des wilsi hare ruste soeken
ende des ackers niet meer roeken
ende spreect tharen leden
comet die coninc uan sinen seden
ende soect mi segt dat ic slape
ende miin herte uan waken gape
dese woorde uan fijnre minnen
willic bi rechten sinnen
inder glosen maken cont
inden tiden ende inder stont
dattie heilige kerke leuet
in rusten ende geen anxt heuet
van aneuechten ende van stoten
ende si is mit haren roten
dats mit haren lieuen leden
in paise in rusten ende in vreden
so slaept si dats dat si dan
hair niet en nemet an
mer dat si in gode allene leuet
ende anxt ende arbeit al begeuet
mer dat hair herte waket binnen
dats dat si so vast van minnen
is dat si gods niet en verghet
want si uast in hem set
is dat si alle sine ghebode
achterlaten soude node
mer in dien dat dus die bruut
rust so spruut die quaetheit vut
van buggerie ende ongheloue
van ualscheit uut des duuels houe
entie sonden menigherande
die vervullen alle lande
dit sal siin als antecrist
comen sal des duuels mist
dair om comt die brudegoom
die der kerken nemet nauwe goom
ende troest die bruut dat si opsta
ende weder arbeit aneva
prediken castien ende leren
ende doen die quaetheit weder keren
dit heeft si scier verstaen
dat hair lief hair so spreket aen
des wart si haestelike ontwaken
ende spreect dat is bi ware saken
miins lieues stemme die nv scoot
hine cloopte niet en dade noot
nu hoort wat die reine here
die bruut bit mit groten ghere
doch mi op du suster mijn
mine vriendinne mine duue fijn
mine onbeulecte want mijn houet
is uol uan douwe des ghelouet
ende van minen toppe die haren
siin uol uan nacht dropel twaren
het is nv al openbare
dat inder werelt harentare
alle quaetheit is ghestaen
entie doget sere vergaen
prelaten bisscoppen ende papen
in allen goeden werken slapen
si soeken hairs liues gemac
ende penninghe in haren sac
si sien den wolf onder den scapen
mer si liggen ende slapen
ende keren niet den groten scade
dien die duuel sonder ghenade
doet dair om slapen si
des wart alle quaetheit vri
des verdriet den brudegome
die sire scapen nemet gome
ende heetse waken ende weder op staen
die grote quaetheit leget aen
prediken leren ende castien
die quade alter doget tien
ende spreect du suster miin
dat ghi prelaten fijn
die mit mi besitten sult
die erue dat al is veruult
van alre ghenoechte ewelike
bi minen uader in hemelrike
ende du sijs ooc mine vriendinne
want du mi mints mit allen zinne
mine duue sijstu om dat
datti felheit geen en mat
du sijs die onbeulecte mijn
in alre doget bistu fijn
doch mi op dat ic in come
hoort dese glose talre vrome
der sondair herte die veruult
siin mit quaetheit die verdult
die siin mi vaste voir ghesloten
dair siin uele in groten roten
die doch mi op mit goeder lere
so dat ic weder in hem kere
want uan douwe is uol mijn houet
cristus hooft des ghelouet
is god selue dat verstaet
ende want sere is versmaet
voir gode sonde ende ongheloue
ende wat spruut uut sduuels houe
dats al biden douwe beduut
want hi bi nachte ualt ouer luut
dit is dan die rechte sin
ware gheloue is meer noch min
al mit ongheloue veruult
dair uele sielen mede werden verdult
dit sal in antekerst tiden
al die werelt ouer liden
so dat luttel iement kinnen
gode sal ende cristus minnen
die hare die opten hoefde staen
siin die gone die uaste aen
gode mit gheloue sijn
dese werden mit des duuels venijn
so vergheuen dat si verkeert
sullen werden ende ghemeert
in ongheloue ende in quaetheit
dat is dat cristus hier seit
dat uol siin al sine hare
van nachts dropel harentare
dats die gone die mi ooc kinnen
werden ghetogen uan mire minnen
want die goede sal werden quaet
in dien anxteliken staet
dair om mine soete kare
lere ende wake harentare
ende doe mi op der luder herten
dat mit rouwe hair sonden smerten
want die quade die besluten
hair herten ende laten mi dair buten
die bruut heuet vernomen
dat hair lief tot hare is comen
ende heuetse soetelijc ghewecket
van haren slape ende ghetrecket
ten predicaden enten werke
die behoren toter kerke
want si hair so hadde ghesaet
mit rusten ende alle dinc versmaet
sonder gode hair lief allene
des spreect rouwelike mit wene
ic heb minen roc vut gedaen
hoe sal ic dien doen weder aen
mine voeten heb ic ghedwoghen
hoe sal ic die vuul maken mogen
die uan desen text den sin
wil na der glosen nemen in
die sal mit wairheit weten
wanneer die goede sielen vergheten
heeft die werelt ende hair ghenoecht
ende hem temale in gode uoecht
ist hem uan ganser herten leet
sal hi weder siin bereet
ter werelt ende hem beulecken
ende uan enicheit hem trecken
ende uan gode mit innicheit
die hem in gode was bereit
dair om spreect die salige bruut
die hair der werelt had al uut
gedaen dat mense weder brengt
dair si mit sonden wart ghemengt
want wie alter werelt is
die moet sondigen sonder mis
si claghet dat si an nemet
der werelt cleet dair si gheuremet
of was ende dat si weder sal
hair begheerte beulecken al
der sielen uoeten in waren dingen
siin altoes hair begheringhen
dair si mede in gode gaet
ofter werelt alst hair staet
dair om spreect die lieue bruut
ic heb minen roc nv uut
gedaen dats dit ic heb gebloot
mi uan alder werelt noot
hoe sal ic mi nv dair toe setten
dat ic mi weder sal besmetten
dat is mi wel groot dogen
mine uoeten siin gedwogen
dats mine begheerte dair ic mede ga
te gode dat ic hem come na
heb ic mit penitencie fijn
scone ghemaket hoe sal dat sijn
dat ic die weder sal ontreinen
mit vuulre wereltliker meinen
want wie in die werelt is
is in groten anxt gewis
nv die brudegom dat siet
dat hi mit woorden vordert niet
an der bruut dat si hair ruste
yet wil begeuen enter luste
der werelt mede wil weder gaen
des vlijt hi hem te werke saen
ende piindem die dore op doen
dair si om ruste in is gheuloen
dats dat si hier nv sprect
ende hairs liefs daet ondect
miin lief sende sine hande
doir dat gat al sonder scande
ende miin buuc beuede thant
doe hi sine roeringhe beuant
want die brudegome ghebeden
der bruut heeft mit haren leden
dat si vlitich siin te werken
ende rechte gheloue sterken
des si hair onsculdicht heuet
niet dair om dat si yet leuet
onhoirsaemlijc in gode
mer dat si al sine ghebode
gairne doet alst siin wille is
mer om die grote sorghe gewis
die hair so dwinct nacht ende dach
dat si hair hoeden niet en mach
des comet nu die grote here
die uan herten mint so zere
die bruut die siele die kerke
dat hi mit woorden ende mit werke
mit ghebieden ende mit vleen
wil ons allen maken een
in sire minnen mit salicheit
dair om ist dattie bruut seit
miin lief sende sine hande
doir dat gat al sonder scande
merket hier wat gods hande sijn
dat siin werke uan goeden scijn
der hoirsamheit als god ghebiet
dat gat als ons die scrift bediet
is dat horen uanden mensche
dair in steect god na den wensche
der salicheit al sinen wille
datter herten comet stille
ende als hoirsam recht vernemet
den wille gods die si dan vremet
mit goeden ulite sine ghebode
die si laten soude node
des ghelike doet die bruut
die brudegom had hair beduut
sinen wille dat si hair zaen
ontsculdichde des woudi gaen
selue tot hair ende roeren si
mit werke dair in wart si vri
ende want in prediken ende leren
in berechten ende in bekeren
den sondair ende an gode tien
die quade men mach dit dan sien
dattie lerer liden moet
menigherande pine onsoet
des spreect si want mijn buuc verstoot
dats dat hi soude hebben noot
die buuc der kerke siin die crancke
die hem seluen mit ghedanke
kennen broesch ende onnutte
vter scrifturen putte
te lauen ende te leren mede
ende te wachten der bruut lede
entie hem seluen onnutte seggen
inden arbeit hem te leggen
dair om beuensi dat vernem
als men beuelet hem
der kerken kure ende hare last
dair om beuen si sere vast
dair bouen als ment hem gebiet
en mogen sijt ontseggen niet
si moetent doen ist lief of leet
dit meent hier die bruut gereet
mer want gods wille al moet volgaen
willen si ghairne siin onderdaen
dair om spreect si thant hier nair
doe ic mijns liefs wart gewair
stont ic op om dat ic soude
hem ontsluten als hi woude
dit salmen also verstaen
doe miin lief mi brocht aen
dat ic soude die lude leren
ende ter rechticheit bekeren
stont ic op ende was gereet
ghairne te doen al siin beheet
ende ic dede hem op die doren
der herten die wouden horen
mar want menich wederstoot
den lerer toe comt ende noot
van onghelouigen ende quaden
dair die kerke mede is verladen
mit rade mit werke ende mit pinen
dattie bruut hier nv laet scinen
ende spreect thant mine hande
hebben ghedropen inden lande
mirre ende mine vingher siin
vol uan mirren die is fijn
ende bouen alle mirre geproeuet
hoirt wat deser glosen behoeuet
bider bruut hande wi verstaen
werke dair salicheit leit aen
mirre persecucie is
die uanden werke comet gewis
der bruut hande mirre drupen
als ute goeden werken slupen
der quade hat ende nijt
die si hebben talre tijt
dattie heilige kerke meert
ende in salicheit gheeert
hier om lijt die kerke noot
ende menigen weder stoot
dats die mirre die dan drupet
is persecucie uten werke slupet
der bruut vingher al vol sijn
van mirren die is wel fijn
ende die ooc alre best geproeft is
dats dat dogen gods ghewis
ende sine pine ende siin liden
dat hi leet inder doot tiden
was bouen alle liden geproeft
des die kersten behoeft
sal si mit verduldicheit
altoes in duechden siin bereit
want alsi op dat liden denket
dat gode om hare wart ghescenket
so ist hair te liden clene
wat hair uan dogen comt gemene
die meesters vinden inder naturen
vander mirren twee figuren
dene is goet ende dander best
dits inder kerstenheit gheuest
dat alle martelie liden dogen
bequame siin in gods ogen
des men lijt om die wairheit
ende om rechte kerstenheit
mer cristus doghen is bequame
gode sonder alle blame
voir al dat liden dat ye wart
van mensche gheleden in enigher vairt
dair om spreect die bruut te hant
dat na alre dogen bant
hare vingher altoes uol siin
vander bester mirre fijn
dats uanden liden ende uanden dogen
dat wi in gode merken mogen
dair van siin hare vingre uol
dat spreect dat alre beste hol
dair si hair in behouden mach
tiegen die quade nacht ende dach
dats verduldicheit dair si
altoes in staet mit herten vri
want si op dat dogen denket
dat haren lieue wart ghescenket
dair hi anden cruce hinc
ende mit galle mirre ontfinc
der bruut vingher sijn al sorgen
die si draget in gode verborgen
om dat hair werke altoes goet
in salicheit hebben moet
noch spreect die bruut uan minnen voort
ende uanden werke dat hair behoort
te doen om hairs lieues minne
hoe si hem sielen ghewinne
ic heb die clinke uan mire doren
opgedaen dair miin lief voren
stont mer hi leet voir bi
ende ghinc wech dat noost mi
der rechter salicheden dore
is rechte gheloue dair cristus vore
staet ende wacht of men hem inne
wil laten mit goeden sinne
mer dese dore is vaste besloten
mit ongheloue uan sduuels roten
ende mit hardicheit van herten
die niement laet sine sonden smerten
dese twe clinken vaste sluten
therte ende houden cristum buten
dese clinken doet op die bruut
als mit leren die ij ontsluut
als si hardicheit verdriuet
ende gheloue int herte wriuet
nv die clinke is op gedaen
entie quade heeft ontfaen
rechte gheloue ende is bekeert
ende in gheloue wel geleert
si toont den brudegom uan binnen
enen treec uan rechter minnen
als die siin lief wil besoeken
of si siins iet wille roeken
want hi lijt ende uoor bi gaet
dats der minnen rechte baraet
dat is dat si nv beclaghet
miin lief dat mi wel behaget
doe ic die clinke op hadde gedaen
om dat miin lief te mi soude gaen
leet hi voir ende ghinc elwair
dat miin rouwe te mere wair
hoort des brudegoms verliden
dat hi pleecht te menigen tiden
al ist der bruut verdrietelicke
doch doet hi uan minnen dicke
want als die lieue siele begaert
dat god uan minnen come thare wairt
ende sine roert mit innicheit
is hi hair altoes bereit
als die gairne wille te hair gaen
mer so toont hi lieflijc zaen
een point die die minne sterket
want als hare minne werket
ende si niet vercrighen can
dair hair lieue te male leecht an
so bernt si utermaten sere
want si begheert so lanc so mere
te houden dat si hebben waent
minne wart dus mit minne getaemt
dus is die brudegom bedect
voir siin lief ende wech getrect
hets een point uan rechter minnen
dat sere roert der lieuer zinnen
als deen den anderen waent spreken
ende hare een soect sulke treken
dat hi sinen lieue ontsteelt
hem seluen dits der minnen weelt
want dan werden si beroert
ende in minnen so gheuoert
deen den anderen mit begheren
dat hem beiden geen dinc deren
mer eer en dinct dan dat niet
mallic den andren spreect ende siet
dair om claghet die bruut ende seit
hair verdriet ende hair arbeit
ghesmouten is die siele mijn
doe dat lief dat is so fijn
sprac nu merct hoe hier te moede
der bruut was die opder hoede
zach dat hair lief soude comen
ende spreken mit hem tharen vromen
ende hi te hair niet en quam
dair si groten rouwe of nam
des wart si uan groter minnen
sere ontfenct int herte binnen
want si sere siins begheerde
sprac si hier mit groter weerde
ic sochten ende en vants niet
dat was mire herten swair verdriet
ic riep ende andwoorde gheen
ghaf hi mi dat was miin ween
die de stat te hoeden plaghen
vonden mi in luire claghen
si sloeghen ende wonden mi
ende minen mantel namen si
die wachters uanden mure waren
hebben dus mit mi gheuaren
o ghi dochtren lieue karen
van iherusalem lieue scaren
ic beswere v ende mane
coemdi minen lieue iet ane
dat ghi hem segt dat ic van minnen
sere quelle int herte binnen
merct hoe zere die gone mint
die op scaemte niet een twint
en acht ende soect hair lief
ende loopt bi nachte als een dief
desen sede heuet die bruut
als ons die letter hier beduut
minne acht niet wat si doet
wat si aneuaet dinct hair goet
rechte minne die in bode
is ende al in sine ghebode
om sine minne ghairne helt
dair wart die siele in versmelt
als si niet en heuet den gone
in wies minne si wil wonen
des spreect si die siele miin
is ghesmouten dat moet sijn
dat mine siele ghewandelt is
ende ghewecket al ghewis
die uoren in hardicheit
der ongheloue was bereit
die is nv also weec worden
van minnen doe ic hoerde die woorden
des liefs dats doe ic vernam
sine lere die te mi quam
nv is der bruut hair lief ontgaen
als ons die letter doet verstaen
dat sij mit ganser herten mint
dair om acht si niet een twint
wat si doet ende wair si gaet
om te soeken in alle straet
die bruut soect den brudegoom
als si inder scrift neemt goom
ende si proeft die rijcheit groot
die hi sonder wederstoot
ontfermelijc ende goedertieren
verduldelijc in alre manieren
al wes opten sondair heuet
ende nochtan in quaetheit leuet
dat hine also lange spaert
ende inden sonden niet veruaert
mer dat hi also langhe beit
dat hi ter doget wart geleit
ende in gode also becliuet
dat hi ewelike bliuet
vast ende stade in die minne
dit soect die bruut mit sinne
mer sine cans gheuinden niet
volcomelijc dats hair verdriet
want in desen leuen nieman
gods verholenisse vinden can
ic riep mer ghene andwoorde
gaf hi mi te minen woorde
dats dat ic mit begheringhe
begheerde ende bat sonderlinge
hoe gods oirdel so siin verholen
ende uerburghen in allen scolen
wair om hi die quade verdraget
so lange ende hi die goede veriaget
dicken uan hem ende hi die quade
mit penitencie in ghenade
bringet entie goede verstoot
als hi mit sonden hem genoot
den enen bekeert den andren laet
des vragedic hem in minen staet
mer hine antwoirde mi niet
dat was mire herten verdriet
in desen soeken in desen pat
die wachtren die hoeden die stat
vonden mi dit sijn die gone
die in gode siin ghewone
die siele berechten inder kerken
ende in goeden gheloue sterken
want die kerke is die stat
die god selue heeft ghesat
dair al die kersten wel in wonen
die hem in gode willen tonen
si hebben mi ooc slaghe gegeuen
dats dat si mi uan sulken leuen
als uander werelt hebben ghetogen
mit leren castien ende mit dogen
si hebben mi ooc mede ghewont
och dats hare een salige stont
als die siele ghesceiden wart
vander werelt als dat swairt
dat wel sceit uanden vleesche
dit doet alder minnen eesche
die siele sceiden sonder blame
vander quader werelt hame
ooc hebben si mi ontoghen
minen mantel dit moestic dogen
die mantel die de siele dect
is ghenoechte die hair strect
bouen al in weelicheit
dit wart der sielen of gheleit
bi prediken ende bi leren
als si om die minne ons heren
hair der werelt maket quijt
so dat si al doghen lijt
ende niet en acht wat men hair doet
des si allene in gode heeft spoet
die rechte wachters uan den mure
siin die gone die hebben cure
die maken die sielen bloot
vander werelt wederstoot
want si bi dage ende bi nachten
altoes die salige siele wachten
ghi dochtren van iherusalem
ic beswere v sie di hem
dien ic minne secht hem dat
dat ic bin uan minnen mat
ende verquolen ende verswinde
dit seit die bruut tharen gesinde
die dochtren uan iherusalem
siin die sielen die so hem
saten so dat si in gode leuen
entie werelt al begheuen
ene andre glose spreect wel dat
iherusalem die heilige stat
dair die salighe sielen siin
ewelijc sonder termijn
dat si voir gode die kerke bewaren
mit ghebede sonder sparen
die noch hier in dogen leuet
ende doch an gode in minnen cleuet
dat si bidden want sine sien
dat si cortelike wil tien
them om die grote minne
die si them heuet mit sinne
die bruut heuet ghelopen omme
te soeken bi rechte bi cromme
hair lief ende hi was uerborghen
des was si in groten sorghen
ende beswoer hair lieue kinder
of sine uonden sonder hinder
dat si hem te weten daden
datsi mit minnen was verladen
des siin die dochtren te ghemake
ende uraechden hair om welke sake
si so aernstelike soeket
haren urient des si wel roeket
diin soetelief hoe ist gedaen
vten lieuen doe ons verstaen
o bouen allen wiuen scone
sech ons dat al sonder hone
wanttu ons heues besworen
dat wilwi ghairne uandi horen
die dochtren uan iherusalem
siin al die gone die hem
saten dat si sonder sparen
in gods minne gairne waren
ende want si noch niet siin uolcomen
noch niet ganselike hebben vernomen
alle heimelicheit der scrifturen
dair men in vint tallen vren
gods minne ende sine werke
dair in staet die heilighe kerke
dair om vragen si der moeder
die der minnen is een roeder
ende spreken hier mit soeten sinne
o alre scoonste coninghinne
die bouen allen wiuen bist
scone sonder enighen twist
want du sijs mit herten fijn
int gheloue mit allen scijn
hoe hi in tween naturen is
wair god ende mensche sonder mis
dair om is deerste vraghe
vander godheit sonder sage
dat spreect hoe ghedane is
diin lief vut lieue dats al ghewis
god uut god sone ute vader
in ene nature alte gader
mitten heiligen geest gebonden
eenpairlijc sonder ondergronden
die dochtren uragen hier twee vragen
der moeder die si horen clagen
datsi hair lief heeft verloren
deerste vrage gaet te voren
want si allene ter godheit gaet
si vragen in hoe ghedanen staet
is diin lief uten lieuen
maect ons cont in desen brieuen
van sire godheit hoe hi is
vten uader god ghewis
mer hier of antwoort hem niet
die bruut als men hier siet
want niement dat vergronden can
die leuet inder werelt dan
dander vrage volget mede
die ooc uragen der bruut lede
diin lief hoe is dat gedaen
dat meent laet ons recht verstaen
wair mede moge wi dijn lief kinnen
so bringhestu ons in sire minnen
wanttu heues ons zere besworen
des heb wine node verloren
dat bezweren dattie bruut
tharen kindren alhier luut
die dope dair si of siin comen
hoe si gode an hebben ghenomen
dat si dien altoes so minnen
ende soeken in allen sinnen
ende want die bruut ter eerster vragen
den dochtren niet en can gewagen
want sire onbegripelicheit
doch antwoort si uan sire menscheit
die bruut spreect miin lief is wit
ende root nu merct wel dit
hoe die bruut nader menscheit
des brudegoms genade seit
vander gheboorten is hi wit
ende altoes sonder sonden smit
leuede hi na reinen airt
als hi uan marien wairt
ontfangen gedragen ende gheboren
van witheit gaet hi te voren
vut alle die dat ye mensche wairt
heuet hi sonder vlecke aert
ende hi was uan bloede root
ant cruce inder bitter doot
nie wart mensche siin ghelike
des spreect die bruut uoort iverlike
vte dusenden allene vercoren
want wi die waren al verloren
worden bi hem allene verloest
anders had wi ghenen troest
bi dusenden is ons gheseit
alre tale uolcomenheit
enghelen patriarken vadren
propheten coningen alle gadren
waren niet bi hem allene
des was hi uut al gemene
vercoren in onser salicheit
dese drie pointen siin gheseit
vander bruut te sinen prise
voirt spreect si uan hem als die wise
talre beste gout dat is
dat is siin houet sijts gewis
cristus houet dat is god
die vader dats der ioden spod
want die ioden en willen niet
dat cristus heuet der godheit yet
ia hi is wair mensche ende god
des spreect die iode als een sod
cristus is der kerken houet
god uader tsine des gelouet
want ghelike dat matael
den goude niet gheliket wael
van scone uan alre duerbairheit
so is die godheit voir gheleit
buten al dat ie ghewairt
in onbegripeliker airt
siin haren siin als die vutlaten
vanden palmen wel mit saten
mer si siin swart als rauen
hier moet wi nader glosen grauen
des moet wi ulitelike roeken
sulwi dese glose soeken
dat wi merken wel den sin
die dese lettre heuet in
tien lede an den brudegom
prijst hair die bruut des neemt gom
ende bi elken si toghet
openbairlijc sine doget
dair om sulwi mede verstaen
dat der heiligher kerken aen
hanghen tienderhande leuen
die al in duechden siin verheuen
hoemen gode soeken sal
ende wiene vindet ouer al
dat is hier uoren al geseit
ende dat capitel wel besceit
datmen inden andren boeke
vinden mach mit rechter soeke
ic hebben in miin beddekiin
ghesocht die mint die siele mijn
die bruut heuet wel verstaen
hoe minnentlike hebben ontfaen
hare dochtren mit gansen sinne
van haren lieue ganse minne
want si mit herten des begaren
dat si in sinen houe varen
dair si hem in mogen ruken
ende altoes soetelike ghebruken
der bruut antwoirt der soeter scaren
vanden dochtren die gairne waren
indes brudegoms minne
ende spreect dus mit soeten zinne
miin lief is gheclommen neder
in sinen hof dat hi te reder
ga in sinen houekijn
dair hi in gheuoet mach sijn
ende dat hi lelien mach versamen
nu hoort na deser glose ramen
der bruut lief is neder comen
vanden hemel tonsen vromen
die inder ioodscap langhe verhuut
was uoir dese kerstene bruut
des spreect si in sinen houe
dats in mi want ic mit loue
altoes hem gairne bin bereit
mit minnen als hi selue weit
hi gaet ten soeten houekiin
die uan sueticheit sijn fijn
dat is telken sonderlike
die uan minnen soeken sijn rike
om dat hi werden mach gheuoet
mit alre dogentliker spoet
ende om dat hi die lelien scone
vergadren mach sonder hone
dit sulwi aldus verstaen
cristus is tons gegaen
hier neder in dit crancke leuen
om dat hi ons niet wil begeuen
mer dat hi ons so wille verhoghen
dat wi dair bouen comen mogen
them dair hi ons toe trect
doen wi dair hi ons toe wect
des leest hi ons als lelien fijn
dair wi in hem scone sijn
mit wille mit woorde mit werken
pleecht hi nauwe hier ons te merken
om dat hi ons wille vergadren
ende brenghen ons te sinen vadre
twee pointen sijn die woorde breken
dat si uolcomelike niet spreken
dat is toorn ende minne
dese twee siin uan corten sinne
dair om siin dicken hare woorde
cort sonder einde ende oirde
des spreect hier die soete bruut
woirde die si niet brenget uut
ic minen lieue dat is gheseit
minen lieue bin ic bereit
alte doene dat hi ghebiet
miin lief is mi sonder uerdriet
bi mit hulpe mit troost mit rade
hi wort gheuoet vro ende spade
onder die lelien dat verstaet
want dit is sonder baraet
so wie hem des wil onderwinden
soect hi salt hier bouen vinden
inden eersten boeke ter vairt
inden capitele onghespairt
die brudegom heeft mi ghesproken
dair wort dese sin op loken
hier moet wi noch ene wile merren
sulwi dese woorden ontwerren
ende ander die hier na uolghen
so dat wi bliuen onuerbolghen
want menich point is hier voren
gheseit dat wi noch hier horen
ende sullen horen noch hier nare
vanden text al openbare
dair om moet wi alle reden
die wi vinden also ureden
datmen die wairheit rechte vinde
alsmen der letter recht ontbinde
mer om dit te bat te verstaen
sulwi merken sonder waen
dattie enige kerstenheit
te god in ene wart gheleit
van vier einden in vier stonden
alst bider scrift is onderuonden
voir den tijt dat god gheboren
wart was altoes vercoren
der geenre leuen sonderlingen
die in geloue gode ontfingen
ende altoes dair in eerden
ende gods reine minne meerden
dit was doe deerste bruut
die uanden oosten eerste quam uut
want die vadere sonder sparen
alle wel ghelouich waren
wat dat wi ghelouen nv
dats ghesciet dat seg ic v
dat gheloeueden si toe te comen
dair om hebben si ghenomen
ganse gheloeue inder kerken
dien si uoluorden inden werken
dese eerste kerke so langhe duerde
als god den tijt dair tusschen vuerde
van adams tijt tot ander tijt
dat cristus nam den groten strijt
ende dat hi quam in menschen vorme
ende street ieghen der hellen worme
dair hi om an den cruce starf
dander bruut hi doe uerwarf
die die apostolen hem toe brachten
inder kerstenhede achten
deerste bruut quam vten oosten
dander bider apostolen troosten
is comen uten soeten suden
dese quam mit heiligen luden
confessoren ende martelaren
magheden ende uele leraren
die noch die kerstenheit hier sterken
van exemplen goeder werken
van heidenscap quam dese bruut
te gode dat ons is beduut
bider hogher coninghinne
van saba die quam te kinnen
salemons grote wijsheit
dair is hier wel bi gheseit
dattie heidenscap is comen
te gode mit groten uromen
van deser bruut spreect dander boec
die derde bruut comt uten hoec
vanden westen die synagoge
die noch blint is inden oghe
die sal bekeren in dien tiden
dat antekerst is comen striden
dese siin die bi ware achten
ghenomen bi den tale van achten
ende tiene die lxxx maken
want si in uoirscreuene saken
achte salicheden houden
in x gheboden sonder vouden
dit is dander graet uan minnen
der kerstenheit uan gansen sinnen
vanden maechden ouer al
machmen scriuen geen getal
mer men mach dair of die glose
hier beduden sonder nose
die maechden siin al gods kinder
beide meerre ende minder
out ende ionc arm ende rike
die altoes ootmoedelike
in rechten gheloue in gode staen
ende hem uan minnen niet of gaen
leuen werken al in gode
houden gairne sine gebode
ende wat hem toe comet nemen si
om gods minne ende sijn dair bi
verduldich want si uan gode niet
sceiden ooc wats ghesciet
wie soude dit ghetal uan desen
emmer connen ouer lesen
dair om laten wi dit nv staen
wi willen voort ten andren gaen
ene is die duue mijn
ene uolmaecte ende rechte fijn
al ist sake datter vele
coninghinnen ende ghespele
siin die ter kerstenheit
horen doch heuet hier geseit
die brudegom dat niet en is
sine duue sijt seker dis
die hi sine duue hier heit
dats om hair eenuoudicheit
ende si is ene al volmaket
dats in duechden wel gheraket
hare moeder is si een
die gracie gods is dat ic meen
alhier die rechte moeder is
der kerstenheit ghemeen gewis
merket dat alle salicheit
van gode comt mit enicheit
dattie gracie gods allene
is moeder der kerstenheit gemene
dats want god heeft nv vercoren
in gracien dat al was verloren
die lieue dochtren uan sioen
hebben si in haren doen
ghesien coninghinnen mede
louen si in elker stede
die heilighe scaren al te samen
hebbense alsonder blamen
ghepredict dat si allene si
alre heilichst ende vri
so wie in ganse gheloue leuet
ende kerstenheit ontfangen heuet
die hoort ter heiligher kerstenheden
ende is recht uan haren leden
mer want dene meer dan dander
in minnen gheset is sonder wander
te gode na dien ontfangen si
bi gode wesen verre of bi
al dat in der kerstenhede
te gode versaemt  wort van sede
der ghelouen ende der genaden
dair ons god in wille beraden
dese hebben alle ghesien
die bruut omdat si van hair tien
sullen kennisse ende merken
want bi kennisse sietmen sterken
der minnen cracht ende uanden sien
sulwi alle te gode tien
dus hebben der salichede kinder
die bruut ghesien alsonder hinder
dochtren coninghinnen mede
ende ghelouet talre stede
ende hebben ghepredict bouen al
die reine bruut dat si noch sal
naest gode siin bouen alle dinc
dat wesen ye uan gode ontfinc
alre heilichst emmermere
bliuen sal bi onsen here
alle sielen die siin vercoren
hebben ghesien die bruut hier voren
ghelouet ende ghepredict mede
van onbegripeliker salichede
die en connen niet ghelaten
sine prisense in allen saten
die reine bruut die coninghinne
die is exempel alre minne
si spreken dese die op gaet
wie is si die als die dageraet
si is scone recht als die mane
vercoren buten allen wane
mer sekerliic als die sonne
ende in dese rechte wonne
is si emmer vreselijc
als heren scaren al ghelijc
die in allen thaluen siin
wel ghesaet ende rechten fijn
merket nv hoghen pointen viere
die elke na sire maniere
doghedelike wert gheseit
vander bruut ende mit wairheit
teerste is dat voort wairt gaen
niet achter wairt noch ooc staen
noch legghen noch sitten
mer voort wairt uut allen smitten
sinte paulus ons beduut
in sire lere ooc uander bruut
wine hebben hier gheen wonen
dat seker is of sonder honen
mer die woninghe soeken wi al
die ons uan gode werden sal
dair om en wil die bruut niet staen
mer vaste uoort te gode gaen
alse die reine dagheraet
merket wanneer die sonne opgaet
vten duustren comet licht
die reine bruut die sonder plicht
vten sonden is ghecomen
ia uan den duustren uut ghenomen
is wel ene scone dagheraet
alsi op te gode gaet
sonder vlecke saltu ooc wesen
wiltu uoir gode ghenesen
gans uter sonden duusterheit
dat licht der gracien gods gereit
sinte paulus ons toe sprect
die ons uten slape wect
dat te waken nv is tijt
want die dach sal sonder mijt
comen ende naken zere
des sulwi na sine lere
verwerpen die wapen der duusterheit
des lichts wapen sulwi ghereit
an doen om dat wi eerlijc comen
toten dage na onse vromen
als die mane is si scone
merct vander mane sonder hone
dat si hair licht neemt vander sonnen
in deser wiis so wil god ionnen
dander woudent wederstaen
ende rechten leuen aneuaen
in constantinoble was
ene ghesprake als ict las
dair des een einde wart gheuonden
doe die knechte gods vol stonden
die vierde strijt is alle dage
dat seggen moet mit clage
onder die begheuen luden
die leider opten dach uan huden
in desen tiden siin so blint
datmen uele dair onder vint
die mit ualscheit ende mit quade
houairdicheit mit losen rade
die goede altoes onderuoet
werpen pinen want si uerwoet
siin ende mitten duuel beseten
so wie hem sulke dinge vermeten
als si die doget wederstaen
ende tiegen hare oirden gaen
hier of sal dat einde comen
bi antekerst tiden als wi vernomen
hebben so sullen al die quade
bliuen in antekersts rade
die vijfte strijt sal an staen
bi antekerst al sonder waen
als helyas ende enoch
gods boden comen doch
iegen antekerste striden
dan moeten alle die goede liden
die gode mit willen an gaen
die salmen pinen ende slaen
enoch ende helias mede
sullen steruen om die wairhede
dit sal duren tot anticrist
veruaren is des duuels mist
die seste strijt sal dair na sien
dair men gheen na en sal sien
als der glorien coninc comt
die alle quaetheit so verdoemt
enten duuel die tyran
werpt mit al dat hem hoert an
in dat vier dat sonder ende
ewelic bernen sal in miswende
dan so sal die bruut ghereet
mit haren kindren in geleet
werden mit vrouden emmermere
dair in voege ons god die here
dat ander boec gaet hier uut
god voeghe ons mit sire bruut
die coninghinne uan zuden
die comen is mit uele luden
als ghi hier wel hebt uerstaen
ende heeft rechte gheloue ontfaen
ende is uan gode bruut vercoren
die in sonden was te voren
twe ghetruwe boden bringen
dese bruut vut sduuels twingen
dat is uten ioedscap
vpten wagen aminadap
te hair gheuoert die sunamite
die ongeloue is worden quite
want si bekeert is ten gheloue
ende comt inder kerken houe
mit groten ghesinde vten westen
si wil hair in gods minne vesten
als die coninghinne gods bruut
dese vernemet gaet si uut
tiegen hair wel vriendelike
ende ontfaetse tuchtelike
ende leitse mede in haren hof
dair si lust mach nemen of
ende dair si blide in wesen mach
mitten coninc sonder versach
die brudegom heeft ooc vernomen
dattie sunamite is comen
ende comt te hair mit salicheit
ende spreect te hair in minlicheit
ic bin neder wairt gegaen
inden hof dair noten staen
om dat ic woude besien wale
die appel die siin in den dale
ende of soetelike die wiingairde
hebben ghebloeit na rechten airde
ende of die appel uan punijc
hadden gegeuen vrucht gelijc
die brudegom hier neder ginc
doe hi menschelijc ontfinc
ende quam in der noten gaert
dats den ewe die was hairt
die note heuet drie pointen an
die wel merken mach elc man
van buten is die bolster sure
binnen der scalen herde nature
als binnen is die corle soete
als si den smake comt gemoete
der ioden ewe ende hare wet
is bider note wel gheset
want hair leuen dat is suer
ombequame ende onghestuer
want als hair ewe hem ghebiet
leuen si in swair verdriet
moyses geuet harde lere
die dore te breken is zwair zere
want si hart is int verstaen
so wat die letter sal angaen
mer als die gheestelike sin
die lettre heuet ghebroken in
so is si soete ende so bequame
dat si in gode is wel gename
die soeticheit die dair of coomt
ter salichede sere vroomt
cristus wart in desen ewe
gheboren dair hi menige wewe
in leet ende menige suricheit
want al siin leuen was arbeit
eer hi clairlijc mocht doorstoten
die bolster uandes leuens noten
want uan beghinne toter doot
was in hem zuer ende sware noot
doe quam cristus toter scale
doe doorbroken wart te male
mit harden slaghen ende groot
die hi leet al toter doot
die soete korle al doe wairt
der salicheit geopenbairt
die ons so soete maect die sinne
dat wi gairne om sine minne
altoes liden ende doghen
verduldelike verdragen mogen
dus heuet die brudegome geseit
der bruut al dat hem an leit
die bruut mach vragen wair om here
bistu comen also vere
vanden hemel hier te dale
hi spreect om dat ic woude te male
der dale appel wel besien
merct wat hier die glose wil ghien
wil wijs nauwe nemen goom
so voert drie pointen die brudegoom
dair wi wel in mogen verstaen
drie duechden die ons god soect aen
teerste is recht ootmoedicheit
dat versta wi dair hi seit
om dat ic rechte woude besien
der dale appel  dit sulwi tien
toten liden die mit ootmoet
siin gherechtich ende goet
vloeiden dese wiingaerde siin
die gone die mit herten fiin
die werke doen der caritaten
ende hem te gode also saten
dat si goede roke gheuen
der kerstenheit uan goeden leuen
dat is dat si milde siin
van herten ende mit werke fijn
want dese werken bloeien zere
als wijngaert voer onsen here
terde point dair hi om quam
ende menscheit ane nam
dat was om dat hi leren woude
te liden arbeit ende onscoude
die sinen die hi heuet vercoren
moeten liden menigen toren
om sine name om sine minne
verduldelijc liden mit zinne
dit siin die appel uan punijc
of appel greine des ghelijc
of die enige vruchte geuen
hier is verduldicheit bescreuen
in alst ons hier bouen is
wel beduut al sonder mis
dit heuet die brudegom vertogen
ende gheseit der synagogen
hier om quam ic hier te di
mer du heues ghedoot mi
ende ghelastert ende gescant
nochtan men ghene scout en vant
an mi  mer ic bin verresen
ende leue noch dat dochti wesen
spod ende grote ongheloue
diinre wouts niet horen als die doue
die bruut spreect ic en wist niet
ic weet wel dat is ghesciet
moises die grote prophete
ende samuel mit rechter wete
helias heliseus mede
daden teken in emenigher stede
dair om sone wistic niet
dattu god wairs so men nv siet
want had ic di te rechte bekent
en hadde di niet ter doot ghesent
ende ic en haddi niet crucen laten
di noch ter doot uerwaten
die brudegom mach weder seggen
wair op wiltu dit dan leggen
si spreect mine siele bedroeuede mi
dat ic uan sinne was onvri
dat was om aminadaps wagen
die ic ouer al sach iaghen
in allen uleeschelike dieren
sulwi merken twee manieren
vleesch sin ende ooc den geest
die den liue geuet uolleest
inden mensche ooc dese siin
alst openbair is ende aenscijn
dat vleesch is hier gheuoet
wart ende dat den arbeit doet
die sin is die den lichame leit
ende dene uoir dandre ondersceit
die gheest hout die twee te samen
na dese drie moeten wi ramen
sulwi desen sin verstaen
ende ter rechter wairheit gaen
smenschen geest is sonderlingen
mit reden uerlicht tallen dingen
dair hi mede sal ondersceiden
wat goet of quaet is tussche beiden
sal die reden altoes gaen
teen te laten tander aneuaen
die sin heet hier sinlicheit
die den mensche dicke verleit
mer ander dieren doet si kiesen
onder winnen ende verliesen
mer dair is gheen reden in
die allene natuerlijc sin
dit mach inden mensche heten
die siele als ghi hier moget weten
mine siele dats mine sinlicheit
gaf mi anders geen wairheit
dan al dattu souts sijn
puer mensche alst was in scijn
dair in werdic meest bedroghen
des bin ic droeue sonder logen
want ic aminadaps wagen
hoirde dinen name dragen
aminadap een rijc man was
onder die ioden als ict las
in siin huus wart die arke brocht
die bi moyses was ghewrocht
om datmen kennen soude dair bi
gode ende dattie ioden vri
bi gods helpe souden wesen
si worden dicke dair bi ghenesen
van menighen harden weder stoot
des helden sise uan eren groot
ende god gaf aminadap
benedictie ende heerscap
om die lieue uander arken
die comen was in sinen parken
dair na toe comen was die tijt
dat coninc worden was dauijt
woude hi die arke mit eren
te iherusalem binnen keren
ende dede enen wagen maken
die dure was uan allen saken
ende nuwe dair men op vuren
die arke soude ter seluer vren
dese arke doet ons verstaen
die nuwe ewe sonder waen
die aminadap die goede
lange helt in sire hoede
aminadap ons ouer luut
te recht die willich is beduut
siins uolcs dat mach wel cristus wesen
dair wi alle bi ghenesen
die siin uolc siin ende hem toe horen
die heeft hi willichlijc vercoren
ende heuet hem ghegeuen
ter doot om siins uolkes leuen
dese hadde buten allen sorgen
die kerstenheit lange verborgen
die die arke wel beduut
eer hi selue quam hier uut
ende hi coninc wart mit crachte
enten duuel harde onsachte
verwarp uut sire heerscap
doe nam hi uan aminadap
die arke der kerstenheit an hem
ende voretse in iherusalem
dats hier bouen in sinen houe
dair si ewelic sal mit loue
sitten ende gheweldich sijn
dat en nemet nemmer fijn
des makeden enen wagen vut
ihesus cristus die sine bruut
die kerstenheit soude ouer al
die ghehoopt is mildelijc
die weite voet ende gheuet broot
den hongherighen te sire noot
aldus so geuen dese wale
voetsel inder kerken sale
dese siin mit lelien onderscoort
want si in andren duechden voort
in gode leuen sonder smetten
ende tiegen die sonden altoes setten
dese vijfste oirden wi nemen mogen
iegen den borsten der synagogen
des spreect hi dine borsten twee
siin als iongen min no mee
der zeghen hoort hier ende verstaet
wat op dese lettre gaet
der uader enter lerer orden
sijn beduut in desen woorden
die siin als der bruut twee borsten
si voeden in hongher ende in dorsten
die kerstenheit mit ganser lere
dat uoetsel is in onsen here
alre leren siin wair twee
want si leren min no mee
dan twee ewe nuwe ende oude
ende al siin wel menichfoude
die ghebode die dair of gaen
moeten doch in tween uolstaen
dats inder waerre minnen
gods ende mit gansen sinnen
ons euenkersten hier in sluut
rechte lere al uut ende uut
mer si siin ghelijc tween iongen
der zegen dats uan eersten sprongen
dats die lude die si voeden
mit lere ende in kerken hoeden
leuen die siin uan tween partien
als men ter scrift wel hoort lien
beide uan ioden ende uan heiden
dese twee onder hem beiden
siin der zegen kinder wale
ghenomet hier bi rechter tale
want si uan sonden al sijn comen
die bider zegen is ghenomen
si volgen ooc der zegen aert
die goet cruut kiest ende quaet spairt
dus leren si dat goede kiesen
ende tquade laten ende verliesen
die seste oirden is heden gonen
genomen die in cloestren wonen
entie siin te male ghesceiden
vander werelt ende leiden
in gode recht gheestelijc leuen
desen is die hals bescreuen
vander bruut die inden chore
is als een toorn uan yuore
die salichlike in oirden sijn
in woorden in werken in waren scijn
ende mit exempel als ende als
beduden recht der bruut hals
want si houden alte samen
hooft ende lichaem sonder blamen
dat douerste entie onderdaen
dair men in gode bi sal uolstaen
dese siin een uaste toren
in cuuscheit dat beduut yuoren
want dese uromelijc weder staen
die coringhe die hem brengen aen
die duuel die werelt ende dat vleesch
die weigheren si al haren eesch
die seuende choer siin die prelaten
die die onderdane saten
van dien die hem sijn beuolen
in haren macht in haren scolen
dit siin ogen die sullen sien
alle dinc ende nauwe spien
des spreect hi hier dijn ogen sijn
als in esebon die piscijn
die alle toter poorten leiden
die dochter uan menichfoudicheiden
esebon dat is ene stat
die niet meer heuet dan een gat
of ene poorte dair men dore gaet
ene fonteine dair in staet
die vutwairt vloeit mildelike
ende maect uele vischerien rike
van deser stat die poorte heit
dochter der menichfoudicheit
esebon al ouer wair
beduut gordel der rouwen swair
dit betekent ons die kerke
die al is uan enen werke
ghesticht bi enicheit in gode
die allene hout sine ghebode
dese en heuet mer ene poort
die ter kerstenheit behoort
dair men in ende uut mach gaen
dat is cristus sonder waen
dair men te gode gaet bi in
dit verstaen wi inden sin
dat hi spreect ic bin die dooer
die door mi gaet rechten choor
die sal salich emmer bliuen
ooc moge wi ene fonteine bescriuen
in deser stat uan kerstenheit
die bi esebon is gheleit
dats der salicheiden dope
die mit menigherande uutlope
vloeit door die werelt al
ende uervullet bi gheual
alle die salige vischerien
die te rechte an gode lien
dat siin kerken al gemene
inder werelt groot ende clene
dus maect gods fonteine buten
menigen wier die noch sluten
inder kerstenhede stat
dats ten hemelrike die pat
dese poirte heet die dochter wale
der menichfoude in ware tale
want die synagoge is
dochter ende bruut ghewis
der menichfoudigher reinre kinder
die si den duuel wint te hinder
dus siin die prelaten oghen
want si die kinder der synagogen
leiden ten hemelrike
in desen poirten ewelike
diin nase is als die toren
vanden libaen die te voren
verre tiegen damasche ziet
in desen woorden is ons bediet
al die rechte wiser choor
die besceidenlijc zien voor
ende bekennen ende ondersceden
goet ende quaet bi rechter reden
der duuel enter coringhe vloech
enter vuulre werelt droech
damasch beduut bloetlekinge
dair wi bi verstaen coringhe
die lecken na hem ten zonden
die hem uolghen tallen stonden
hier tiegen staet die nase der bruut
ende uoirseit al uut ende uut
mit wackeren zinne ende mit hoeden
hoemen den duuel mit ootmoeden
ende sine knechte sal wederstaen
dits een toorne op den libaen
want si op gode die libaen is
vast ghesticht siin al ghewis
dits nv die achtende scare
die den duuel doet groten vare
breit in menigher doget
dair hair weelde in wart ghetoget
vanden borsten is hier bouen
gheseit inder lede louen
doch siin die borsten noch beduut
bi wiindruuen die geuen uut
wiin dair men den dorst verdriuet
mede also men hier scriuet
so verdrijft const ende wiisheit
alle dorst ter salicheit
der bruut kele is gods lof
dair al die beste wiin comt of
die der sielen herten verblijt
desen dunct god gairne mit vlijt
dair om noemt die bruut dit woort
den brudegome ende seget voort
minen lieue mach wel siin
wairdich te drinken desen wijn
ende sinen lippen ende sinen tanden
in airtrike sonder scanden
desen wiin die der bruut hals
gode scenket als ende als
dats lof prediken ende ghebede
dair die bruut gode altoes mede
schenct uten halse talre tijt
des heuet die brudegom wlijt
ende ontfaet wel wairdelike
ende gedenkets ewelike
die tande gods siin die lerare
ende sine lippen ouer ware
mogen wel meestre wesen
die wel ederiken desen
die ons scenken soeten wijn
dats rechte lere ende fijn
die halen si in ende uut gereit
ende voeden tuolc der salicheit
dair om spreect die bruut hier voort
in minen lieue dit corte woort
geuet ons te weten zaen
dat si van gode is ontfaen
want si hem is bequamelike
dit spreect si uoir besceidelike
ende te mi is al siin keren
dat hi heuet mit groter eren
hem te mi ende mit genaden
ghekeert des bin ic beraden
ic hebbe gheseit ic sal op stighen
op ten palmboom ende crighen
dine vrucht hier merct mit sinne
wat dese woorden brengen inne
gods seggen dat is een gheset
dat nemmer mach siin ghelet
want wat god in sinen rade
set dat comt ist vro of spade
dit gheset ende dese sprake
is ene harde hoge sake
dat cristus woude ant cruce gaen
dat biden palmboom is verstaen
dair hi op clam toter doot
ende verloste vter noot
den mensche dair of greep hi vrocht
des crucen dair hi ons mede brocht
ten leuen enter salicheit
nu hoirt uan deser vrucht gereit
dat cruce is ons wel beduut
biden palmboom al hier luut
want palmboom beduut sege
so gheeft ooc dat cruce in alre pleghe
want cristus anden cruce verwan
den duuel den fellen tyran
ende gaf ons des crucen vrucht
te nutten mit saligher tucht
vanden cruce siin ons comen
vier vruchten die ons god te vromen
ghewonnen heeft minnentlike
dair alle mensche salichlike
mede lauen ende si voeden
hem diese wel mitten hoeden
deerste vrocht is dat leuen
dat ons weder is gegeuen
dat wi lange tijt uerloren
hadden ende waren in groten toren
dic want ons al deerste noot
dair god om smaecte die bitter doot
dander noot dair wi in lagen
mit wene ende mit groter clagen
dat was viantscap uan gode
ende uanden engel sinen bode
dair tiegen gaf ons cristus vrucht
vanden cruce ter soeter lucht
dat was urede die hi nam
ende gafse ons vans crucen stam
die derde noot ende grote misquame
dair wi lange in waren mit scame
want wi des duuels eigen waren
die wi niet en conden ontuaren
des brac hi die derde vrucht
vanden cruce dair hi ons brocht
altoes in vriheit vast te siin
dair nam des duuels macht termijn
dat vierde was onsekerheit
want ons altoes was ontseit
te siin seker in desen leuen
dat heeft ons cristus ghegeuen
ende sekerheit uan den cruce bracht
want dat cruus heuet die macht
dat alle quaet uan dien verdriuet
ende mit ganser ghelouen bliuet
andes heilichs crucen teiken
dien sal uan sekerheit niet swiken
dair om volcht hier nv mede
hoe dese vrocht der bruut lede
hebben ontfaen ende siin ghenesen
des uolget dine borsten sullen wesen
als druuen van den wiingaerde
dat sijn lerer sonder houerde
dine roken sullen siin
als uan appel soete ende fiin
dats die name uan dinen werken
sal menigen in duechden sterken
dine kele sal siin gheliic
den besten wiin sonder beswijc
dat siin die die mit leren
ende mit ghebede in onsen here
die lude lauen ende drinken geuen
mit salicheit ten goeden leuen
want der bruut kele doet verstaen
hoemen in duechden sal volgaen
als ghi horen sult hier na
elc merke dat hijt versta
nv die sunamite rast
dat si is in gode vast
gecomen mit ganser minnen
wart si veruolt mit gracien binnen
ende denct op die arme bruut
die uan noorden sal comen uut
die sal legghen sonder hooft
want als antekerst is verstooft
die hare hooft hadde gewesen
des is si verlost uan desen
dair om is si sonder hooft
dat antekerst was des gelooft
des coomt die scone sunamite
ende gaet uut mit gansen vlite
prediken ouer al dat lant
dan so coomt si te hant
dair si vint mandragora
dat beduut als ict versta
sonder houet ene ioncfrouwe
des heuet die sunamite rouwe
ende hair ontfarmt dat si leget
opten acker des niement pleget
des bidt si den brudegom
dat hi na vriendeliken rom
mit hair ga dair si begaert
dair omme spreect si hier ter uairt
com miin vrient wel soete minne
ende gaen wi uut ten acker inne
ende laet ons inden dorpen wonen
van deser letter moghen wi tonen
die glose als der uierder bruut
wel toe hoort aluut ende uut
want die heilighe moeder kerke
vordren mach in ghenen werke
sine hebbe te helpe den brudegom
als hi selue spreect mit rom
sonder mi en moghedi niet
volmaken wat ghi an v tiet
ende want si gairne bringen soude
die bruut uan noorden of hi woude
te hem ende si in sine minne
mit woirden mit werken van rechten zinne
des bidt si dat hi hair dair toe
helpe rade hoe si dat doe
dair om spreect si thant mit mi
make dine lere in mi so vri
dat ic brenghe an di die gone
die altoes noch siin ghewone
mit ongheloue omme te gaen
dat icse di uast bringhe aen
mit prediken ende mit lere
dat si bliuen emmermere
in di mit herten ende mit minnen
vast in ghestadighen zinnen
biden acker wi uerstaen
wel dat uolc dat heeft ontfaen
tgheloue ende is ghebouwet
mit lere ende in gode ghetouwet
hier in wil die bruut beghinnen
prediken om dat si mit minnen
an hair te bat die heiden tie
die noch an gode gheloefden nie
dair om spreect si laet ons wonen
inden dorpen dats sonder honen
inder heidenscap die noch
geuaen siin in des duuels droch
dair wil si in wonen ende bliue
so langhe dat si ooc becliue
in gode ende in salicheit
des spreect si al hier na gereit
soete lief laet ons opstaen
vroe enten wiingaerde gaen
ende laet ons sien of die wiingaert
heuet ghebloeit na sinen aert
ende of die blomen brengen vrucht
ende of die appel uan goeder tucht
van punijc hebben ghebloeit
want si scinen wel gegroeit
dair sal ic di mine borsten geuen
hier of neemt die glose wel euen
vroe ist als die sonne op gaet
thant na der dagheraet
dat beduut ons hier die tijt
dat om anxt niement vermijt
gods woort te horen ende verstaen
na antekerst doot wil si gaen
ten wiingaerde ende besien
hoe si tuolc te hare mach tien
dat si bloien mit ganser tucht
ende in gode maken vrucht
hier bouen is v wel gheseget
dat biden wiingairde is gheleget
ende ooc biden bloeien mede
dair om latict hier ter stede
sonder beduden ende uare voort
te dichten nader bruut woort
die bruut spreect hier ende seit
een woort dair wel macht an leit
tontbindene of die bloeiende wiingaerde
vrucht geuen na goeden airde
hier in merket wel ende verstaet
bloesem die uanden wijngaert gaet
dat siin werken die uanden mensche
gaen nader salicheit wensche
dair die mensche in goede name
mede rust ende is bequame
gode ende der heiligher kerken
dat elc salich mensche sal merken
als dese name uaste staet
in goeden werken ende niet ontgaet
mer gaet uan duechden te duechden
dat siin uruchten die verhuechden
altoes die bruut ende noch ooc mede
dus comt die blome te vruchtbairhede
datmen goede werken beghint
ende dair of laten niet een twint
want beghinnen ende niet uoluaren
is uoor gode spod ende scaren
dit meent die bruut in desen zinne
si spreect thant ooc hier mede inne
vanden appel uan punijc
die siin den ghenen al ghelijc
die liden ende doghen draghen
omme gode al sonder claghen
van desen appel is gheseit
dicken hier uoren alst gheleit
dair om die dit boec uerstaet
hi vint elc in sinen graet
want ghelike dat al is een
god ende sine bruut gemeen
so is uan hem allen die sin
al ene glose meer noch min
nu hoort wat si nv hier seghet
die lieue bruut die trouwe pleget
tharen lieue want si niet soect
hair winninghe mer der sire rooct
si spreect ic sal di al dare
mine borsten geuen uoirware
merket was dese borsten sijn
die altoes gheuen lere fijn
van ouder ende uan nuwer wet
die altoes bliuen onbesmet
vanden borsten hebdi gehoort
hier uoren des latic dit hier voort
die mandragora hebben ooc
ghegeuen haren soeten rooc
in onsen poirten nv hoort hier aen
die heidenscap suldi verstaen
dat dese mandragore moeten wesen
die uan antekerst doot genesen
siin ende te gode hem keren
bider sunamiten leren
hier wart die vierde bruut gheleit
die heidenscap mit salicheit
ten brudegom sonder waen
diese lieflic sal ontfaen
die sunamite hair verblijt
dat si vergadert heeft mit vlijt
come ende dair in uaste cleuen
ewelike moghen sonder sneuen
vier dingen siin die sere versmaden
die sonder die vaste gheladen
ende bedruct in sonden is
des sijt seker ende ghewis
die duuel is deerste sonder waen
om crancheit dair si in staen
des is hi altoes ghereit
te coren ist hem lief of leit
want die duuel heuet cracht
als iob seit dat sine macht
gaet bouen der macht opter airden
mer die mensche is cranc in vairden
entie duuel quaet ende loos
des versmaet hi dien altoes
dits inder coninghen boec
wel betekent hebben wijs roec
dat sennacherub versmade
ezechias in sinen rade
sennacherub die duuel is
ezechias die mensche gewis
dander dinc dat den sondare
versmaet ende heeft ommare
dats die engel die al bloot
is bouen des menschen genoot
des engels nature is reine
mer des menschen vuul gemeine
mer want god heuet onse nature
ontfanghen ende maket pure
dair om mach die engel niet
ons versmaden wats ghesciet
dat derde dat den mensche versmaet
in sinen sondeliken staet
dats dat een mensche aensiet
den andren dat hi volghet niet
in goeden leuen salichlike
mer gaet inder sonden slike
des versmaet hier deen den andren
want si niet ghelike wandren
dat vierde dat sere versmaet
den sondair ende verre van hem staet
dats god die proeuet ende merket
dat hi altoes in sonden werket
die bruut bidt in deser lesse
datse god van versmadenesse
verlosse  ende si in sine hulde
comen mach uut hare sculde
ende sine cussen mach van minnen
dat duut dat si mach ghewinnen
vergaderinghe ende enicheit
mit hem  want si of gheleit
heuet alle sondelike saken
des beheert si gode te genaken
die brudegom is nv comen
buten dat heeft wel vernomen
die bruut ende heuets groten lust
dat hi van hair mach siin gecust
lief te cussen ende dair of te sceiden
thant dats groot verdriet hem beiden
ende want die soete bruut begaert
te bliuen mitten coninc wairt
des spreect si wel soete minne
ic sal di gripen mit rechten zinne
ende sal lieuelijc leiden di
in mire moeder huus hier bi
ende in die slaepcamer mire moeder
dair saltu mi maken vroeder
ende leren ic sal di dranc uan wine
die gecruut is ende fine
ende most mine appel greine
die lustelijc is ende altoes reine
die lieue bruut die heilige kerke
anegrijpt den brudegom mit werke
die si in sire minnen doet
ende sine ghebode wel behoet
si laten vriendelijc mit eren
in hare moeder huus mit leren
die si leert ende hem toe trect
die siele ende uanden sonden brect
moeder der alre liefste bruut
die uten noorden is comen uut
dats die sinagoge ghewis
want dese dair of comen is
abraham die grote uader
hadde ij kinder alte gader
van ysaac quam ioedscap
van ysmael die heidenscap
des is die heidenscap al comen
van ioden als ghijt hebt vernomen
dus moghen wi wel dochter togen
mandragora der synagogen
der synagogen dochter is
mandragora bi recht gewis
want si is uan eerst geuoet
bider synagogen spoet
mandragora die bi besceide
hair lief gripet ende bi gheleide
brenct alter synagogen
dat gods huus is als wi mogen
proeuen bider ware scricht
want op hair al is ghesticht
dat beghin uan salicheit
in desen huse heeft si geleit
die brudegom mit sinen scaren
want sine wil rusten no sparen
sine heb hair lede gheleit
te gode inder kerstenheit
si leden in hare moeder camer
dese moeder is bequamer
dan deerste die se heuet geuoet
dits die kerstenheit mit spoet
diet in gode altoes wint
ende bairt wat si te gode vint
der moeder camer is die scricht
dair gods heimelicheit ghesticht
in is  al mit salicheit
hier heeft die bruut hair lief geleit
om dat hise hier sal leren
hoe si hair setten sal ter eren
gods ende uast in hem becliuen
dairse niement mach driuen
hier dats in dese lere
wil si doen den coninc ere
ende scenken hem den soeten dranc
van rechter minnen al gemanc
van wine die mit crude gemaect
fiin is ende wel gheraect
dats lere mit goeden werken
die wil si geuen inder kerken
ende most uan appel greine
wil sine scenken dit alleine
beduut te male verduldicheit
wil si in doghen ende in arbeit
liden door sine soete minne
verduldelijc mit allen zinne
ic wil v ene leder maken
dair die siele in allen saken
bi mach climmen in gods minnen
wilsi sueticheit ghewinnen
seuen sporten ende niet mere
heuet die leder in deser lere
die uaste sullen an tween bomen
versamet siin mit uaster gomen
twee leder bome sullen sijn
twee kennesse uan herten fiin
die uan beneden op sullen gaen
te gode ende altoes uaste sullen staen
teerste is ons selues kenningen
dat wi siin in cranken dingen
tander wat god altoes is
dair an en is geen gemis
dat geen lac noch wandelbairheit
in desen tween sulwi bereit
siin altoes sporten te uoegen
die ons in minnen loegen
dit neemt hier op bider bruut
dair dese sin is of beduut
dair om spreect die bruut mit sinne
wie geuet mi broeder soete minne
dat ic di mach buten sien
hier machmen deerste sporte of tien
dair die bruut op set die voete
dat si uoirt climme mit goeder moete
dit geuet hair die heilige geest
des raets dat si siin uolleest
voort mach climmen wilsi uolgaen
ende uast in gods minne staen
noch is inder herten binnen
van gode aldat soete minnen
dander sport is als minne
vter herten gaet mit zinne
tien dingen dat men mint
als men hier tbeduut wel vint
in dien dat si doet ghewach
dat icken buten vinden mach
dese sporte heet begherten
als minne gaet uter herten
dair op set die voeten dan
die bruut dat si begheerlijc an
come dat si sere mint
dits kennisse dair men bi vint
of minne wairt is of niet
die heilige geest hier ons besiet
mitter gauen der verstandenesse
dair na comt die derde lesse
die de derde trappe heet
dair men bi op gaet gereet
dats cussen als hier nv seit
die bruut die buten heuet gereit
hair lief dat si sere mint
dat icken cusse hoort wat men vint
in desen woorde dats datmen kint
ende men wete ende versint
te uolgen of datmen verliest
al ander dinc dan datmen kiest
datmen vercoren heeft die minne
dats cussen uan soeten zinne
dese trappe geuet gods geest
ende uerleent na sinen volleest
mit soeter wijsheit gaue
ten vierden ic voort graue
om die vierde sport ghereit
dat men dair in recht versteit
ic sal en houden ende gripen
ende laten mi niet so ontslipen
in desen gripen wi verstaen
dan deen den andren sonder waen
van soeter lieuen wel behaecht
hair wairt die minne vast gehaecht
want lieuen alsi versamen
lieuelijc al sonder scamen
dats een graet uan goeden werken
die rechte minne mogen sterken
die heilige geest maect desen graet
dair dese minne vast opstaet
der goedertierenheit  want minne
begrijpt hem tween in enen zinne
goedertierlijc te samen
dair si in bliuen sonder scamen
die vijfte sport dair men op tret
dair men uolgaen wil sonder let
dats uan lieuen een genoegen
dit mogen wel dair toe voegen
dat si spreect ic salne leiden
te mire moeder sonder beiden
sonder ghenoechte is minne niet
als men in uele dingen siet
leiden is soete ende bequame
dat comt uander minnen name
hier wart minne uast ghesterket
dattie heilighe geest al werket
bider gauen der starcheit
dair mede wart al minne gebreit
dat si duert ende blijft
ghestade ende uaste beclijft
die seste sporte die ter minnen
hoort dair men of mit zinnen
mede mach climmen toten loon
die rechte minne gheeft sonder hoon
dats trouwe die altoes sijn
sal tusschen twe lieuen fijn
dit versta wi in dit woort
dattie bruut hier bringet uoort
dair saltu mi lere gheuen
dats hoe ic trouwelic moge leuen
in dine minne sonder blame
ende in di altoes si bequame
saltu mi leren dit verstaet
die heilighe geest maect desen graet
mitter heiligher consten gaue
want rechte const dair aue
dat ons leert die heilige geest
ende gheuet dair toe sijn uolleest
dat wi houden minne mit trouwen
voort mogen wi merken ende scouwen
die seuende sporte dair die bruut
op gaet al die leder uut
dats uan lieue wel ghebruken
dat hem wel die woorde beluken
die si spreect ic sal di gheuen
dranc uan wine dit merket euen
dat dese wiin wel is ghecruut
die den coninc scenct die bruut
want als men mach uan minnen
lieuelijc recht ghebruuc ghewinnen
so is die minne al uolgaen
dit sulwi inden drinken verstaen
vrese gods maect desen graet
dair die bruut so hoge op staet
dat si niet hogher mach stigen
dan dat si hair lief mach crigen
twee dranke geuet die siele al hiere
den brudegom uan ij maniere
deerste uan ghecruden wijn
dat ghehoirsam wel mach sijn
die mit rechten duechden is
wel ghecruut ende goet ghewis
tander is most uan appel greine
dese dranc is niet ghemeine
wantmen leider luttel vint
yement die desen dranc wel mint
verduldicheit heet dese dranc
om gode te liden ist leet of danc
watti toe comet verduldelike
dese twe duechden voeden wairlike
rechte minne want bi verdult
wart alle minne in gode veruult
bi ghehoirsam wart minne mede
gheknocht in vaster stadichede
nv die rechte trouwe vriendinne
gods uan soeter ware minne
is mit haren lieue te samen
gecomen  ende mit hem sonder scamen
gedronken heuet ende blide ghesijn
dat wart thant an hair hier scijn
dat si van hairs lieues lust
comen is te groter rust
ende belooft hair sire minnen
ende spreect uan soeten sinnen
sine luchter hant onder mijn hooft
ende sine rechter hant ghelooft
sal altoes ommehelsen mi
wat men merken mach hier bi
vindi in den eersten boeke
die soeken wil mit ganser roeke
in dat capitel beghint
sine luchterhant dair men in vint
hier na comen ooc die woort
die die brudegom spreect voort
in den eersten boec te hant
hier ghelijc als ic dair vant
ic beswere v dochter miin
van iherusalem recht fijn
biden reen ende biden herten
der campen dat gi niet so derten
smit dat ghi miin lief wecket
of uut hare ruste trecket
tot si selue wil op staen
noch so moeti weder gaen
dat ghi die glose vint
int capitel dat beghint
die coninclike brudegom
int eerste boec des neemt gom
wie is dese uan groten scine
die op gaet bider woestine
van weelden also ouer uloeit
ende in minnen also groeit
dat si op haren lieue allene
is gheneicht hoort wat ic mene
den dochtren enter synagogen
verwondert hier uan groten hogen
van drien pointen die dese bruut
in hair heeft als hier wel luut
si is so mit groten loue
ghesteghen inder minnen houe
als ghi hier voren nv hebt gehoort
dair si in rusten is gheuoert
wie mach v des uol besceiden
mit hoe groter wairdicheiden
die siele die te rechte climt
ontfangen wart  ende wat si mint
die uan wairliken leuen
in gods minne wart verheuen
hoe wairdelijc dese bruut is comen
te gode mit rechter minnen gomen
dat maect inden dochtren wonder
dat si so scone comt bi sonder
die in deser werelt woestine
so lange lach in sonden quine
tander point dat hem uerwondert
dat is dat si is ghesondert
van al dat hair letten mach
ende heuet uan weelden groot beiach
voir gode ontfaen als hier staet
dat si in weelden is ghesaet
weelde is dair men is blide
ende geen gebrec tenigen tide
weelde ghebreect den gonen niet
die uan minnen altoes spiet
in gode ende mit hem is ghebonden
van minnen wart in weelden vonden
ten derden male heeft wonder groot
den dochtren dat si sonder genoot
op gode allene gheneighet is
dair si seker ende ghewis
altoes bliuet sonder sneuen
want wie hem te gode wil geuen
ende hoop ende troost an hem setten
te male  dien mach niement letten
die bruut is ten hogen comen
dair si gheclommen is mit vromen
van rechter minnen in wairdicheit
in urouden ende in weeldicheit
dat si uan gode is ontfaen
want si an hem al is gegaen
des mocht si denken mit houairde
du sijs nv in groter wairde
hier saltu emmer in bliuen
niement can di hier of driuen
dit wair der bruut groot ongheual
dat si dit dachte want si den val
dan nemen soude die lucifer
nam doe hi uan gode ver
viel tot inder hellen gront
hier om spreect te deser stont
die brudegom te sire karen
dese woorde al sonder sparen
dat si hair seluen sal bekinnen
oetmoedelike in allen sinnen
ic heb onder den appelboom
di ghewect want ic nam goom
dat diin moeder wart bi wonder
gebroken ende beulect dair onder
die brudegom wil lieflic spreken
soetelike na minnen treken
als een man te sinen wiue
die hi heuet uan enen keitiue
genomen ende vrouwe gemaket
dat si so uaste si ghestaket
mit armoede ende altoes weet
hair toecomst  ende niet vergeet
inder houairde alder weldaet
die si uan minnen al ontfaet
die appelboom was dat rijs
inden airdschen paradijs
dair die duuel selue op clam
ende dair of den appel nam
die yeue onse moeder beet
dair ons of comen is al leet
onse moeder wort te broken dair
want wi worden alle voerwair
verstoten ende uerworpen mede
die waren in onsterflichede
dair bi worden wi sterflic al
dat was ons groot ongheual
der bruut moeder was nature
der menschelicheit die doe ter vre
wert te broken biden sonden
dair die mensche noch in wart vonden
alsi teser werelt comet
dair dat cruce ons weder vromet
want dair worde wi weder verloost
dair wart uerwect mit allen troost
die bruut die te uoren was
doot  wart leuende ende genas
onder des crucen appelboom
merct wat dit is ende nemet goom
ghelike dat ons die vrucht verderuede
des booms  dat ons yeue eruede
dat onser alre moeder is
dair wart die mensche sonder mis
van gode ghebroken ende verscrouen
ende ooc onse moeder dair bouen
die nature der menschelicheit
wert beulect also ghereit
verwect ons god andes crucen boom
dair wi bi des neemt goom
siin van sduuels hande verloost
ende leuen alle in gods troest
in dese woorde wert gheleert
die siele die hair te gode alkeert
of si gracie vint van minnen
dat si hair seluen kenne binnen
ende houairde al uan hem driue
ende in ootmoedicheit becliue
van gode ende hem niet begheuen
des volcht hier na sonder sneuen
set mi als een tekenkiin
op dire herten dat maect een scijn
dat wi altoes dat sullen kinnen
wat god uan sire groter minnen
om onsen wille heuet gedaen
twee pointen mogen wi hier verstaen
die god uan ons begheert van minnen
dair wi sine hulde mede winnen
dat wi siins altoes gedenken
ende altoes uan minnen scenken
ghehuechnisse in onser herten
siin doot sal ons emmer smerten
des sulwi hem altoes setten
in onser herten sonder letten
ende op onsen armen mede
sal hi een teken uan wairhede
sijn dats so wat wi spreken
ende werken in allen treken
dair god sal int ghedachte sijn
so is alle dinc recht ende fijn
dit heuet god al hier gheleert
der bruut die in hem is gekeert
hier mogen wi prouen ende merken
dat ootmoedicheit in werken
in ghedachte ende in woorden
is in ware minnen oirden
een fondament dair minne op staet
anders ware minne te gaet
noch spreect die brudegom hier voort
in dese letter ander woort
dine minne is albloot
starc als die bitter doot
ende hart is dine volghinghe mede
als die helle merct hier ter stede
die mit herten ende mit sinne
wairlijc blijft in gods minne
die moet liden ende doghen
dat mogen wi te rechte togen
biden reinen brudegoom
die ter bruut mit minnen room
spreect dine lieue is als die doot
starc dese glose albloot
wille seggen des menschen minne
den gods sone was inden sinne
dat hi lieuer den sterke doot
leet dan hise inder noot
ghelaten hadde ende niet verloest
hier siin wi alle in getroest
ooc is rechte minne starc
want wie inder minnen parc
ringhet mit ghestaden moede
die moet altoes siin in hoede
dat hi doe der minnen recht
ende geue hem seluen int geuecht
iegen den duuel ende dat uleesch
ende ieghen alder werelden eesch
der minne volghinge is voirwair
als die helle hart ende zwair
want ware minne moet altoes liden
ende iegen quaetheit altoes striden
ende en heeft nemmer rust
tot si crijcht al haren lust
want wie minnen mit ganser honen
mit gansen werken sel wel tonen
die moet bitterlike leuen
altoes mit arbeit sonder sneuen
merct hoe bitterlike dat god
in airtrike leuede sonder spod
om die ganse ware minne
die uast was in sinen sinne
eer hi ons te male verloeste
dat was hem een hellen rooste
ay merct hoe hart was die volghingen
die cristus uolchde in swaren dingen
der sielen totter bitter doot
dit was altoes helle groot
dus sal die minne der heiligher kerken
altoes sterkelike werken
werken die te gode horen
si en sal ooc niement toren
anesien ende werken laten
die hair te gode mogen saten
entie mensche die gods minne
vaste draecht in reinen sinne
die sal liden pine groot
die der helle siin ghenoot
eer si hair uan gode laet sceiden
dogen liden arbeiden
dit siin alder hellen werke
dit lijt ooc die heilighe kerke
want si wil mit minnen volgen
gode altoes onuerbolghen
dair om spreect die brudegom
te hant in minnentliken room
hair lampen siin lampen van vure
ende der vlamme tot alre vre
biden lampen machmen duden
reine ende goede luden
die tvier uan minnen altoes dragen
int herte ende gode behaghen
ende uan buten mede lichten
in goeden werken dair si mede stichten
hare naeste in gods minne
ende ter duechde mit gansen zinne
dese en mogen niet verderuen
noch uan gheenre sonden steruen
dair om spreect hi hier nv voort
van rechter minne soete woort
vele watre en mogen niet
lesschen minne wats ghesciet
die vloeden en sullen niet verkeren
die minne dair bi sulwi leren
dattie rechte minne altoes
stade blijft ende sonder loes
dit doet ons salemoen verstaen
die spreect getrouwe vrient al sonder waen
starc ende uast die mint altoes
anders is die minne loes
deser werelt soeticheit
ende leuen sonder arbeit
wille te hebben ende niet te liden
dit siin warre die zere an striden
hoe si uan gods minne brengen
die siele ende in sonde twengen
vloede siin der werelt pine
in droefheit ende in noden te sine
dese en werpen minne niet omme
alsi recht is ende sonder cromme
ware minne laet sceiden niet
ghelieuen om enich verdriet
dit seecht ooc sinte paulus wel
goet leuen noch die doot ooc fel
noch dreigen noch ooc enich smeken
mach mi uan cristus minne niet breken
die brudegom heeft wel geleert
der bruut uan minnen ende gheeert
voir die dochtren uan groten prise
nu spreect hi ene ander wise
vander bruut tot haren kindren
ende wairnet si voor allen hindren
al ware dat sake dat elc man gaue
siin huus goet ende haue
dat en is bider minnen niet
so watmen hier ter werelt siet
dat salmen om die minne versmaden
dat si bliue in caritaten
ende in ware minnen uast
want si sal dogen groten last
hoe sal si dat wederstaen
als mense sal spreken aen
ende mense in allen staden
verdrucken sal ende seer verladen
nv geeft die brudegom goeden raet
na dien dat wesen sal die staet
der bruut in desen groten liden
want si swairlijc moet striden
so en is hair dinc en ghene
beter dan si in hair allene
mit gode vaste si ghehaft
ende neme dan hem sin ende craft
datsi mach ghestadich bliuen
ende an sine minne becliuen
des spreect hi hair tot diere vre
is si vast alsene mure
dat si dat striden weder staet
ende bliift op der minnen graet
onbeweechlijc sonder sneuen
so sulwi starclijc ende euen
vaste wijch huse op hair maken
selueriin in allen saken
is si ooc een dore open
dair men door tot ons mach lopen
die maken wi mit chierheit fiin
van harden taflen uan cedrijn
alse die sware tijt sal comen
die ghi nv hier hebt vernomen
dan sal kerstenheit sijn clene
als gheseit is nv ghemene
dan sal luttel iement wesen
die uoor antekerste sal ghenesen
dair binnen comt helias
ende enoch in dier noot pas
ende sellen prediken ende leren
ende houden die kerstenheit in eren
ende sullen antekerste wederstaen
antekerst salse verslaen
doen doot want si openbare
prediken sullen in ware mare
dat anders god en geen en is
dan cristus wair gods sone gewis
niet lange dair na wart verslegen
antekerst des duuels degen
van gods geest dan comt die tijt
dattie kerke wert uerblijt
wert in groter salichede
want ioden heiden alle bede
ter kerstenheit sellen te gader
comen an gode onsen vader
so wie dan in dien herden strijt
vast is bleuen sinen tijt
ende an gheloue starc becleuen
ende in ware minnen bleuen
volcomelijc als ene mure
want hem dat worden is te sure
so sal god billic op hem stichten
rechte gheloue na sinen dichten
dat siin wiich huse seluerijn
oirconde der scrifture fijn
die niement weder can gestaen
des moet al te gode gaen
seluer beduut ouer wair
orconde der scrift openbair
dan sal die soete kerstenheit
die clene bruut alst is gheseit
ene dore wesen dair men door sal
te gode comen ouer al
dese dore die sal verchieren
ende besetten ende pingieren
van edelen taflen cedrijn
dat si altoes vast ende fijn
sonder verganc sal emmer bliuen
hier ende eweliic ten liuen
cedar is een boom so vast
datten breken mach geen last
ooc en rot hi emmer niet
hoe lange men hem hier duren siet
die uaste taflen cedriin
moeten die ewangelie fijn
ende der heiligher scrift orconde
die nemmer rotten in ghere stonde
die ons gheeft ons heren lere
dair wi bi mit rechten kere
comen toter salicheit
dit is gods woort ende wairheit
dat mach nemmer einde nemen
dat mach veruaren ende verscemen
mer emmer vast ende gestade bliuen
god geue ons uast dair an te becliuen
des mogen wi der wairheit weten
bi dauids woirde des propheten
die mit zinne des brinct voort
ewelijc here dijn woort
sal bliuen ende ooc emmermere
in hemel in airde dine lere
ooc heeft cristus selue gheseit
int ewangelie dairt in steit
hemel ende airde sellen te gaen
miin woort sal ewelike staen
die kerke sal wesen een open duere
als alle uolc bi saligher cuere
dair duere sellen gaen te gode
ende vaste houden sine ghebode
dese duere sal dan wel scone
verchiert worden sonder hone
want si mit lere sal siin verheuen
mit exempel mit goede leuen
der ouder vadren die waren
voir ons in duechden sonder sparen
die lieue bruut die wel verneemt
dat hair stadicheit wel teemt
in des groten stridens last
des wilsi in minnen vast
houden dat si heeft vercoren
si en wil om ghenen toren
laten hem noch uan hem sceiden
mer si wil starclijc arbeiden
ende in minnen vaste staen
sonder wiken ende anegaen
dair om antwoort si te hant
als die text hier doet becant
ic bin mure ende mine borsten
een toirne jegens duuels vorsten
van dien dat ic vonden ben
gemaect te vinden vrede voor hem
merct hoe men dit verstaen
van dien tiden dat ic mi aen
nam an dine soete minne
sone quam mi nie in minen sinne
dat ic di nimmerme woude laten
ende mijn herte uan di saten
om dat mi mach ghescien
sal ic nemmer van di tien
lachter pine vernoey verdriet
moghen mi uan di sceiden niet
want uanden tiden ende uanden stonden
dat ic urede uandi hebbe vonden
ende ic in dine minne bin comen
heb ic vast an mi genomen
dat ic in allen onghestuer
vaste staen wille als een muer
ende liden al verdriet
vte minen borsten vliet
leuen lere ende salicheit
dat mi uan di al is bereit
si siin altoes een toerne vast
dat spreect alder quaetheit last
sal ic mit wairheit weder scrauen
dine kindre mit lere lauen
die ioedscap heuet noch onvrede
mit heidenscap ende kerstenhede
