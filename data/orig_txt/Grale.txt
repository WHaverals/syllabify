alle de gene die dese tale
horen willen van den grale
wanen dat hi eersten quam
als ick in den walsche vernam
so zal ickt dichten in dietsche woert
ick en zalt niet laten doer hoer voert
die benyden mijn gedichte
want doch alle quade wichte
toter doghet dragen altoes nijt
hier omme so wil ick in aller tijt
dat doen dat si my benyden
dus sullen si vele te min verblyden
alse si van my dan horen tale
dese historie van den grale
dichte ick ter eren heren alabrechte
den heer van vorne wael met rechte
want hoge liede met hoger historie
menechfouden zoecken hoer glorie
ende korten daer mede hoer tijt
ick wille dat gy des zeker zijt
dat ick die historie vele valsch
gevonden hebbe in dat walsch
daer si van gode onsen here sprack
datten dat volck van rome wrack
daer ombe merket dese zake
een dichte van onses heren wrake
leset men dat is wyde becant
ende makede een pape in vlaenderlant
dat seghet dat boeck in sijn beginne
maer ick wane in mynen sinne
dat een pape dat niet en dichte
want men mochte gescriven lichte
hoe vollick dat gelogen zij
ende dat sal ick iu proven waer by
in der historie die koemt hier naer
ende nu biddick dat is waer
jacob die coster van maerlant
dien gy te voren hebbet becant
in des konincx alexanders jeesten
dat gy biddet dat hi volleesten
moete dat hi hevet begonnen
ende hi den ghenen moete onnen
in des ere hi dit began
dat hi moete werden alsulck een man
dat des al dat volck ende onse heer
moete hebben loff ende eer
ende wy met hem moeten komen
in die eere die men genomen
noch gescriven niet en mach
daer t sonder nacht es altoes dach
beyde vrouwen ende man
die horen zin zetten daeran
dat zi die waerheit willen weten
ende proeven dat god die propheten
hier in eertrike vorsende
die vorseiden met genende
onses heren komst in eertrike
in dien tyden sekerlike
daer wy nu hier af tellen
so voer dat volck al toter hellen
alle propheten ende patriarchen
hieran moghen wy alle mercken
dat die duvele alle twaren
waenden hebben wael gevaren
dat zi die menschen hadden bedrogen
maer die goede mochten hem verhogen
want zi onses heren komst ontbeiden
onse here ontfarmede hoer droefheiden
ende quam in dit arme ellende
an marien die nye man en kende
ontfinck hi menschelike gedane
grote minne leide hi daer ane
omme te verlosene den sondaer
so nam hi an hem vleesch an haer
sine dochter wart zijn moeder
aldus wart hi onse broeder
dat was recht want dat ierste wijf
makede den mensche keytijf
hier ombe moste by den wive
die mensche weder werden te live
verstaet wael dat god hevet gesent
tot ons zijn enege kint
dat hebbewy dicke wael vereest
maria by den heilghen gheest
ontfincken met heilicheden
aldus rastede binnen horen leden
allegader die drievoudicheit
dat is eene volmaeckte godheit
aldus wart geboren van marien
die godes sone des moetwy lien
sonder smette ende sonder zonde
wart hi mensche als hi wael konde
dat was herde grote oetmoet
dat hi storten woude zijn bloet
ombe dat hantgewerck zijns vader
so wart die drivoudicheit alle gader
hi makede adame den jersten man
die by des duvels rade began
dat hi die eerste sonde dede
ende by even rade oeck mede
ende doe si sonde hadden gedaen
quam hem een lust van vleesche saen
ende worden van groten goede
geworpen in die armoede
in dit arme krancke leven
daer groet geslachte af is gebleven
ende wat van hem wart geboren
voer toter hellen ende wart verloren
toter tijt dat godes sone quam
ende hi zijn hantgewercke annam
ute lucifers quader gewelt
als ons dat ewangelium telt
wart hi te betlehem geboren
dat effrata hiet daer te voren
van marien zijnre moeder
hier af es die historie te vroeder
die wt den ewangelien spreket
hier ombe es t dat hiet gebreket
onse here wanderde achter lande twaren
ende was te zinen dertich iaren
gedopet hier in eertrike
in der jordane geweldelike
van sinte johanne baptisten
aldus wart onse here een cristen
dat alle die hem doepen deden
in die ere der drivoudicheden
ende hem dan hoeden wouden van zonden
dat zi den duvelen waren ontfonden
dese macht gaf god den clerken
die meester zijn der heiliger kerken
aldus dwoech hi adames sonden
ende dus verloes te dien stonden
lucifer al zijn gewelt
daer hi den mensche mede helt
en waer of hi zonde dade
ende god die altoes zijne genade
toten mensche keert tot allen stonden
want hi gheerne valt in sonden
so hevet hi een ander dope geset
opdat hi in sonden niet ne let
maer hi ga te biechten ghereet
ende doe dat hem zijn priester heet
dus mach hi in desen eertrike
gewinnen wael dat hemelrike
oeck is dat kont hem sonder waen
die die ewangelien nu verstaen
doe jhesus crist ginck achter lande
dat die van rome ginck in hande
altemale die werelt ront
hier ombe zo was ter selver stont
der joden lant in hoer gewelt
daer woende een die dat gerechte helt
te jherusalem ende hiet pilaet
ende eest alset in den walsche staet
so hadde hi in ziner meisenien
enen ridder daer wy af lien
ju zullen herde vele hier na
ende heet josep van aromathia
maer dat hi zijn ridder iet was
en zegge ick niet dat ick nye las
in ander historien dan in dese
die waerste die ick daeraf lese
seghet dat pilatus was heidijn
ende oeck alle die ridder zijn
die doe waren van ziner meisenieden
waren onbesnedene liede
joseph was jode ende herde rike
hi zach jhesum sekerlike
doen menege tekene goet
des minde hi hem in zinen moet
maer hi en dorste dat niet openbaren
vor den anderen joden twaren
onse here hadde viande vele
ende luttel die hem jonden wele
want ziner jongeren daer af een
hatede hem alset wael sceen
maer jhesus wiste dat wael te voren
wat doet dat hi zoude becoren
alse god dien alle dinck was kont
dat was oeck vorgeseght lange stont
ende judas was ziner jongeren een
onses heren drossate alset wael sceen
ende plach te dragene dat men hem gaf
sinte johan hi screef daer aff
dat dese zake waer was al
ende hi des den jongeren vele stal
maer dat walsch zeghet ende niet latijn
dat die tiende daer af was zijn
van allen dat men gaf onsen heer
daer af quam hem grote onneer
alse iu dat boeck wael zeggen sal
dat hierna nu volget al
thomaes zeghet waer by dat was
dat die verrader judas
sinen here omme dertich penninge gaf
die ewangeliste zeghet hier af
doe jhesus cristus zat ende at
ende sancta maria wiste dat
die was geheten magdalene
si kochte diere zalve rene
ende storte ze op onses heren hovet
judaes toernde daerombe des gelovet
ende woude hebben zinen tiende
daer hi die helle an verdiende
hi seide alse sancte johan bescrivet
hoe eest dat men dese cost nu drivet
waer ombe is dese salve verloren
hadde mense verkocht te voren
ende hadde daermede dertich penninge genomen
so waert den armen te hulpe komen
dit sprack hi seide sancte johan
niet dat hi sinen zin leide daeran
dat hi die armen iet hadde lief
maer omdat hi was een dief
ende hi die alemosen droech
daer hi te stelene af plach genoech
thomaes zeghet dat hi was gram
dat men hem zinen tiende nam
die doe dertich penninge was waert
hier omme verkochte hi daer ter vaert
sinen schepper ende zinen here
om dertich penninge te siner onneren
darombe zeghet dat walsche van der wrake
eene zeer logentlike zake
dat die penninge zonderlingen
waren van goudenen ringen
die redene zi es al gelogen
ende die des gelovet hi es bedrogen
hier latick oeck van den walsche bliven
dat ick niet en wil bescriven
judaes gedinge die hem verkochte
denselven here die hem gewrochte
wanten docht my niet waer
maer dat zegge ick wael openbaer
hi was verkocht opten goensdach
des andren dages die daerna gelach
des avendes was hi spade gegaen
in romans zach ick oeck staen
dat god met zinen jongeren sat
opten witten donredach ende at
te symons hues die lazarus was
maer dat es logene ende gedwas
symon woende in bethania
oeck scrivet ons dat walsch hierna
dat hi aldaer wart gevaen
want die t dichte hi haddet verstaen
ende meende wael geweten dat
dat symon woende in der stat
symon was dat mogewy lesen
van syner laserheit genesen
lange eer onse here was gevaen
maer ick late die historie staen
van den romanse ende telle iu voert
der waren ewangelien woert
eens witten donredages sat
onse here tener tafelen ende at
te sinen jongeren sprack hi met staden
juwer een sal my verraden
doe waren si droevich ende elck riep zeer
bin ick dat bin ick dat lieve heer
doe sprack judaes bin ick dat rabbi
dat seghestu antworde hi
daer leerde hi mede den apostelen sine
van water van brode ende van wine
synen lichaem maken ende zijn bloet
ende seyde zo wanneer gy dit doet
so zult gy ember mijns gedinken
doe hi hem hadde gegeven drinken
sijn bloet ende doe si hadden gegeten
doe gingen zi ten berge toliveten
in enen wael schonen hof fijn
daer hi met den jongeren zijn
dicke wile wanderde ende was
hoe wel wiste dat judas
hi quam aldaer met ener schaer
die jongeren worden zeer in vaer
want judas daer ter zelver stont
jhesum cussede an zinen mont
dus verriet hi den here zijn
dat cussen was dat littekijn
te dier stede wart sonder waen
onse here al te hant gevaen
van den joden lasterlike
ende si leiden hem dorperlike
dat was so spade dat zi te samen
met vackelen ende lanternen quamen
ende leiden hem in dat gedinge
daer die joden saten tot eenen ringe
die alle rieden an synen hals
daer was menege logene valsch
des morgens brachten sine pilaten
ende clageden over hem wtermaten
pylatus zeyde gy nemeten bet
ende ordelten na uwer wet
neen wy en mogen nieman doet slaen
spraken si so laet icken gaen
sprack pilatus willick dan
neen laetstu gaen desen man
so en bistu des keysers vrint niet wael
want hi seyde dese tael
dat hi der joden koninck waer
dus wederseyde hi openbaer
tiberius sines zelves heer
dit woert ontsach pilatus zeer
al wasset hem leet hi moeste nochtan
jhesum den onsculdegen man
doen gheselen ende crucen mede
toten berge calvarien ter stede
nu waren fel ende quaet die joden
ende onreine valsche roden
sine verrieden mede onsen here
bydien meenden zi metten kere
van synen dode onsculdech wesen
dor al dat wi van hem lesen
dat pilatus was wael leet
riepenzi daer tegen gereet
beide meerre ende minder
sijn bloet moete op onse kinder
ende op ons allen gewroken zijn
te dien tiden liet die zonne horen scijn
ende wert donker alse die nacht
ende die aerde bevede met groter kracht
ende die doden die verresen
die steene scheurden ende binnen desen
sprack een ridder die daer stont
dit wert alder werelt kont
dat dit die godes zone es
die jode dien zere duchte des
die hiet joseph van aramathia
hi ginck tot pilate daerna
want hi was ryke ende milde
ende hadde onder hem tien schilde
hi was een jonger van jhesu criste
al wast dat des die joden en wisten
hi hopede datten god dancken soude
ende bat pilatuse also houde
dat hi hem den doden gaf
pilatus daer oeck zeghet af
dat romans dat hi hem gaf
eenen nap daer ick iu af
hierna zal tellen wonder groet
dat was daer vor sine doet
jhesus die eerste misse in sanck
dien gaf pilatus daer ombe danck
een jode diene aldaer gewan
daer jhesus die onnosel man
met zinen lieven jongeren sat
ten lesten etene ende met hem at
eer hi te syner passien ginck
joseph was blide van desen dinck
hi quam ende nycodemus mede
daer jhesus hinck terselver stede
si dadenen van den cruce zachte
een diere cleet dat joseph brachte
spreiden si vor hem aldaer
dat seghe ick iu al openbaer
daer men jhesum sachte in want
een steenen graf hadden si te hant
dat joseph hadde doen maken
daer groeven zi en dit zijn waer zaken
jhesus in een hof daerby
maer dat romans seghet mi
dat joseph nam onses heren bloet
dat wt synen wonden vloet
ende dat hi dat in dien nap dede
ende hieldet met groter werdichede
die joden quamen toten rechter doe
ende zeiden here hoert ons toe
dese mare sprack dese drogenare
doe hi levede al openbare
dat hi soude sonder saghe
verrijsen in den derden daghe
hier ombe doet hoeden zijn graf
pilatus zeide nu doet daeraf
al dat iu dunket wesen goet
mettien hebben si dat graf behoet
alombe met gewapenden lieden
nochtan mochtet hem luttel dieden
ende god voer hierna ter hellen
daer hi verloste sine gesellen
die hem lieflick hadden gedient
adame ende ander sine vrient
hi stont op an den derden dach
so datten nymant en sach
van den genen diene wachten
die ingele quamen daer met crachten
ende diene hoeden worden in vaer
ende doe dat dach was openbaer
liepen si alle enwech mettien
ende zeiden wat si hadden gesien
doe die joden dat vernamen
waren si droevich te samene zi quamen
ende sochten te hant nuwen raet
nu hoert wat in den walsche staet
daer staet gescreven dat zi zeiden
dat zise wouden vangen beide
joseph ende nicodemus
ofte ieman vragede waer es jhesus
so zouden zi antworden dan
gevet ons die selve man
diene leiden in dat graf
wy zeggen iu noch daer af
dat men daer nemmer af en wiste diep
maer nicodemus hi ontliep
dat zeght dat romans dat hi daer ynne lagh
tot an denselven dach
datten vaspasianus wt dede
maer dat es altemale logene mede
so zoude hi daerinne xlij iaer
hebben gelegen dat is waer
oeck zeghet dat romans hier af
dat hi hem in den kerker gaf
sinen nap dien hi te voren
ene stonde hadde verloren
ende leerde hem daer heimelike woert
die hi niet en woude brengen voert
dat walsch scrivet na mynen wane
so zijn die woert daer noch ane
daer dat heilege sacrament an leghet
dat men in der stille zeghet
van den nappe mochtet waer wesen
ende van den woerden nu moetwy lesen
van den personen die waerheit al
daer ick iu niet an liegen en sal
hoe gram dat joedsche volck doe was
beide annas ende cayfas
doe joseph jhesum hadde begraven
rikelike met diere haven
zi vingenen zeghet die ware lesse
ende leiden hem in gevancknesse
daer lach hi tot in paeschedach nachte
dat god opstont met zijnre crachte
doe quam hi aldaer joseph lach
ende tallereerst dat hi hem sach
meende hi dattet elias waer
maer jhesus dede al openbaer
josepe daer die waerheit verstaen
dat hi dat was al zonder waen
dien hi van den cruce dede
hi voerdene danen dat es waerhede
wt den kerker beslotener dueren
en wondert iu niet der aventueren
want god mach doen al dat hi wille
hi voerdene wt den kerker stille
al tote aramathia
ende doe die joden quamen daerna
ende zi hem doe niet en vonden
twivelden zi tenzelven stonden
doe quamen die wachters openbaer
ende zeiden dat jhesus verresen waer
die joden zeiden gy zulten ons geven
so waer dat hi iu es ontbleven
of zo wat gy daermede hebbet gedaen
die wachters antworden saen
gevet ons josepe dien gy vinget
wy geven in jhesum dien gy hinget
maer gy ne kondet en niet gewachten
hi ontginck iu by godes krachten
wy en kondent jhesum verbieden niet
hi stont op al sonder verdriet
als hi woude van dode te live
doe antworden die kaytive
segget dat hi iu was verstolen
van sinen jongeren so blivet verholen
wy zullen iu geven groten scat
si namen t ghelt ende loveden dat
nochtan zeiden si dat openbaer
pilatus dat jhesus verresen waer
in den tiden dat dit gesciede aldus
was een keyser die hiet tiberius
die daer die keiser was van beginne
es dat als ick t bescreven kinne
so lach die keiser ende qual
ende die fisiciene daden al
daertoe dat hem gehelpen mochte
nochtan hielten dat oevel onsochte
ende die fisike en halp hem niet
doe was daer een die hem riet
dat hi zoude al te hant
senden in der joden lant
ombe jhesum van nazarene
die alle oevele gemene
met zinen woerden kan genesen
entie menschen gesont doet wesen
sonder ienege arcedie
ende tiberius die keiser vrie
belovede wael al te hant das
eenen die hem heimelic was
riep hi tot hem al te hant
daer hi hem van verren was bekant
diegene ginck tot hem aldaer
hi sendene in der joden lant vorwaer
ombe jhesum onsen scepper fijn
die bode gereide hem mettien
ende voer doe tot in syrien
ombe jhesum den vrien
dat hi quame van jherusalem
pilatus was blide met hem
ende makede met hem grote gome
doe zeide die bode van rome
waerombe hi daer komen waer
pilatus wart zere in vaer
ende zeide jhesus die es doet
des hadde den bode wonder groet
ende groten rouwe daerombe dreef
doe hi vereeste hoe dat hi doet bleef
ende datten pilatus verdede
met groter overmoedichede
leide hi op hem al den moert
dat hi zonder des keysers woert
ende zonder recht der senaet
hadde gedaen dese overdaet
want zulck een man mochte vele vromen
an dat keyserike van romen
pilatus zeghet ende hevet gesworen
dat hi des gerne hadde ontboren
maer dat die joden met horen tongen
op hem verriepen ende daertoe dwongen
dus claerde hi hem van den moert
ende gaf dat op die joden voert
indien vertelde men daer den bode
vele tekene groet van gode
ende men zeide hem zonder waen
dat hi die doden op dede staen
doe sprack die bode men mach wel zien
dat dit ne was geen visicien
maer hi was een geweldich god
die over den doet hadde gebot
den joden teech hi daer al bloet
dat zi gode hadden gedoet
ende zi en mochten hem niet ontsculden
ende hi zwoer by der roemscher hulden
dat zi haer goet zouden verliesen
ende quaden doet alle kiesen
die joden waren zere in vaer
want zi hem kenden openbaer
schuldech zere van der sonde
zi namen verste ene stonde
want zi hem beraden wouden
hoe zi hem ontsculden zouden
kinder dit was ember waer
dat die joden hadden vaer
hoe zi hem ontsculden mochten
hier binnen des boden vriende zochten
of zi van jhesus iet mochten vinden
onder degene die hem minden
doe vernamen zy van ener vrouwen
die onsen here was getrouwe
want hi hadde dat wijf genesen
van der bloetsucht daer wy af lesen
dat zi xviij iaer ane qual
si hadde een beelde dat zi al
gewonden te zamen hadde in een cleet
dat leet nadat men weet
van gedane na onsen here
daer ombe pijnde die bode zere
eer hi dat van der vrouwen gewan
hierenbinnen hebben die joedsche man
hen beraden in haer gedochte
ende zeiden dat niet wesen en mochte
dat men mochte doden gode
dus latewy dat bliven van den bode
ende van den joden al den pleit
want dat waer my god weet
te lanc te tellen hier ter stede
die bode voer enwech ende voerde mede
ende brachte te rome dat beelde
daer quam den keyser af grote weelde
want eerst dat hi dat beelde sach
vloe van hem al zijn ongmack
doe liet hi halen al den senaet
ende hiet hem dat zi hoer toeverlaet
alle souden zetten an dien god
maer zi ontseiden zijn gebot
des dade hi ze doden ende versenden
in verren landen ende in ellenden
nochtan en was hi kersten niet
want die eerste kerstene keiser hiet
philippus ende dat was oeck daernaer
over herde menech jaer
ombe dese dinck quam eerst die nijt
op die joden van langer tijt
dat stont eer god gewroken wart
nu lieget vele van deser vaert
dat dietsch van onses heren wrake
want dat seghet in ware sake
dat titus diegene was
die by den beelde daer genas
ende dat vaspasianus waer
van aquitanigen die koninck maer
ende dat herodes zonder waen
die die kinder doet dede slaen
leefde doe die roemsche heren
die joden begonden onteren
ende hi hemselven oeck versloech
ende archelaus crone droech
doe men wan die heilege stat
maer dat gelogen es al dat
wil ick proeven hier vorwaer
na des heren geboerte myn dan drie jaer
leefde herodes diene woude verslaen
achte jaer oeck mede zonder waen
ofte min droech archelaus krone
na zinen vader te lone
ende hi starf oeck in ellenden
dus mach ment in josephus vinden
oeck en es dat romans
in die redene niet wel gans
dat zeghet dat vaspasiaen
van lazerscepe hadde ontfaen
by den beelde zine gesonde
ende hi daerna in korter stonde
onsen here wrack algader
ende dat titus was zijn vader
hierne sal ik iu proeven ter stede
dat dit algader gelogen es mede
die aventure zeghet hier naer
dat leet wael xlij jaer
van dat gemarteret was jhesus
aldus bescrivet josephus
die was doe binnen jherusalem
dat titus lach ende met hem
dat roemsche heer voer der stede
eer god die wrake komen dede
hi gaf den joden tijt ende stonde
dat si beteren mochten hoer sonde
die si an jhesum hadden gedaen
maer zi en wouden zonder waen
hier ombe dade onse here wreken
over hem hoer valsche treken
ende al der heileger liede bloet
dat joedsche volck was al verwoet
want si alle versamelt waren
op den paeschen zonder sparen
tot jherusalem in der stede
want zi wouden na haren sede
ende hi met my ter tafelen zat
doe ginck hy heen zinen pat
ende nembermeer was hi met my
mine apostelen doe deden zy
eenen anderen in sine stede
nu zalstu gedencken mede
der tafelen daer ick toe sat
dor die ere dat ick daer op at
so zalstu ene ander tafel zetten
ende roepet broen sonder letten
dinen zwager die een goetman es
ende zine kinder des zijt gewes
sijn goet ende oeck ander mede
sal hi winnen hier ter stede
die men goet zal bekinnen
sech hem dat hi ga met mynnen
daer du hem wises een rivier
ende vange enen visch wael scier
ende dat hi brenge den eersten visch
als hi enwech es gerede dinen disch
ende decken ende neem dit vat
ende in midden der tafelen zet dat
ende deck dat met enen clede
dan so neem den visch gerede
ende leggen den vate by
dan roep dijn volck waer dat sy
ende zech zi zullen weten saen
wie van hem allen hevet mesdaen
dan zalstu in mynen name zitten
alzo als ick opten witten
donredage ter tafelen zat
neem broen ende merke dat
wie hem daer achter trecken zal
als dat volck es geseten al
sal daer bliven een idele stat
ende die zal bedieden dat
dat judaes zine stat verloes
die stat zal idel bliven altoes
tote dat broens zone hevet een kint
die die stat met rechte wint
ende alse dan broen geseten es
so doe dan kondich dinen volke des
wat manne dat hi es die gone
die an den vader ende an den zone
gelovet ende an den heilghen geest
ende die dan gedaen hevet meest
dat ick met di met mynen monde
hem geboet hi come ter stonde
ende zitte ende neme die gracie
totter tafelen sonder tribulacie
recht alse hem onse here hiet
dede joseph ende anders niet
hi zat ter tafelen ende broen
ende alzo hiet hi den anderen doen
een groot deel zat daer neder
maer vele meer keerde daer weder
die totter tafelen niet en quamen
doe zi vervullet was altezamen
sonder die stat die idel bleef
daer ick iu te voren af screef
die tusschen broen ende josepe lach
die so idel bleef wel menegen dach
doe die liede die daer zaten
te josepes tafelen ende aten
vernamen der groter soetecheit
ende si worden vervullet gereit
van al dat haer herte woude
ende hadden al vergeten boude
der anderen die daer niet en zaten
doe sprack een van dien die daer aten
tot dengenen die daer stonden
hi vraechde hem of zy iet konden
gevoelen des si hadden daer
si zeiden neen wy niet een haer
peter hiet hi die des vraechde
hoe wel hem des woerdes behaechde
hi zeide doe nu moochdy verstaen
dat gy die zonde hebbet gedaen
daer gy josepe ombe vraget
herde oevele hem dat woert behaget
si scaemden hem ende gingen wt
haerder een meende noch overluet
noch wel gebeteren zijn leven
ende diegene es noch daer gebleven
hi en woude nergen gaan
doe die dienst was al gedaen
doe hiet joseph daer elken bi namen
dat zi daer alle dage quamen
ombe die gracie te ontfane
doe gingen zi allegader dane
daer die ander liede waren
dus kende joseph die sondaren
by der kracht van onsen heer
ende dit was noch min noch meer
dan van den vate die eerste proevinge
dit zijn doch wonderlike dinge
ende welke tijt dat was die getyde
gingen zi daer in alle wel blyde
ende degene die daerin niet quamen
vraechden wat zi daer vernamen
si zeiden dat en mach tonge vertellen
noch herte gedichten noch verspellen
onse grote blijtscap dat es waer
die wile dat wi sitten daer
ende alse wy opstaen dueret soe
tote des anderen morgens vroe
si vraechden wanen mach dat iu komen
die gracie die men genomen
noch vulprysen niet en kan
peter sprack die goede man
die here gevet ons gevoech
die josepe wt den kerker droech
si zeiden wat mach zijn dat vat
wy en zagen nie te voren dat
peter sprack dat hevet versceden
die gezelscap van ons beiden
want dat en laet in zijn covent
negenen sonder ongescent
dat moget gy nu wel bekinnen
maer zegget wat gy voeldet van binnen
doe joseph iu daerin sitten hiet
ende zeiden si en wistens niet
degene zeide gy moget mede
merken wel wie sonde dede
daer wi die pine af ontfaen
die ander zeide wy moeten gaen
ende rumen dat lant gelijck keytiven
maer waer latewi iu bliven
wat zulwy zeggen of men ons vraget
segget dat ghy ons achterst zaget
ende lyet mede in der genaden
der drivoudicheit die ons beraden
ende helpen zal wt alre scout
ende in den gelove dat joseph hout
die quade zeiden wi gaen onser strate
wat mogewy zeggen van den vate
hoe zulwy dat heten waer wy gaen
hi zeide dat vat daer wy af ontfaen
hebben gracie ende joye
ende dat wy leven sonder vernoye
daer wy af eten dat soete mael
dat sal van genaden hieten die grael
dat het dengenen so wel gereit
die hem in sine geselscap meit
so grote blijtscap hebbewy te dische
dat ons te moede es alse vische
die in enen groten vloet saen
des menschen handen zijn ontgaen
die quade seiden met rechte ende wale
hevet dat den name van den grale
dus zulwi dat hieten waer wy gaen
ende die daer bleven sonder waen
seiden josepe dat hiete also
des was joseph herde vro
ende welke tijt dat tercietijt was
so plagen die goede das
dat zi dan seiden sonder hale
gawy totten dienste van den grale
dus was die grael dat selve vat
daer god zijn leste mael wt at
vor dat hi zine pine doechde
daer hi ons allen mede verhoechde
ende hier ombe zo heet altemale
dit boek die historie van den grale
totten tiden dat zi verschieden
die quade van den goeden lieden
was daer een die moyses hiet
ende hi en woude altoes niet
dat geselscap laten van den grale
hi was geraket in zine tale
ende ter werelt herde vroet
ende van buten sceen hi goet
hi zeide ic en scheide niet hen
want ic in den wille ben
te wesene met desen volke goet
dat god met sijnre genaden voet
hi weende ende dreef misbaer
alse of dat hem wel leet waer
ende bleef daer met josepes lieden
ende die ander doe danen schieden
welker tijt dat hi der eenen zach
riep hi ember owi o wach
soete vrint bidde vor my
dat mi joseph genadech zy
dat ik die gracie hebben moete
die iu aldus zere es zoete
dit riep hi in dier gebaer
oftet hem in ernste waer
so lange bat hi des den lieden
dat zi hem daerop berieden
te biddene josepe ombe moyses
so zere ontfermede hem des
zi namen moyses met hem allen
ende gingen tote josepe vallen
ende genade bidden altezamen
josepe wonderde waerombe zi quamen
ende zeide zegget wat gy begert
zi zeiden hoert here herwert
een groot deel van onsen lieden
die met ons van den joden schieden
zijn gegaen hoerre strate
seder dat wi van dinen vate
die gracie eerstwerf ontfingen
nu es hier een in waren dingen
die hetet moyses als wy scouwen
dien zere zine sonden rouwen
hi en wille ons nu niet laten
hi biddet ons allen wtermaten
dat dijn covent tot dy gae
ende bidde dat hi mede ontfae
die gracie die ons gevet dijn vat
here nu biddewy iu alle dat
dit dijn wille moete wesen
josep antwoerde tot desen
die gracie en es niet mijn
maer die hemelsche drochtijn
gevet ze daer t hem dunket goet
dat es dengenen die hoeren moet
totten dogeden zetten altoes
maer es dese in dat herte loes
ende hi hem buten maket scone
so vruchte ick dat hi my hone
hierombe ben ick een deel gevreest
maer hi hoent hem zelven meest
es dat hi ons wil bedriegen
neen zeiden zi kan dese man liegen
zone gelovewy man nimmermeer
maer doet dat doer god lieve heer
ende laeten in der genaden wesen
joseph sprack provet an desen
of hi zulck zij als hi ons toent
dat hi hemselven niet en hoent
ick sal vor hem ende vor iu
onsen here bidden nu
syne gesellen ende moyes
seiden here god loen iu des
ginck joseph allene staen
totter erden zeech hi neder zaen
op ellenbogen ende op knien
ende bat onsen here met dien
dat hi hem daer makede openbaer
ofte moyses al zulck waer
alse hy buten togede wale
doe sprack van den heilgen grale
eene stemme ende zeide
nu is komen die waerheide
daer ick iu af zeide hier te voren
du zals zien die stede koren
die tusschen broen es ende dy
ombe moyses biddes du my
menestu dat hi is zulck man
als hi buten togen kan
gy ende uwe gesellen gaet
ter tafelen zitten dat is mijn raet
wan dat is tercietijt
doet moyses komen daer gy zijt
ende zegget oft hi mynnet alremeest
die gracie van den heilgen gheest
gelijck dat ghy hebbet verstaen
so ga hi dan zitten zonder waen
in die idele stede beneven dy
daer zalstu zien wael wat hi zij
also alzet hem onse here hiet
dede joseph ende anders niet
hi quam weder te zinen gesellen
ende zeide moget gy my vertellen
of moyses es zulck van binnen
dat hi die gracie mach gewinnen
nyeman en mach ze hem ontseggen
maer wil hi ons te voren leggen
ander sake dan al waer
dat zal hem selven wesen zwaer
zi zeiden dit tot moyses alzo
hi antwoerde daer ende was vro
ick ne ontsie lude noch stille
negene dinge die joseph wille
ick wane wel waerdich zijn daerof
zi zeiden du heves den orlof
sie dattu does zinen wille
hy zeide hy en lietes lude noch stille
met hem waren zi alle blyde
ende gingen totten getyde
aldaer men diende van den grale
joseph sprack ten zelven male
moyses du zals niet genaken
eneger dinck oft eneger zaken
daer du af onwerdich zijs
want dune machs in gener wijs
nyeman honen alzo wel
alse dy selven bistu fel
sie dattu zijs alzo goet
alse dit volck want in zijnen moet
moyses sprack oft ick goet ben
sone late my god nimmer hen
van iu scheiden  nu komet voert
sprack joseph zeggestu waer woert
dat zullewy alle nu wel zien
joseph sat weder met dien
totter tafelen ende sijn zwager broen
ende alzo begonsten die anderen doen
elkerlyck op zine stat
daer hi plach zittene vor dat
ende alse zi waren geseten daer
stont moyses ende hadde vaer
die tafele ginck hi al ontrent
hi ne zach onder al dat covent
negene stat te zinen doene
dan tusschen joseph ende broene
ten eersten dat hi was zitten gaen
daer sanck hi neder alzo saen
men mochte niet gemerken dat
dat hi totter stede ie sat
ende joseph was t ongemake
entie ander van der sake
ende haddens alle groten toren
dat moyses dus was verloren
alse die dienst was gedaen
ende zi op waren gestaen
sprack in groten rouwen ende leide
een die hiet peter ende seide
tot josepe wy zijn t ongemake
wy bidden iu here ombe ene zake
doer hem daer wy an geloven
dat is onse here van hier boven
dat gy ons zegget zonder sparen
waer moyses nu es gevaren
joseph sprack des en wetick niet
maer ick bidde hem die dat al beziet
of dat zijn wile nu zij
dat hi dat doch vertoge my
joseph quam ten heilgen grale
oetmoedelike ende rechte wale
kniede hy neder ende zere bat
here god die in meneger stat
menege scone miracule tones
daer du dijn volck mede verscones
al dat du does here dat es goet
want du ware vleesch ende bloet
ontfinges an sancta maryen
ende wy des oeck wael gelyen
dat zi maget van iu genas
ende gy gehengen woudet das
doer ons te dogene menech leet
ende gy tot my quamet gereet
ende my voerdet in myne stat
ende my mede geloefdet dat
wat dat ick iu bade hier voren
dat gy my des soudet gehoren
ombe dese zaken so bid ick iu
dat gy rechte desen lachter nu
van my doet van desen wane
ende gy my brenget die waerheyt ane
waer dese man gebleven zij
alzoe dat dat volck an my
die met mi die gracie ontfaen
die waerheit mogen verstaen
binnen dien dat joseph lach opter aerde
antwoerde hem die stemme waerde
joseph dat ick iu voerseide
dat es nu worden waerheide
doe du die tafele makedes eerst
dine wijsheit is daerby gemeerst
want die stat die idel was
die bediedet dat judas
sijn erve verloes ende zine stat
doch zeide ick dy te voren dat
dat die stat soude idel staen
totten vierden sonder waen
van eugenien ende broene
die sal sijn waert van desen doene
die in deser stat sal wesen
ende negeen ander na desen
geset sal zijn in deser eer
ende daer du ombe vrages so zeer
die by dy zat ick salt dy tellen
alze enwech gingen zine gesellen
so en bleef hy ombe niet el
dan hy dy woude honen wel
want hy nye gelovede niet
dat gy levet sonder verdriet
hier ombe ginck hy alzo liegen
ombe dat hy dy woude bedriegen
ende es versoncken in abisse
van hem des zijt wel gewisse
ne werdet nimmermeer tale gemaket
eer diegene tot hem geraket
die dese stat vervullen sal
ende hy hem vint in dat diepe dal
want hy sal leven sonder macht
tote dien dat dit toe es gebracht
dus eret onse here sine steden
van moyses is die tale geleden
tote dattene vint die selve mede
die zitten sal in dese stede
ende dat volck dat dan zal zijn
in zine geselschap ende in die dijn
sulne heten lichame moyses
doe kondech dinen volcke des
nu siet oft iu wel behaget
wat gy hebbet ane my bejaget
dus makede kondech onse here
josepe moyses van valschen kere
ende joseph zeidet broene voert
ende peter mede dese woert
ende sinen jongeren alle gader
doe seiden zi alle here vader
hy is dul die dor dit cranke leven
juwen dienst wil begeven
dus waren lange in dit doen
eugenie ende hoer man broen
ende zi hadden twalef sonen
die nyeman en mochte versconen
daer si mede waren verladen
so dat die vrouwe begonste raden
broene hoeren manne ende zeide
here wy zijn verladen beide
met onsen kinderen herde zeer
vraget josepe onsen heer
want hy is mijn lieve broeder
wat wy mogen doen hi es vroeder
dan wy ende wy en zullen niet doen
dan sinen raet here broen
dat hi zeghet dat loven wy al
dunket iu goet ick wane ick zal
te josepe gaen ende zoecken raet
die vrouwe zeide here jae t
doe ginck broen al te hant
daer hi heren josepe vant
ende zeide lieve here mijn
hier moet iu goede raet toe zijn
iu suster here ende oeck ick
hebben te samene gesijn dick
ende wy hebben twalef sonen
die schoenste die in den lande wonen
daer bidden wy iu ombe raet
joseph sprack daer dat al aen staet
hi moetse te sinen dienste staden
ende ick willes my oeck beraden
dit lieten zi staen tot den dage
dat joseph in stilre lage
allene by zinen vate stoet
ende hem quam in sinen moet
van sinen neven ende hi bat
onsen here voer sijn vat
al wenende zeide hi lieve heer
waer dat dijn wille ende doer dijn eer
so bidde ick gerne vor myne neven
dat iu hem gracie woudes geven
ende doet my here nu te verstane
ofte daer iet geleghet ane
doe josepes bede was gedaen
quam die ingel daer gegaen
ende zeide ick ben hier gesent
dine bede die es vollent
dat du biddes vor dine neven
hevet dy god al gegeven
hi wil dat zi totten dienste horen
ende sine jongeren zijn verkoren
ende zi sonder meester leven
ende men hem wijf sal geven
dengenen die ze willen ontfaen
ende dengenen die daer weder staen
die sullen hoer aller meester bliven
van dengenen metten wiven
ende alsi wijf hebben die broeder
so bidde vader ende moeder
dat zi dy dengenen geven
die zonder wijf daer es gebleven
ende als du hem heves kom ten grale
daer suldy horen onses heren tale
die zal van dinen neven zeggen
die ingel liet die tale leggen
ende voer weder danen hi quam
ende alse joseph dat vernam
was hi des utermaten vro
dat dat komen soude also
te broene quam hi ende zeide
ombe raet badet gy my beide
van uwen kinderen minen neven
ick rade dat men hem wijf zal geven
die zullen zi houden met trouwen
ende winnen kinder entie werlt bouwen
dien gy niet daertoe konnet dwingen
dien zuldy tot my bringen
broen zeide al uwen wille
willen wy doen lude ende stille
doe zeide broen zinen wive voert
josepes tale ende zyne woert
ende zi sprack doe met sinne
haestet daertoe lieve mynne
broen sprack sinen kinderen toe
ende zeide nu zeghet my hoe
dat gy iu leven nu wilt leiden
si zeiden wat duncket goet iu beiden
onser moeder ende oeck iu
ende onsen ome dat doewy nu
op dat zij die wille onses heren
broen zeide ick wille daertoe keren
dat ghy huweleck alle doet
dien daertoe staet zijn moet
ende gy dat hout met trouwen
also ick doe met myner vrouwen
doe zi dit hoerden waren zi blide
ende zeiden doe tallen tide
willen wy doen dat gy gebiet
ende des en willen wy laten niet
ende mettien dat broen vernam
waerheen dat hoer wille quam
bejaechde hi dat zi hadden wijf
ende beval hem op hoer lijf
voert te houdene als die kerke gebiet
entie twelfste en woude niet
in gener wijs huweleck doen
ombe al dat mochte bidden broen
ende die hiet alein die groes
ende aldus bleef hi wiveloes
des wonderde zere den vader
ende zeide doe dat allegader
sine broeder hadden wijf
waerombe makestu des een blijf
hoene doedy als uwe broeder doen
ick en mach lieve vader broen
negene van desen joncfrouwen
aldus dade broen daer trouwen
wijf sine elve kinder
die twelfste bleef doe ginder
des loech joseph ende zeide dit kint
willick dat men my toe sint
ende gy my dat gevet ende iu wijf
broen zeide wy doen zonder blijf
dus gaven zi josepe hoer kint
ende alse alein dat hadde bekint
dat men hem josepe gaf also
was hi des utermaten vro
ende zeide dattet hem waer lief
joseph nam hem  seget die brief
in zinen arm ter zelver stont
ende kusten an synen mont
ende zeide ick minne dy zeer
doe zeide hy te zinen heer
ende te ziner zuster mede
gaet te huys deze blivet ter stede
zi gingen ewech dat kint bleef daer
joseph zeide doe dat is waer
lieve neve iu sal groet eer
gescien dat iu onse heer
te zinen dienste hevet verkoren
ende ghy sult oeck als te voren
boven iu broeder wesen man
hierombe blivet met my dan
ghy zult horen onses heren kracht
ende bidden hem doer zine macht
dat hi my zine stemme sende
ende hi my zegge van iu dat ende
hoe gy leiden zult iu leven
doe hi der tale hadde begeven
antworde hem een stemme allene
dijn neve is sempel ende rene
ende van wael goeden sinne
wat zo du hem makes inne
des gelovet hi wael te voren
telle hem hoe ick was geboren
ende hoe ick eerst die werelt zochte
ende hoe dat men my verkochte
ende an den cruce was verheven
ende hoe ick dy was gegeven
ende hoe du my leides in dat graf
ende ick dy myne scotele gaf
ende hoe du waers gevaen
ende ick dy dede ontgaen
ende wat gave ick dy gaf
ende wat dy quam daer af
ende ember meer sal komen
die my sal dienen te siner vromen
ende dat ick dy hebbe gegeven
eerdeschen wille in dit leven
ende oeck allen dinen gesellen
ende allen dengenen die daer af tellen
volmakelike zullen konnen
dien sal ick myner gracien gonnen
ende behouden haer erve
noch zi en zullen in gener werve
in hogen hoven vor landesheren
ontwiset zijn van zyner eren
hoeren lichaem sal ick bevreden
gelonen der dryvoudicheden
ende als du hem heves geseit
so toeg hem mijn vat gereit
ende sech hem dat mijn bloet
daer inne es ende oeck stoet
des sal hi dy geloven te bet
wijs hem hoe die duvel let
die gerne willen dienen my
sech hem dat hi hem wael besie
ende van quaetheden wael wachte
ende hi merke ende achte
ombe die saken die hem oeck leren
hoe quade gedachten van hem keren
hevet hi dit in hem gevest
dit zijn zaken die hem best
van den duvelen sullen vreden
ende dat hy van onsuverheden
sinen lichame wael wachte
by dage ende oeck by nachte
logene sech hem dat hi scuwe
ende die waerheit vernuwe
van my tot sinen gesellen
waer dat zi henen willen
oft in wat lande dat hi se leet
dat hi van mi spreke gereet
als hi van my spreken begint
es dat sake dat hi mi mint
so hi meer te sprekene vint
sech dat hi winnen sal een kint
dat mijn vat sal achterwaren
dus saltu hem dit openbaren
hoe hi sal leren mijn covent
ende als hi dit al hevet bekent
sech hem dat hi wese hoeder
siner suster ende siner broeder
ende ten westen ga te hant
in dat alre woeste lant
ende dat hi tot elker stede
minen name verhoge mede
ende heten geven sinen vader
aleine sine gracie alle gader
morgen als dat is tercietijt
ende ghy alle versamelt zijt
so zult gy ene claerheit zien
een brief sal komen met dien
die iu die claerheit brengen sal
he sal verluchten iu covent al
dien brief salstu peter geven
vor dijn convent vor dynen neven
ende heten hem dat hi gaet
daer hem dat herte meest toe staet
ende dat hi hem niet ontziet
ick en begeve hem niet
vraget hem waer hi begaert
hy salt dy zeggen ter vaert
dat es in dat lant van avaroen
ten westen waert draget dat doen
daer sal hy beiden aleyns kint
die doet en wert hem niet gesint
eer hy hevet denselven man
die hem den brief bedieden kan
die zal hem zeggen al wt ende wt
van den vate die virtuet
ende van moyses al die maer
als hy dit weet openbaer
sal hy sterven ende komen my
sech dynen neve dat hetick dy
si zullen te bet ten dogeden staen
ende des te meer gracien ontfaen
ene stemme sprack alzo
des was joseph herde vro
ende zeidet synen neve aleyne
dat hy wiste groet ende cleyne
robrecht zeide van borroen
die in dat walsche screef dit doen
die dat bescriven soude al
dat hy hem leerde groet ende smal
dat daer alzoe vele an waer twewerf
alse nu t al den boeke bederf
maer elck man merke die dat bevroet
dat hy hem leerde menech goet
ende als hy hem hadde geleert
seide hy neve ziet dat gy keert
iu te gode al dat gy levet
die iu zoe vele gracien gevet
hy leidene weder tot den vader
ende joseph zeide hem algader
beide den susteren ende den broeder
sijns vaders kynt ende sijnre moeder
sullen alle wesen onder desen
secht hem dat zi onderhorech wesen
hem alsof hy waer hoer vader
god sal hem helpen allegader
es dat zi goeder zeden plien
daer zi alle toe zullen zien
geef dyne gracie aleyne
zi zullen hem al gemeine
geloven daerna vele te bet
ende houden oeck sine wet
hy sal ze wel mede behoeden
alzo lange als si bevroeden
dat si sinen wille doen
dit sprack joseph tote broen
des anderen dages te tercietyde
quamen zy tot den dienste blyde
daer zaghen si eene claerheit
die een brief brachte gereit
ende alssine op hadden genomen
soe is joseph daertoe gekomen
ende nam den brief in sijne hant
peter riep hy al te hant
ende zeide wel lieve vrient
jhesus dien ghy hebbet gedient
die iu kochte met synen bloede
dat is onze vader die goede
daertoe hevet hy verkoren iu
dat ghy dese boetscap nu
sullet doen die hy gebiet
peter sprack ick en meende niet
waerdich zijn van desen rade
dat ick dese boetscap dade
god zeide hy kent bet iu doget
dan gy iu selven kennen moget
maer ick bidde iu ombe gode
die iu coes te sinen gebode
dat ghy ons zegget waer ghy zult gaen
peter die antworde saen
nie en zach men man in stede
noch messelgier so scier gerede
ick sal mijne boetscap doen
in dat lant van avaroen
in eene herde woeste stat
ten westen waert so lecht dat
ende ontbeiden daer der godes genaden
ick bidde iu of ghy des sijt beraden
dat ghy biddet dat ick volbringe
ende ick altoes in genen dinge
onses heren wille en moete begeven
alzoe lange als ick sal leven
ende my die duvel niet en verriese
dat ick die minne godes verliese
want dat waer my een groet verlies
si zeiden alle god gonne iu dies
haer aller sprake was alsoe
ende gingen te samen doe
beide meerre ende mynder
ende broen ende syne kynder
broen seide ick ben iu vader
ende ghy myne kynder alle gader
ghy moet onderhorich sijn
wilt ghy komen daer der sonnen schijn
ewelike is sonder nacht
des sijt alle wel bedacht
hier is aleyn die groes iu broeder
doet sinen raet hy is vroeder
ick geve hem al daer ick sta beneven
al de gracie die ick mach geven
ende ick bidde hem naest onsen heer
dat hy iu hoede ende beheer
ende zijt hem alle onderdaen
alse uwen here dat is wel gedaen
soecket synen raet in alre tijt
daer ghy af in twyfel zijt
want hy sals iu wel berechten
doet gelike goeden knechten
ende werket vroe ende spade
altoes by synen rade
zi zeiden lieve vader broen
wy zullen dat herde gerne doen
aldus verschieden si alle ginder
die here broen ende sine kinder
aleyn die groes haer broeder
al was hy jonger hy was vroeder
ende was haer meester joseph hiet
dat zi alle en lieten niet
zi en daden dat hy gebode
aldus leide hy ze naest gode
in vremden lande aleyn die grote
sine broeder sine genote
ende in wat lande dat zi quamen
daer si goede liede vernamen
sprack hy van onses heren doet
ende hadde die genade so groet
dat men gaerne hoerde spreken
aldus sijn die kynder enwech gestreken
ende nemmer en werden zi hier genoemt
eer die redene weder koemt
hier moet daeraf die tale bliven
ende moet van anderen dingen scriven
die aventure zeghet doe dese kinder
van daer schieden alle ginder
riep peter josepe ende alle die ander
ende zeide dat is tijt dat ick wander
daer dat onsen here duncket goet
doe quam in haer alre moet
dat si baden dat hy noch bleve
totter tijt dat hem god gracie geve
peter sprack my en lustes niet
maer ombe dat ghy dat gaerne ziet
so blive ick hier hudenmeer
ende morgen zoe en scheide ick niet eer
dan die dienst es al gedaen
dus bleef peter sonder waen
ende god die dat al te voren wiste
eer dat gesciede met zijnre liste
zende hy tot josepe enen bode
die hem zeide daer van gode
ende sprack ick kome hier te dy stille
god wil dattu does sinen wille
weetstu wanen quam dese moet
dat men peter bliven doet
dat was ombe dat onse here woude
dat hy waerheit zeggen soude
tot hem die enwech gaen hoerre strate
al dat koemt van dinen vate
ende daertoe van anderen saken
die ick iu wael condech sal maken
want alle die saken die beginnen
si moeten emmer ende gewinnen
onse here weet wel dat broen
een volmaeckt man es in zijn doen
want hy moet den visch noch vaen
die tot uwen dienst sal staen
ick wille dat hy al te male
die hoede hebbe van den grale
dijn leven saltu hem dan leren
hoe hy hem sal te gode keren
ende hoe dy god minde entu gode
ende hoe hy dy sende sine gebode
geboetscapet was hy an ene maget
ende al dat dijn herte draget
an wijsheden dat lere hem al
ende hoe dat hy geloeven zal
tel hem hoe dat god tot dy quam
ende hy dy wten kerker nam
ende hy dy gaf zijn heilge vat
ende daertoe leer hem al dat
dat dy god leerde in stiller hale
dat sacrament van den grale
kenlecke leer hem al dat
ende dan gef hem dijn vat
dat moet hy houden ende dragen
ende wie dat hy hoert vragen
sulne den riken vischer nomen
ombe dat noch die tijt sal comen
dat hy eenen visch zal vaen
ende dit moet wesen sonder waen
recht alse die werelt vaert
van beginne ten eynde waert
dan moeten dine liede west
daer hem dat herte draget best
ende tot ener stat daer broen sal tyen
moet hy zijns kindes kint ontbyen
ende die hoede van den vate
die hem komen es ter bate
sal hy dan al opgeven
die van sinen zone es gebleven
dus wert by iu drien gereit
beteekent ene dryvoudecheit
als hy dat vat hevet ontfaen
ende dyne leringe mede verstaen
ende du daeraf bist ontset
so mach peter seggen bet
overwaer ende sonder waen
so waer hy dan sal hene gaen
dat hy den grael besitten zach
den rijcken vischer op enen dach
hier ombe bleef hy tot morgen vroe
ende als den vischer daer alsoe
beset es die heilige grael
over berch ende over dael
over zee ende over lant
sal hy gaen dan al te hant
ende den grael dragen te zijnre zijden
entie here die tot allen tijden
ende altoes es metten goeden
die sal hem herde wel behoeden
ende alstu dit heves gedaen
saltu die werelt wisselen saen
ende komen totten paradyse
ende dat geslechte van eugenise
dat ember meer daer af sal komen
sal ick te mijnre bliscap nomen
ende wie so hier af spreken kan
sal zijn een geminnet man
ende met al den lieden lief
dus tellet die historie ende die brief
langer en sprack die ingel niet
ende joseph was die niet en liet
algader dat hy hem beval
des morgens quamen si ten dienste al
ende joseph zeide hem gereit
al dat die ingel hadde geseit
sonder die heymelike woert
daer gy nu af hebbet gehoert
den rijcken vischer hevet hy die gegeven
alsoe als mense hem gaf bescreven
ende hy leerde se hem heimelike
doe si hoerden gemeenlike
dat si van josepe zouden varen
bedroeveden zi hem des twaren
ende ten eersten dat peter sach dat
dat joseph opgaf sijn vat
daer god sijn leste mael wt at
ende zine gracie mede ombe dat
so stont hy op ende nam oerlof
ende rumede doe josephs hof
te dien gescheede was groet geween
ende versuchten mede over een
ende oetmoedecheit ende bede
ende joseph bleef noch toter stede
met den riken vischer drie dage
ten vierden dat en es gene sage
seide hy tot josepe lieve heer
my lustet nu te wanderne zeer
es dat iu lief hy zeide jaet
nadien dat es ons heren raet
ende wetegy wat gy draget daer
ende wat iu sal volgen naer
nyeman en weet dat also wel
als gy ende ick ende nyeman el
nu gaet alset iu duncket goet
ick ben die hier blyven moet
aldus schieden zi ginder beide
die rijcke vischer ginck enwech gerede
ende hoer covent hoerre straten
daer menech scone woert wtermaten
seder af vertellet was
ende joseph zijt zeker das
die bleef dus in vremden lande
ick wane men nye man bekande
no wijf die dat lant genomen konde
dus scrivet robrecht wt zinen monde
mijn heer robrecht van borroen
die in dat walsch screef al dit doen
ende sonder rime algader dichte
die seghet dat men niet mach lichte
al verstaen dese aventure
hy en moet dat weten wel ter cure
waerheen ginck aleyn die grote
broens zone ende sine genote
en wat geslechte van hem quam
ende wat levene hi an nam
ende wat daer oeck afkomen sal
van peter ende sijn leven al
ende in wat steden men hem vant
ende waer moyses was bewant
want hy die den grael ontfinck
van broene dat es ware dinck
hi vant moyses onverscheiden
hiertoe sal ons robrecht leiden
so dat wy dat sullen verstaen
oeck moet hy weten sonder waen
waer die rijcke vischer ginck
dese redene ende dese dinck
hevet hy al in viven gedeelt
ende t enen boeke al verheelt
ende en mach nyeman zeghet hy
geweten hy en ware daerby
dat hy overleze dan al te male
dat grote boeck van den grale
ende eer dat van hem wert geopenbaert
wetick wel datter pinen waert
ende zo ne wiste nyeman twint die tale
dan in dat grote boeck van den grale
aldus hevet hy ze een deel bescreven
des dankede hy gode die dat al mach geven
hier laet hy dat blyven van desen vieren
toter wilen dat hy by manieren
weder sal komen an die tale
dan sal hy dat openbaren wale
ende liete hy dat en waer nye man
die dat wel geopenbaerde dan
waer heen al dat volck quam
ende jacob die te dichtene nam
secht vint hy dat also veer in dat walsch
dat hy dat in ryme sonder valsch
also verre oeck dichten zal
dat dit boeck wert versamelt al
want hem der pinen nie verdroet
aldus so endet dat ierste boeck
nu hoert gy heren al bysonder
van onsen here een groet wonder
want na ziner pine ende ziner doet
voer onse here totter hellen oeck
hieraf spreket dit boeck voertmeer
hy dade den duvelen groet onneer
want hy hem hoer zielen nam
des worden zi wonderlike gram
ende hadden des wonder herde groet
doe makeden zi onder haer genoet
ene sameninge des gelovet
zi zeiden wie hevet ons berovet
ende onse veste aldus tebroken
wy en meenden niet al was dat voersproken
dat hy van wive mochte komen
die onse macht hevet genomen
wy meenden hebben alle die liede
maer dese daer ons dat af gesciede
hoe es hy ter werelt komen
wy en hebben niet vernomen
dat sijn moeder nie gewan
wille of lust t ienigen man
alse daer vrouwen kint af ontfaen
doe antworde daer een duvel saen
dat wy tot onser vromen daden
is ons komen al te scaden
gedenket iu niet dat die propheten
lange wile hebben beheten
dat god sal zijn geboren
ende verlosen dat oeck verloren
hevet gewesen menech jaer
die dit zeiden vorwaer
dien dadewy alremeest verdriet
maer zi en achtent met alle niet
ende zi troesteden die sondaren
ende zeiden al sonder sparen
dat hi emmer zoude komen
dese here tot hoerder vromen
so lange zeiden zi dat es gesciet
ende hevet ons alle als gy wel ziet
berovet al met sinen listen
hoe quam dat wy des niet en wisten
nu doet hi die sondaren dwaen
in een water sonder waen
als zi komen van vrouwen leden
in die ere der drievoudicheden
dus hebbewy die kinder verloren
die onse waren hier te voren
dat en zij dat zy in sonden vallen
noch heeft hy meer ontrecket ons allen
want hy hevet papen gelaten
die ze gewisen ter rechter straten
zi en mogen niet zoe vele sneven
maer willen zi der sonden begeven
ende doen dat zi castien horen
wy en hebben ze al verloren
seer hadde hi die menschen lief
dat hine vaen liet als een dief
ombe te quitene den man
ende menschenforme dade an
sonder man van eener maget
ick wane gy dat provet ende saget
in al dien dat gy proven mochtet
gy wetet wel dat gy besochtet
sine manier in menigen stonden
ende ghy en vondeten nye in sonden
maer dor die man koes hi die doet
als hi woude ende geboet
o wi zeiden die viande dan
nu hadde hi herde lief die man
nadien dat hi dat dor hem dede
wy mogen gerne pinen mede
ombe die menschen te hebbene echt
hy zeghet dat hi geen onrecht
ons an den menschen en doet
wy moeten setten onsen moet
ombe den mensche te werpen neder
zo dat hi nemmer meer weder
van onsen dienste moge keren
noch gespreken die kercheren
die hem raden van den sonden
doe spraken ander die daer stonden
machmen lieden aldus vergeven
hoer misdaet als zi sneven
by rade van der heilger kercken
so verliesen wy al onse wercken
doe die duvele zagen daernaren
dat zy aldus bespottet waren
doe riepen zi te samene gereede
alle die hellesche quaethede
ende koren onder hem allen daer
enen procureere scalck ende zwaer
die was geheten masceroen
dien wart bevolen al hoer doen
ende dat hi soude varen mede
in onses heren jegenwordichede
gelijck dat procureere plegen
nu mochte ieman zeggen daer tegen
hoe een verdoemde hem mochte togen
in die jegenwordicheit des scheppers ogen
daerop antworde ick in tween saken
dat eerste mach zijn met spraken
by gelijcken in enigen dingen
dat wy mogen zeggen zonderlingen
alse van boven tote beneden
es dat al in ons heren jegenwordicheden
die ander es zijt zeker des
die pine die in den duvelen es
dat die van hem niet gaet in scijn
sy en blivet met hem waer zi zijn
gelijck dat die zieke niet hevet baet
al waer hy in koninckleker staet
sine pine en waer des minre niet
aldus es dat met den duvele nu ziet
waer dat ze god gehenget te syne
altoes volget hem na hoer pyne
ende dit was die eerste procureere met
dien die duvele nu hebben geset
die vor niet en was maer na desen stonden
hevet men procureere altoes gevonden
dese procureere treckede sonder beiden
in die jegenwordicheit godes ende zeide
o schepper ende aller dinge gerechtecheit
ick ben procureere alre quaetheit
van der hellen dy moet genoegen des
want dy van der gerechticheit angeboren es
my te hoeren alse bode der hellen
onse here antworde den fellen
bistu procureere toge dine brieve nu
masceroen zeide ick wille eer iu
bevroeden op een punte wel hoge
die roert die gene al onse vermoge
die in der hellen zijn ende op dat
beziet onse procuracie nu ter stat
onse here sprack hier vormaels wal
so kende ick dyne scalcheit al
ende onderwint iu nu niet gy
met uwen woerden te leidene my
want du en heves hier gene perty
jegen my dat duncket my
nu toge dyne procuracie al hier
of men sal dy wtwerpen scier
dese ontsach den rechter doer das
ombe dat hy des onwillech was
dus toende hy die procuracie zijn teken
daer wy af gemeenleke spreken
dat herde wel gedichtet was dan
dat daer niet te beterne was an
doe zeide onse here wiltu iet spreken
so spreeck vaste op dijn teken
die viant clagede ende antworde mede
als een procureere van zijnre heerlichede
want ick ende degene daer ick voer spreke
hebben gehat wel ende stilleke
ja by ongeendeden tyden sonder verlaten
ende alle gescrevene achter gelaten
alse in rasten te hebbene mede
te pinene ende te tormenten gerede
ende te berechtene al onse helle duere
alle menschelike creatuere
ende nu niewinge es achtergelaten
alle rechte ende alle baten
ende negene partye es geropen daertoe
ende wy zijn berovet wy en weten hoe
met crachte van onser hebbinge nu
dat clagewy wenende voor iu
waerby of dy genoege onse clage
ende du beriepes tenen zekeren dage
dat menscheleke geslechte te komene zaen
tantwordene hierop sonder ontgaen
want ick eerst toge dat men ons es
sculdech te doene restoer van des
van den zielen volcomeleke mede
die in den hemele zijn ende gerede
die in purgatorien nu zijn genomen
entie voer hem waren ende na hem komen
ende hoer kinder ende tot desen
al dat van hem geboren sal wesen
onse here sprack ick hore wel dy
du begeres enen dach daer by
die procureere antworde daernaer
die zake is groete ende anxtlike zwaer
ende oeck ontfermelike in allen hove
gelijck ener sake van groten rove
ende ombe dit begeer ick dy haeste daertoe
men legge den dach morgene vroe
doe sprack onse here ende zeide
sone des viants ende alre quaetheide
verdomede scalck al vallende onwaerde
hevestu gemeten tusscen hemel ende aerde
ick legge dy dach alse procureere gerede
ende den menscheliken geslechte te komenemede
vor mi als tot enen zekeren dage
alse in den heilgen vrydage
op den welcken ick gecrucet was
masceroen antworde te hant na das
dien dach ick niet ontfangen sal
want dien dach viert men overal
onse here sprack ick makede dat recht
ende ick latet hierop nu ende echt
o gabriel roep des menschen diet
dat zi komen tesen dage en komen si niet
men sal voert dat recht doen scinen
doe keerde die viant te hant totten sinen
ende toende sinen gesellen dese dinge
dat zi hem bedroeveden onderlinge
want zi zagen wel in dat
dat hem die rechter was gehat
doe sprack lucifer te dier stat
en ontsiet iu niet dor dat
men zecht cristus gerechticheit wesen
dat valsch is duncket my in desen
want hi es gerecht zo sullen wy dan
onse sake behouden ende proeven voertan
wt sijns selves monde zijt seker des
dat hy niet gerechticheit en es
ende du zals weder ten dage varen
masceroen zeide ick hadde liever twaren
hier met iu werden gepynet voerwaer
dan weder te gane voer hem daer
daer alle blijtscap is van vrouden
ende daer ick niet af mach vervrouden
maer meer my bedroeven hierby
ombe hoer blijtscap die niet mach in my
maer ick moet gehoersaem wesen
ende oeck doen dat staet te desen
op den dage die daer geset was
quam mascheroen sijt zeker das
recht in den dageraet ende ginck
in eenen winkel na die dinck
in dat pleidoen want hi wiste dat
wel dat des eyschers stat
eerst ende gestadiger moet wesen
dan die men eyschet tot desen
ende daerombe quam hi vroe god weet
ende hadde beide sine oren gereet
ende sine ogen opgedaen oeck wyde
ombe te hoerne ende ziene in elke zyde
ende doet den middage begonste naken
quam masceroen voert met sinen saken
in die jegenwordicheit godes ende zeide
heilge vader ick quam voer ende nae beide
nu doe my recht ick beide te lanck
doe zeide cristus duvel nu ganck
want al dese dach ten rechte staet
doe keerde hy weder ten winckel die quaet
ontrent vespertyde gaf hy doe wt
enen vreesliken gruweliken geluet
ende sprack god waer es dyne gerechtichede
onse here antworde hem ter stede
ja en zeide ick dy niet vule quaet
dat al dese dach ten rechte gaet
doe keerde hy weder in den winckel daer
ende wachtede bet der nacht wel naer
doe riep hy waer es die gerechtichede
si gebreket my in den hemel mede
onse here daden doe roepen voert
doe sprack masceroen dese woert
al desen dach heb ick gebeit
in dat rike der gerechticheyt
ende en vonde gene gerechtichede
onse here antworde daer ter stede
masceroene ende zeide nu zie
wat du eyschende bist hierby
masceroen zeide die sitacie siet
want al dat menschelike diet
hier is gedaget tantwordene my
alse procureere merket waerby
is hier ieman die daertoe hoert
dat hi vor alle menschen komen wil voert
ende nyeman en quam te desen doene
doe sprack onse here tot masceroene
wat wilstu dat men nu doe echt
ick begeer here een gemene recht
dat men elcken sculdech te doene es
ende ick begeer oeck letteren des
dat alle menschen waren voer dy
gedaget hier tantwordene my
ende ick hebbe den dach al wt gewacht
ende nyeman en quam hier van hoere macht
ende ombe dit begeer ick vorwaert nu wesen
ende eysche myne letter van desen
doe woude onse here met desen dingen
meer voertgaen met effeningen
dan hy woude met gerechticheden
hy wiste wel masceroens doen ende zeden
du zeide hy die vele weets ende heves gehoert
du weets wel dat bewilen voert
een recht gaet tusscen tween partien
ende bewilen in effeningen belien
also alset hem duncket best
want ick nu wille dat zij gevest
alle dese stucke in effeningen
ende wil den dach tot morgen verlengen
in denselven punte dat huden was
tot primetijt durende zijt seker das
dus stont op onse here daer naer
ende masceroen ginck totten sinen daer
ende vertellede dit sinen gesellen
die dat zwaerlicke verdroegen in der hellen
ende lucifer sprack tot hem saen
du zals morgen weder gaen
totter rechter uren ende also houde
leerde hy wat hy zeggen zoude
alse dese beroepinge quam te voren
der reyner maget wtverkoren
bedroevede zi hoer ombe dien pleit
met moederliker ontfermicheit
ende doe si vernam dat verlenget waer
die dach sprack zi doe openbaer
totter menscheit nu laet iu sorgen
want opten dach van morgen
sal ick uwer aller vorsprake wesen
dat hemelsche volck verblide van desen
des morgens es onse here geseten
met zinen ingelen met zinen propheten
met ener geselscap ongetelt
doe quam zijn moeder met gewelt
van engelen van propheten van patriarchen
die songen met luder stemmen starcken
god groete dy des hemels koninginne
god groete dy der ingelen minne
dus quam zi gegaen alsoe vermogen
daer zi aensach met wreden ogen
hoeren wedersaken in hoeren rike
doe ginck zi zitten verweendelike
by hoeren zone tot hoeren wille
ende zeide nu zwiget al stille
nu zuldy hier hoeren bedieden
hoe zi een vorsprake wart allen lieden
in een gedinge van iamerheden
overmyds haer grote ontfermicheden
want des duvels naradicheit
hadde die menschen zere beleit
dat wederstont onse vrouwe scone
ende sprack aldus tot haren sone
ick hore zeggen sone mijn
dat geslechte daer wy af komen zijn
gy ende ick dat menscheleke diet
wert hier angesproken nu siet
van eenen verdomeden verrader quaet
ende enen valschen die hier staet
in minen rike ende dit ongevoech
geroert minen lichaem die dy droech
want alzulcke en plegen nyet
hier te komene maer dat du gebiet
want in dy alle gerechticheit zij
soe kome hy ende segge sine tale daerby
ende hieraf verblide die hemel al
dat zi een vorsprake wesen sal
ende riepen den verdomeden totter stede
coemt verwysede ende verbannen mede
du vindes hier wedersake in dit doen
aldus zo quam daer vorwaert masceroen
ende en dorst niet sonder waen
sine ogen op onse vorsprake slaen
doe sprack onse here wan antwerstu
ende hi antworde aldus zegge ick iu
o ongeloeflike gerechtichede
o waerheit ende sonder valschede
hoer my armen in desen dage
wes ick my voer iu beklage
en laet dy vleesch no bloet niet roeren
ick bidde te sprekene sonder verboeren
ende onse here sprack tot hem doen
spreket als dat betamet masceroen
doe sprack hi ick wil dat elck verstaet
dat in elcken rechte voertgaet
drie persone heb ick vereest
die vader die zone die heilge geest
den rechter sie ick alset behoevet
dat ick eyscher ben isser geproevet
by mynen brieven als men ziet
den sculdegen persoen en zie ick niet
sonder wien dat recht es twint
onse voersprekerse antworde ontrint
den rechter maer niet den viant
sone mijn zeide zi te hant
siet my bereit tantwordene hier
doe zeide masceroen dat quade dier
heilge vader nu toge ick dy des
dat dijn moeder niet en es
sculdech te komene dor dese sake
noch dor negene met hoere sprake
want ombe dat zi es dijn moeder
so waer zi my een zwaer stuerroeder
partye te dragene tegen my
want zi mochte lichte getrecken dy
te haerwaert al waer dat onrecht
ende voert oeck want zi es echt
een wijf entie gemene loep van desen
verbiedet wiven voersprake te wesen
dus sprack die quade masceroen
doe wort gestoert ombe dat doen
onse vrouwe ende sprack tot haren zone voert
dese verbannene die my dus stoert
ende minen rike verkeert dat recht
hy zecht my dijn moeder wesende echt
ende versmaet my lieve sone
du weets dat wel al ben ick degone
die dy droech ende een wijf nochtan
ende my berispet tonrechte voertan
sone ben ick niet moeder als ander wijf
daer ick wart drachtich was een blijf
van alre smette der menschlichede
ick wert zwaer sonder pine mede
ende sonder rouwe kint brengende voert
waer is dat recht dat my verboert
degene die zijn beroepen vor iu
en mach ick hoer tale niet spreken nu
ende voer hem staen als eene persone
ende hier tantwordene mascerone
al waer ick ongelovich of te banne
des niet en is an my nochtanne
so zoude ick te rechte hier toe gaen
als die daertoe gedaget ben zonder waen
du weets dat wel zone in dinen zin
dat ick van allen ordenen bin
want al die werelt oft die daer in es
die es van huweleke zijt zeker des
oft van mageden oft voertanne
onthouden van wive of van manne
ick was van allen ordenen gerede
ick was josepe gegeven mede
ende bleef daerna oeck wel geacht
ende wert by hem dragende dracht
ende bleef by hem onthouden daer
dat ick nye gekreech een haer
begeerte te genen manne waert
ombe dit wert hier wel geopenbaert
dat ick ben sculdech te zijne vorsprake
vor den menschen van alre zake
ende dat die viant oeck nu zeghet
dat wiven es dit ambacht ontweghet
dat gebreket oeck in desen doene
want elck mach over arme persoene
spreken als over weduwen ende wesen
die dese bose viant in vresen
te brengene staet ende te blivene
te sinen dienste die zielen tontlivene
ende eweleke sonder einde verdoemen
hierombe eysche ick ende ben komen
dat men dit ambacht my late
voertan te zine advocate
want my en lettet niet an dit ambacht
dat hy op my voert hevet gebracht
doe antworde hierop masceroen
interloquitorie wil ick doen
dit bediedet als wy dat ontknopen
als enen dat recht te na zoude lopen
dat hy enen wech dan vinden moge
te proevene mede dat hem toge
doe sprack onse here te deser zake
myne moeder laet ick zijn een voersprake
want haer niet mach letten in dit doen
dat hier getoent hevet masceroen
nu hevestu partie sprack onse here
wiltu iet spreken spreeck hieran mere
masceroen sprack te spreken ick behoeve
ick hebbe partie des ben ick droeve
want my duncket dat myne sake
geveert es by hoere sprake
nochtan zegge ick na desen gelike
dat kenlijck genoech es in desen rijcke
dat die duvele daer ick ben vor komen
ende al hoer sake hebbe an genomen
waren in rasten van hebbinge
van zo menegen iaren sonderlinge
dat des nyman gedencket nu ter wilen
te pinene ende te tormenten die zielen
ja alse van beginne alle die storven
ny en wort er een ontborgen
ende nu zijn alle ordene van rechte
achtergelaten als in enen verplechte
ende met enen wille ende ere delinge
zijn wy berovet van onser hebbinge
ende want den wijsen toebehoert
eerstwerf restoer te eyschene voert
so eysche ick eerst restoer voerwaer
van onsen verliese ende daernaer
sal men in dese sake gaen voert
want wy die bloet zijn als men hoert
ende berovet wy en mogen ons niet
setten tegen gewapende diet
doe sprack die zone ter moeder waert
antwort hier op ende ter vaert
sprack zy ten zone en ziedy niet dat baraet
ende die ombegange des viants quaet
aldus te verslitene den dach mede
met woerden met groter valschede
dat en doech niet hy eischet restoer
als of hy berovet waer hiervoer
ende hieran lieget hy echt
want ierstwerf so spreket dat recht
den beroveden te verstoerne wesen
dat es in negene gelike desen
die berovet es die en eyschet niet
nu es hy eyscher als men ziet
ende aldus verkeert hy dat recht
alzo als hy valsch es echt
aldus hy eerstwerf valscheit begint
want nye zo en wart bekint
dat du ende die dine in t schouwen
nye besat met goeder trouwen
ander liede erven want dat es kont
hem allen scone dattu ter stont
met diner wijsheit makedes den man
na diner gelike ende nochtan
al hebben die duvele gepinet daer
lange tijt die zielen voerwaer
dat en deden si van hoers selves rechte niet
maer als knapen der hellen nu ziet
en overmids dijn gebot mede
die duvel en hadde nye stede
noch die zielen maer du haddes heer
want alle dinck es min no meer
in des namen in des gewout
daer mense of ontfaet ende hout
hoe mochten die duvele rustelike
besitten eens anders goet ende rike
want die propheten zeiden te voren
dat wt ere sterren soude zijn geboren
die zone die godes zone boude
die zijn volck verlossen zoude
hier ombe wondert my zone dat
so vele loeshede nu ter stat
in uwen rike wert wt getrecket
masceroen antworde ende hevet gemecket
die gemene sprake te hebbene mede
die hy echt eischede ter stede
die moeder antworde zone ick wel vaet
dat alle rechte na dat staet
dy in den hemel gegeven zijn
ende an der aerden ende in den name dijn
bogen alle knien myner dracht
dese en merket niet op dyne macht
die du heves ende bespottet nu
dyne mogentheit dat hy eischet iu
so vele wtgange tegen my
doe sprack god ick ontzegge dy
hier af restoer nu te doene
doe sprack die moeder tot haren zone
vraget hem of hy wil zeggen meer
doe sprack die vyant ongehier
tote noch heb ick niet gezeit
ick sal noch zeggen wonder god weet
dit woert wonde onse vrouwe ter stede
ombe die minne der menschelechede
doe zeide die rechter totten viant
doe dine sake sonder schelden te hant
die viant track die bible wt
wt enen sacke ende sprack overluet
met ener groter stemmen nu hoert
gy hemele wat ick sal seggen voert
ende zy zwegen alle nadat
doe keerde hy ombe daer een blat
in den aenbeginne der werelt voert
dat god tot adame sprack dit woert
ende tot eva mede dat zult gy weten
van aller vrucht zult gy eten
sonder van deser ende op wat uren
gy daervan etet zuldy dat besuren
ende sterven van dode te dode
doe sprack hy voert tote gode
here eerstwerf so vrage ick iu
of dese woerde dijn zijn nu
doe sprack maria nu zech voert
hy zeide hy en wille niet een woert
want ick ben in dat rike der waerheit
ende voer dengene die zeghet gereit
dat hy waerheit is geheten
ende daer ombe wil ick eerst weten
dat dese woerde zijn die waerhede
ende zy zwegen alle ter stede
doe sprack onse here dese woerde zijn mijn
die viant antworde des wil ick zijn
in den gelove ende in desen
wil ick dat sy besloten wesen
want adam ende eva allene
waren in den paradyse gemene
ende altemale ongehoersaem gingen
tegen dijn gebot dus sonderlingen
so eysche ick dat dyne woerde ombe dat
staende blyven in hore stat
ende zy ende die na hen komen dan
ewelike sullen sterven voertan
ende wiltu dine woert verwandelen iet
so es dat proeflicke dattu niet
en bist die waerheit lude noch stille
ende hierop antworde die spreken wille
doe sprack maria tot haren zone
lieve kint wanen es dese hone
ende dese scalckheit den duvelen komen
dat zy so vele scalcheit om dit verdomen
pensen om verderven des menschen diet
maer die duvele als men hier ziet
weten wael dat den onsaligen troest es
gesellen thebbene duncket my dor des
in hoere armoede om hem dat wreken
sone nu wil ick hier tegen spreken
want dat waer es dat du vor nu
dese woerde sprakes zegge ik iu
maer een ander letter spreket voert
ende hierop aldus antwoert
die zeghet dat loesheit ende scalchede
nyeman mogen bescudden mede
daer men met rechte voert sal gaen
want die duvele sonder waen
daer dese voer komet die rieden adamen
ende even mede dat zy namen
den appel die verboden was
want in den boke staet na das
daer hy dese woerde wttrack
dat een serpent tot even sprack
ende tot adame die deze dief
dese procureere in sinen brief
valscelike verzwiget vor dy
ende dit waren die woerden nu zie
die hy even dede verstaen
eetdy dese vrucht gy sult saen
alse iu meester wesen gescapen mede
van deser loghene ende valschede
dat dit serpent doe dede den man
al by des duvels rade dan
so willen die viande den mensche wroegen
maer overmids desen ongevoegen
ende oeck ombe dit poent zo wil ick ter stede
den mensche te rechte bescudden mede
die viant zach hem bespottet zeer
van zulcker antworde ende zeide heer
heer rechter dese voersprekeresse
menet aldus ontgaen mijnre lesse
maer niet aldus want vader daer staet
bescreven daer een openbaer mesdaet
gesciet die gerechte rechter nochtan
al en wroeget nyeman den sculdegen man
hy es sculdech voert te vaerne
met ziner heerlecheit ende niet te spaerne
metter mesdaet ende metter pinen mede
al es dat sake dat die voersprake zeide
dat men my niet sculdech thoerne es
dat ick nochtan niet en lye des
men sal my antworden van desen
ende al waer des niet nochtan zoude wesen
sculdech die rechter voert te gane
met syner heerlicheit na mynen wane
waerombe want du bist gerecht
des wil ick dan zien nu ende echt
of dijn name is volgende dien
want ick wil zwygen ende an zien
dine heerlecheit hier an vorwaer
want die mesdaet es openbaer
ende en behoevet gener proeve dan
ende daer en es geen twivel an
die mensche en brack dat gebot gereit
nu zal ick zien dyne heerlecheit
ende mede dat ick negene partien
houden en mach tegen marien
so an roepe ick alhier ter stede
dine edele heerlechede
nu wart versaget die moeder godes
want zi ontzach haer des gebodes
dat die gerechtecheit zoude gaen
hoers lieven sones overdwers saen
alse van heerlicheit van gerechtecheit niet
ende wort wenende over dat menschlecke diet
ende scoerde hoer cleder ten borsten dan
zie sprack si den zone nu an
den lichaem die dy droech gerede
ende die borste die du zoges mede
nu zie die dy schenden degene
ende bespegen ende cruceden gemene
hy anroepet dine heerlecheit hier
also alse zeghet deze ongehier
so sal dat by dinen willen wtgaen
niet by den sinen sonder waen
ende bidde oeck mede daertegen dy
ofte doe af wt den boke my
des levens want negeen recht
en wiset dattu nu ende echt
voert sals gaen met heerlecheden
maer alse dat aenhoert diner rechtecheden
nu zal ick zien wien du te voren
bet sals geloven ende horen
ofte diner moeder ofte den verrader
dus wert die sone wt den vader
beroert daer hy sine moeder sach an
so wijflecke wenen ende sprack dan
den viant an in dat pleit
ick ontsegge dy te hant myne heerlecheit
die viant sprack doe vleesch ende bloet
hevet dy geraden dat gy dit doet
ende niet die hemelsche gerechtecheit
ick hadde dat wel te voren geseit
dat my herde zwaer soude wesen
t hebbene des rechters moeder te desen
tegen my nu tenen advocaet
doe sprack maria du vule quaet
wiltu iet meer hier toe versinnen
hy sprack ick wil nu ierst beginnen
wter evangelien oeck met
ende wter scrifturen van der wet
ende zal der rede volgen mede
overmids alle gerechtechede
ierstwerf zegge ick dat dat recht
dat godlicke her es komen echt
dat zi daerinne leren die rechter dan
als hem een twist riset an
tusschen personen in erflecheden
ende van anderen dingen in dat scheden
die gerechte rechter sal scheiden al geheel
gemene dinck ende geven sijn deel
elcken want gemene dinge
brenget groet twist in sonderlinge
want die scrifture der waerheit fijn
orcondet my enten gesellen mijn
dat wy sijn vorsten der werelt vry
nochtan en zegge ick dat niet bedy
du en heves daer wel een deleken an
du almachtige god nochtan
ja een deleken alsoe groet gesecht
als een sennep saet in een mudde gelecht
ende daerombe dat om dese twee woerde
mijn ende dijn als ment hoerde
een twist dagelekes risen mochte
tusschen dy ende my onsochte
almachtich god ende dine moeder met
die voersprake der werlt es geset
so begeer ick overmids dine gerechtichede
dat mijn deel werde gescheiden mede
ende alzo dat dan die mine
dat zijn die sonden te mijnre pine
ende te mynen rechte horen toe
ende die weldaet blyve dijn alsoe
dit en mach ontzeggen rechter geen
ick late wegen nu dit alleen
die al recht hevet gemaket dan
die sone sprack die moeder an
voersprekerse der werlt antwoert
doe zeide onse vrouwe dese woert
dat hy eyschet hevet hy enweghe
hy eyschet gerechte van gewege
dat lange vor nu gedaen es
en gedencket iu niet sone des
dat ghy dat al hebbet verdinget
al daer gy an den cruce hinget
alse doget der werlt in die wage
ende optie anderside optie ander vlage
hinck die moerdener hoe so dat gaet
als zonde der werelt dat verstaet
sone dat ick dy doe aensach
met droeviger herten op dien dach
ende met wenenden ogen mede
daer was gewoegen ter selver stede
met ener effener schalen die doget
ende die quaetheit onverhoget
ende du die waers die doget gereit
verwonnes daer alle quaetheit
also dattu nedervoeres daer
totter hellen ombe die zielen vorwaer
ende treckedes daerwt die keytive
ende of dan zulcke wage blive
die vor alle die werelt feestelike
gedaen was ende oeck hogelike
opten berch van calvarien eer
so en wil ick wegen nember meer
maer ik houde my an dat allene
ende en wil ander gewichte negene
die procureere wert versaget daer zeer
ende gaf wt een vreeslyck gebeer
ende sprack tot noch so hebbe wy
biesen gestrouwet ende daerby
so wil ick trecken ten herdesten saen
ick zie my nu allene hier staen
als een procureere ick nu begeer
van rechtes wegen in myne weer
enen advocaet ofte twee desen dach
die men my niet weigeren en mach
ende daertoe so kenne ick dese beide
gerechtecheit ende waerhede
onse vrouwe sprack neem die gy wout
hierombe wonderde menechfout
die ingele ende ontsagen mede
sine scalcheit ende zeiden ter stede
coninginne van hemelrike
ende oeck mede van aertrike
met groter eren so moechdy nu
advocate nemen tot iu
ende zy gehoerde rades daerby
zy zeide doe so kiese ick tot my
ontfermherticheit ende vrede
dus wart hier een gedinge ter stede
nu wort hier voert een gedinge
onder desen vieren sonderlinge
want doe zy dus waren ontfaen
so es ontfermhertecheit opgestaen
alse te helpene der menscheit
ende daertegen stont op gerechtecheit
ende waerheit mede ende toende ende zeiden
dat men den sondaer zonder beiden
doemen soude al ongespaert
ontfermhertecheit antworde ter vaert
ende of zi goet werden mochten
ende hem namaels dan bedochten
so zouden zy geroepen werden dan
gerechtecheit antworde nochtan
so en zal se god niet ontfaen
noch en mach want sonder waen
die quade en soude hy sparen niet
ontfermhertecheit sprack nu besiet
ende ofte god spaerde nyemanne dan
so en hadde hy nember meer goeden man
gerechtecheit antworde ick niet en mach
noch en mach op genen dach
aensien die boesheit van aertrike
ontfermhertecheit antworde desen gelike
die gracie godes soude overvloyen
te vergevene alle vernoyen
doe god sach dese menechfoude dingen
es hy geseten te desen gedinge
want dese twee niet overeen
en mogen comen als dat wel sceen
hy sprack het es gescreven overal
dat god die ontfermechede sal
entie gerechtecheit te gader minnen
gerechtecheit wil dat in allen zinnen
dat men alle sonden wreke gelike
ende ontfermecheit oeck zekerlike
wil dat alle dinge zijn vergeven
ende dese twee en mogen te gader niet leven
hierombe in enen deele die sonden
van den menschen zullen ter stonden
overmids der gerechtichede
some gedoemet werden mede
ende overmids die grote ontfermecheit
sal die sonde oeck weder gereit
in enen dele werden verlaten
gerechtecheit wil eer niet maten
si en comet in des menschen herte
ende roepet hem met groter begerte
ende wroeget hem al dat zy mach
doe ontfermhertecheit dit gesach
wederstont zy dit wel zeer
ende zeide aldus voer onsen heer
vader du dades ons verstaen
doe du die menscheit haddes ontfaen
wie dat gedoept ende gelovech waer
ende gebichtet oeck daernaer
dat die behouden souden bliven
wildy dat nu wederscryven
onse here sprack noch laet ik dat also
des was ontfermhertecheit wel vro
ende sprack tegen die gerechtecheit
ende mede tegen die waerheit
dat waer onrecht zeide onse voersprake
dat also edele creature gebrake
entie gemaket waren na den live
hoers scheppers dat die verloren bliven
want daerombe makede hy hem van minnen
ombe dat hy hem kende soude hy dan
ende als hy hem kende soude hy dan
hem mynnen ende daerna voertan
zoude hy zijns vry gebrukech wesen
al was dat die inglen voerdesen
mesdaden die hadden gebot negene
nochtan mesdaden zy met allen gemene
daerombe hebben zy haer verdiente daerby
maer die mensche al verbrack hy
dat gebot ende wort hy sterflijck iet
daerombe en sal sekerlijck niet
achter bliven dat die prophete
zeghet aldus in enen behete
die sone en zal niet dragen
die quaetheit des vaders noch gewagen
ende god en sal oeck niet vergeten
terbarmene dat is beheten
oeck spreket een prophete meer
op wat uren dat die sondaer
versuchtet ombe sijn sonden zere
ick en wil haer gedenken nembermere
ende david doet oeck mede gewis
want die tijt van ontfermecheden is
gekomen nu totten menschen in scine
ende hy hevet gedoget menege pine
vor sine sonde want in dat sweet
van sinen ansichte moest hy gereet
sijn broet eten sonder waen
na desen woerden es opgestaen
die vrede ende sprack alse die fiere
sine suster an in deser maniere
gerechtichede ende waerhede mede
ende die ontfermhertechede
hoert myne suster hierover al
wat ick hiertoe zeggen sal
ende gelovet my die es een bant
der enecheden ende niet den viant
den verrader zijt seker ende gewis
die een bant alre quaetheit is
want gelovet gy my ick sal in saen
proeven dat elcken es genoech gedaen
want mijn suster die gerechtichede
die eyschet ombe dat die man mesdede
ongeendet dat hy daerby
sonder ende gepinet oeck sij
ende dit es gesciet want diegone
onse behouder die godes sone
die doet anginck overmids dan
die menscheit die hy daer nam an
ende hem selven daer offerde mede
over al die menschelechede
alse te losene die ewige doet
der menscheit ende ombe dese noet
so hadde mogelijck gewesen in t behoeven
dat die ingele die niet mogen droeven
daerombe hadden geloset mede
want die ongeende dogedichede
god ende mensche gepineget zijn an
ombe die ongeendeden sonden dan
dat iammer es te zeggen iu
ombe dit so laet dy genoegen nu
lieve suster gerechticheit
myne ander suster die waerheit
eyschet dwoert godes ende cracht
die te blivene in hoere macht
die dus zijn op wat uren gy etet
van desen houte so suldy wetet
sterven ende hieraf es genoech gedaen
want die mensche sonder waen
voer der sonden so en hadde hy niet
den lichame sterflyck iet
ende overmids die sonde so wart hy
sterflyck ende mede daerby
so wart hy tot asschen als wy zien
dagelekes overal gescien
want soude men pinen nu ten stonden
twivoudelick van hoeren sonden
dat waer suster tegen dy mede
want du hetes waerhede
nu moet haer oeck genoegen laten
mijn suster ontfermecheit ende gematen
want god hem hevet ontfermelike
laten pinen ende oetmoedelike
ombe te behoudene den mensche voerwaer
ende hierombe of elk daer naer
van iu drien hier hevet ontfaen
ende hem van rechte aen sal gaen
dat te sinen name dan behoert
ick die vrede ben rade dan voert
wel dat vrede werde ter stede
ende hierop spreket david mede
dat die ontfermecheit ter stat
entie waerheit die was tegen dat
een wedersake haer genomen
zijn aldus te samen komen
ende droegen overeen aldaer
ende die gerechticheit oeck daernaer
ende die vrede op dit beheet
ende onderkusseden hem al gereet
ende om desen vrede oeck mede
die procureere aller quaethede
is omblyde van daer gescheden
ende bleef altoes voertan in veden
op onsen getrouwen advocaet
ende noch al tenen die vede staet
ombe ons te brengene te haren slike
ende hierombe souden wy gemeenlike
wy even kinder aenroepen haer
die zo krachtelike in der weer
was ombe onse misdaet groet
zy es onse voersprake ter noet
ende ombe dit edele maget vry
dat negeen dinck so groet en sy
gy en hebbet daer een verdingen an
so moety ons allen verdingen dan
alse masceroen ter hellen komen es
ende zy die waerheit weten des
dat hy den pleit hevet verloren
hadden zy des alle groten toren
ende visierden enen anderen raet
doe zeide een duvel herde quaet
mochten wy enen man gemaken
ende hy dan konde al onse zaken
also alse wy macht hebben des
dat wy wel weten dat geleden es
hadden wy dergelijcke enen man
ende die metten lieden waer dan
ende die dan zeide sonder liegen
dat gesciet es hy zoude bedriegen
vele liede ende verraden
als ons die propheten daden
doe zy spraken van onsen heer
ende wy des en wisten min no meer
aldus zoude diegone weten
alle die dinge die zijn vergeten
ende waer dat hy dit vertelde
menech waer die hem daeran helde
proevet zeiden zy wat groter vromen
ons van hem mochte komen
die sulken man mochte maken
men zoude geloven al zijnre zaken
ware t dat hy waer sonder waen
doe sprack een ander duvel saen
ick hebbe die macht van desen zaken
dat ick wiven mach genaken
had ick se te minen wille
ick weet ene die lude ende stille
gaerne doet al mijn gevoech
al waerdy niet men vinter genoech
die nemen konnen mans gelijcke
ende wandelen met vrouwen hemelike
maer men moet hemelike konnen
aldus hebben zy des nu begonnen
enen man te makene die al
hoer behendecheit leren sal
ander lieden achter lande
sy meenden dat dit god niet en kande
aldus so quam die duvel an
te maken alsoe enen man
die zynen zin ende sine natuer
weten zoude wel ter kuer
ombe krigene godes hantgewerke
nu proeve ick wel ende merke
dat zy waren herde zot
zy en dachten niet dat god
haer saken al vernam
nu mogewy zijn herde gram
dat dus krancke dinck ons hoent
alse die duvele dus hadden gecroent
leiden zy daeran hoer gedochte
die gone die zeide dat hy mochte
met wyven doen al zynen wille
makede hem enwech herde stille
ende quam daer hy ene vrouwe vant
te sinen wille al te hant
van allen dingen die zy helt
gaf zy den duvele die ene helt
hoer man die en was niet daer
die rike was dat es emmer waer
van lande ende van groter have
was hy riker dan menich grave
drie dochter hadde hy ende enen sone
by der vrouwen hadde hy degone
daer sathanas an hadde sijn deel
sathanas en pensede ombe geen heel
maer ombe der vrouwen scade
doe quam hi te haren rade
ende vragede hoe hy honen mochte
haren man ene wile zy dochte
doe zeide hy du zalten vererren
dat zaltu wel doen sonder merren
hy en sals hem niewet hoeden
hy en sal hem moyen ende verwoeden
nemestu dat ick dy op gaff
doe keerde sathanas daer af
ende ginck aen des mannes quickgenoet
ende sloeges hem herde vele doet
alse die herden dat versagen
hoe hoer beesten doet lagen
hadden zy des wonder ende zeident den heer
doe wart hy hem moyende herde zeer
ende hadde wonder wat hem waer
den herden vragede hy des aldaer
wat den beesten waer geschiet
zy zeiden zy en wistens niet
ovele behaget den manne das
ten iersten dat dit wiste sathanas
dat die man dus was vererret
was hem dat lief ende hy en merret
niet langer hy en dade hem scade
an sinen vee vro ende spade
dat hy hem moyen zoude te meer
ende hy hem tot zynen wille keer
doe sloech hy hem tien paerde doet
des hadde die man den rouwe so groet
omdat zijn goet dus wert testoert
dat hy sprack een verdomet woert
daer hem die quaetheit toe dreef
hy gaf den duvele al dat daer bleef
ten iersten doe dat die duvel wiste
was hy des blyde ende en reste
hy en dreef hem noch te meerre noet
hy sloech al zine beesten doet
dus dede hy zine quaetheit vervullen
ende den man wel zeer verdullen
doe sathanas wist dese dinck
dat hy buten allen lieden ginck
wist hy wel dat hy volbrengen mochte
al dat hy te hemwaert dochte
doe doede hy hem zinen zone
daer allene sliep diegone
des morgens als men hem vant doet
hadde die man den rouwe so groet
dat hy al sonder hopene was
ende zijn gelove zijt zeker das
wart hem zere gekrencket also
des wart die duvel herde vro
want hy den man hadde gevaen
dat hy hem niet en konste ontgaen
rechte doe dit al was gesciet
ginck hy tot haer die dat al geriet
ende dadeze staen op ene kiste
ene line dade hy haer met liste
aan den balken vaste knopen
enen strick die toe mochte lopen
dade hy aen haer kele dwingen
ende dadese van der kisten springen
aldus soe bleef dat wijf verdaen
doe die man dit hadde verstaen
ende hy verloren hadde zijn goet
wijf ende kint doe wart zijn moet
so bedroevet ende so gram
dat hem toe een ziecheit quam
daer hy af starf van rouwen
aldus so moget gy my vertrouwen
hevet die duvel man ende kint
die hy te sinen dienste vint
sathanas was blyde van der daet
doe visierde hy enen nuwen raet
want daer waren dochteren drie
hoe hy geroven mochte die
hy wiste wel zoude hy se honen
hy moste se waer mede sconen
ende mede oeck hoers willen doen
daer was een scone gartsoen
die vele zines willen dede
dien leide sathanas totter stede
aldaer die joncfrouwen doe saten
die ene vryede hy wtermaten
ende bat haer vele ende loech
so lange dat hy se bedroech
ende sy dede dat hy haer bat
entie duvel was vro ombe dat
ende als hy enige dinck voldrivet
hy en wil niet dat verholen blivet
opdat hy des te boven zij
hy wil verre ende oeck by
dat dat werde maer achterlande
ombe te merene des menschen scande
dus openbaerde hy daer hoer zonden
dat was zede in dien stonden
so wat wyve so misdede
sy en waer gemene in elker stede
dat zy verboert hadde hoer lijf
ten iersten wort dat kondech onder die wijf
so lange dat dat quam vor dat gerechte
doe so quamen des rechters knechte
ende hebben dat jonge wijf gevangen
maer die knape es hem ontgangen
doe wort sy brocht vor die man
sere hem des erbarmen began
want zy hoeren vader kinden
dien zy alle sere minden
ende zeiden ziet hier vremde dinck
hoe dat desen goeden manne mesginck
die des iongen wives vader was
niet vorlanck en was noch das
dat men binnen desen lande
negenen rikeren man en kande
nu hevetsy verboert dat leven
maer doer haer goede neven
sal mense graven hemelike
dat hem god bezwike
sathanas den duvel hy onteert
aldus diegone die hy verkeert
nu was een heilich man in dat lant
die dese dinck al ondervant
hy troestede die joncfrouwen
die hy vant in groten rouwen
ombe hoer sonderlinge mesval
hy ondervragede die saken al
beide van vader ende van moeder
ende oeck van hoeren broeder
ende hoer suster ongeval
zy zeiden wy en konnen dat al
gemerken hoe dat ons gevalt
dat es rechte dulleke gekalt
antworde daerop die goede man
want god nyeman haten en kan
hem es leet dat ieman hemselven slaet
ende zijt des seker dat dit quaet
van groten sonden es gesciet
ende van uwer suster dat verdriet
wiste gy iet dat gesciede also
also make ons jhesus vro
alse wy des en wisten min no meer
doe antworde die goede heer
hoedet in van zondeleken daden
zy brengen den mensche in scaden
ende doen hem lasterleke sterven
want die altoes ombe zonden werven
sterven gaerne quader doet
die goede man zeide hem ende geboet
menech goet woert sonder waen
opdat zy dat wel wouden verstaen
die oudste zuster hoerde daer wel naer
entie goede man dat is waer
sprack hem vele van onsen heer
entie oudste pijnde hoer zeer
ombe te doene dat hy haer vraechde
hy sprack wildy geloven maechde
daeraen dat ick iu sal leren
ick sal iu minnen tot uwer eren
noch iu en geschiet nemmer die noet
nochte zake gene zo groet
nu en mistroestet iu niet so zeer
by der hulpen van onsen heer
ick sal iu herde wel beraden
doet dit dat en sal iu niet scaden
want ick en wone hier niet verre
doet gy en werdet des nemmer erre
ten iersten dat hy ze hadde gewiset
enten gelove aldus gepriset
so ginck die goede man van daen
die oudste hilt haer vast daer aen
zy hielt haer aen den predicaer
al zijn doen bequam wael haer
ende als die duvel dit vernam
wort hy des wtermaten gram
want hy meende se hebben verloren
al leide hy hoer iet te voren
hy ontsach dat dat niet en diede
dat en waer of dat enech wijf beriede
nu hadde hy ene die zine sagen
dicke wile hadden gedragen
dier zeide hy dit te gener stede
nu hoert wat die quene dede
si nam die ionge tenen rade
ende vragede haer wat zy dade
ende of zy der suster iet hadde waert
si antworde doe ter vaert
ick wane ick goedes rades behoeve
mijn suster is altenen droeve
ende so gram ende so zuer
ombe onse quade aventuer
dat ick des hebbe groet ongemack
een man die tot haer sprack
van gode die hevetse soe bekeert
dat zy doet dat hy haer leert
die quene sprack also lange
als ghy zijt in hoeren bedwange
so en gesciet iu nimmermeer vrome
van lichame hoe dat kome
maer mochty die lustecheit bekinnen
die die vrouwen hebben als zy minnen
gy zoudet luttel prysen dat goet
hadde gy die lustecheit in uwen moet
die komet van mannen zegge ick iu
gy zoudet daerby vervrouwen nu
wat es scoenre ende soeter dan minne
dit zegge ick doer iu vriendinne
al hadde gy aldus dese werelt groet
nochtan voerdy bet waerdy doet
gy en wetet niet wat blyscap zij
ende ick sal iu seggen waerby
iu suster es ouder dan gy zijt
ende zy sal t eerst doen hoer delijt
aldus zy dat iu verbieden sal
ende sal uwes vergeten al
dus zuldy van uwen sconen live
die blyscap verliesen keytive
si zeide doe ick en dorst niet ane gaen
dat gy my hier nu doet verstaen
mijn suster bleve daerombe doet
iu suster doet nu domheit groet
ende zi hevet nu quaden raet
gy sult doen dat daertoe staet
ende doen al dat iu lijf begeert
ende zijt der doet al onverveert
ick en weet niet zeide zy van desen treken
ende en dar iu nu niet meer spreken
ombe myne suster nu gaet henen
zeide die maget totter quenen
maer anderwerf als gy hier komet
so moochdy my spreken dat iu vromet
alse dit wiste die duvel al
was hy vro ende wiste wal
te zinen wille hebben diegene
als en wech was die quene
pensede hy ombe hoer tale
die duvel merkede dat gene wale
dat zy beroert was te zinen wille
ende daer zy allene was stille
sprack zy daeraf in hoeren zin
ende doe stack hy dat hoer noch vaster in
te hant daerna eens avents spade
zat zy in hoere kemenade
ende besach hoer scone lede
ende zeide ia es dat waerhede
dat my zeide dat vroede wijf
verloren is mijn schone lijf
dat oude wijf dede zy halen
zy zeide te hant van uwer talen
weet ick die waerheit al gemene
mijn suster gevet ombe my wel clene
die quene zeide dat wiste ick wal
zy zoude iu noch haten al
hadde zy hoers willen bet een deel
wy en zijn gemaket ombe geen heel
dan ombe te hebbene man
die ander zeide ick quame daer an
maer dat ick ontsie die doet
die quene zeide cleine no groet
en dorvet gy die doet ontsien
maer wildy uwe suster vlien
wildy ick zegge iu wat gy doet
die ander zeide wat iu dunket goet
wil ick doen groet ende clene
die quene sprack so zijt gemene
allen mannen zonder merre
ende vliet dan uwer suster verre
dus moechdy doen dat gy begeert
ende niet en zijt der doet verveert
dat men iu daerombe doet enige ande
dus zijt gy buyten uwer suster bande
nochtan sal wel na desen
een goet man blyde wesen
iu te trouwene doer iu goet
lieve minne aldus soe doet
so hebdy uwen wille al
die ander zeide ende ick sal
ende vloe van hoere suster dan
ende wort gemene allen man
by den rade van der quene
vro was die duvel ombe datgene
dat zy aldus was gevaen
alse dit die oudste hevet verstaen
ginck sy te hant totten goeden man
die ze te voren leren began
sere droevich doe hy ze sach
vragede hy wat hoer wesen mach
hem ontfermede van hoeren rouwe
ende sprack zegent u joncfrouwe
ende bevelet iu onsen heer
gy zijt beweget herde zeer
dat es recht dat ick hebbe toren
zeide zy want ick hebbe verloren
mine suster want zy es gemene
allen mannen groet ende clene
doe zy dit sprack doe wort hy erre
hy zeide ick wane die duyvel merre
noch onder iu dat doncket my
ende hy en laet iu nemmer vry
eer gy gehoent zijt alle gader
ons en helpe jhesus onse vader
ach here zeide zy helpet my bevroeden
hoe dane wys ick my sal hoeden
van den duyvele hebbick groten vaer
die here zeide ick zegge dy waer
wiltu volgen al mijnre tale
ick sal dy behoeden wale
ia ick zeide zy altenen gader
gelovestu dan aen den vader
aen den sone aen den heilgen geest
ende daeraen oeck alre meest
dat een god zijn dese drie
ende dat die zone ombe dy
ende ombe ons allen gemeenlike
hier neder quam op aertrike
ombe dat hy ons soude behouden
ende alle die hem dienen wouden
ende an die gebode der heilger kerken
ende dat hy papen ende clerken
in aertrike hevet gelaten
die ons wisen ter rechter straten
wiltu hieran geloven al
ia ick here groet ende smal
alzo gewaerlick als ick gelove
bidde ick gode dat hy my rove
van sathanas behendecheit
die here sprack dit es wel gezeit
ende ick bidde iu tot alre hoede
dat gy iu hoedet van tornen moede
ende gy niet gram slapen en gaet
want dat es dinck daer sijn baraet
die duyvele vele in gewint
alse hy die liede toernech vint
hierombe hoededy alstu bist erre
dattu my zoekes ick en ben niet verre
so wat moyenesse dattu heves
zie dattu dy sculdech geves
gode ende sinen vrinden toe
ende my priester ende dan doe
alstu gaes slapen ende opstaes
dattu een cruce vordy slaes
in die ere der drievoudecheit
in die ere des cruces daer cristus menscheit
ane starf omb onse noet
ombe ons te losene van der doet
doestu dit in gener staden
so en machdy die duyvel niet scaden
daer du sals slapen daer hout lecht
die duyvel hatet dat ick zegget dy echt
want hy scuwet die claerheit zeer
doe dese dinck wat zuldy meer
aldus leerdese die goede man
herde sorge leide hy daran
datse die duyvel niet en soude scenden
doe liet hy haer des genenden
dat zy te huys doch dorste keren
zy zette haer totten dienste onses heren
oetmoedech was zy jegen die armen
goeden lieden began des ontbarmen
ende zeiden aldus totter joncfrouwe
dat gy drivet dus groten rouwe
omb uwen vader omb uwe moeder
omb uwe suster omb uwen broeder
die gy oevele hebbet verloren
god late iu goeden raet verhoren
gy hebbet noch so scone goet
menich goet man set sinen moet
ombe iu te wive te ontfane
god brenge iu ten besten daer ane
aldus twesten zy zo menich werf
god geve my dat my bederf
sprack die joncfrouw dan daer naer
aldus was zy wel twe iaer
datze die duyvel niet mochte scenden
noch in genen sonden venden
dat was hem wtermaten leet
hy wiste oeck dat wel gereet
dat hy ze daer af oeck niet en keerde
van dat haer hoer biechter leerde
hy en mochte se gemaken gram
met dien hy haer suster nam
ende bracht ze op enen saterdach
daer die ander toe gesach
ombe dat hy se woude toernen doen
haer volghede menich quaet gartsoen
dat en was den avende niet verre
als sy ze sach wort zy erre
zy sprack also lange als gy dit leven
suster niet en willet begeven
so en komet niet meer te deser stede
gy doet my daer lachter mede
des ick wael ontberen mochte
die ander zeide dat zy dochte
alse daer die duyvel rastede in
gy zijt erger dan ick bin
iu confessoer es iu poytier
wistet dat volck dat wonet hier
gy zout daerombe ontlivet wesen
die ander wart toernech van desen
alszy haer zeide desen orlof
suster zeide zy rumet minen hof
ick en rumet niet also wel es dat mijn
sprack die ander nu alse dijn
doe woude zy se wtstoten met crachte
die ander wort haer herde onsachte
ende die portier sprongen se ane
ende meshandeldense met slane
die ionckfrouwe eer zy hem ontbrack
hier af quam haer groet ongemack
ombe dit was die duyvel vroe
ten iersten dat die ioncfrouwe ontfloe
liepsy in die kamer vaste
ende sloet die dore tegen die gaste
haer cnape ende haer ioncwijf zy twe
waren in den huis ende niet mee
doer hen en lieten die ander niet
zy en daden ze dat hem riet
die duyvel hoer leidsman
die hem al quaetheit brachte an
oeck en liet die joncfrouwe niet
zy en dogede allene haer verdriet
ende lach op haer bedde in haeren clede
ende wenede zere ende gerede
alsse die duyvel dus sach allene
sere vererret ende in wene
ende nacht was doe sprack sijn raet
datsy waer wel begaet
zy gedachte hoerre moeder
ende hoers vader ende hoers broeder
ende daertoe hoerre suster beide
zy weende van rouwe ende van leide
sodat zy al te male vergat
te doene dat haer die here bat
hoer confessoer dat hi hoer beval
dit soe merkede die duyvel al
ende was wtermaten blyde
hy sprack nu en leest zy hoer getyde
zy es buyten der hoede van onsen heer
ende buyten hoeres meesters leer
in deser quaetheit wort zi in slape alsoe
dat zy haer niet en zegende doe
doe zeide die duyvel nu mach men daeran
herde wael maken onsen man
nu hoert voert die aventure
die duyvel die eerst zeide ter ure
dat hy met wiven wesen mochte
doe men hem dese bodescap brochte
was hy wel gereet tot haer daer
ende daer si sliep lach hy met haer
ende wan een kint aen haer saen
zy wart in wake sonder waen
ende dachte ombe hoers meesters tale
mittien zegende zy haer wale
ende zy riep sancta marie
wat is my gesciet ach ende wi
my doncket ick bin in arger dinck
dan doe ick te bedde ginck
helpet maria moeder onses heren
biddet uwen sone dat hy weren
myne ziele moet ter goeder stede
ende hy mynen lichaem bevrede
van den quaden bosen viant
doe stont si op al te hant
ende zochte den genen die haer dat dede
zy meendene vinden teneger stede
die dore dat was wonder groet
vantsi besloten als si ze besloet
doe ginck si in allen hoecken
beide tasten ende zoecken
ombe dien daer haer dat was af gesciet
maer zy en vanten altoes niet
doe dachte zy wel datse sathan
hadde gehoent ende anders nieman
zy wort droevich ende riep zeer
genade sprack zy lieve heer
dat ghy den duyvel niet moetet gehengen
dat hy my te dier scanden moet brengen
die nacht ginck heen ende dat wort dach
sathanas die zijn beiach
met hoere suster hadde voldaen
dadese nu wten huyse gaen
ende haer portier alte male
die hem gedient hadden wale
ende doe zy enwech waren gegaen
die ioncfrouwe quam also saen
wt hoer kameren ende tehant
riep zy daer doe haren seriant
ende hieten ombe twe vrouwen zinden
datsy daer quamen se gevinden
haer te soeckene den goeden heer
doch quam zy daer met groten seer
doe se die goede man versach
vraeghde hy wat haer wesen mach
want hy sach horen sin verseert
here zeide zy ick bin onteert
met rechte es my dat herte seer
my es gesciet dat nie eer
wive en gesciede dan my
ombe raet kome ick nu te dy
gy zegget dat so groete zonde
geen mensche gedoen en konde
spreke hy des biechte ende waert hem leet
ende hy dan daermee dede gereet
den raet van zynen confessuer
god vergevet hem op die uer
here ick hebbe zere mesdaen
ende dat zuldy wel verstaen
dat my gehoent hevet die viant
doe zeide zy hem al te hant
van hoerre suster hoe zy daer quam
ende hoe zy daer ombe wert gram
ende oeck hoe zy was teblouwen
ende hoe zy van groten rouwen
ongesegent sloet die dore
ende vergat al dore ende dore
die leringe die gy my tonet
des hevet my die viant gehonet
ende genomen myne reinechede
ick doerzochte tot elker stede
mine kamer ick en vant daerin
man nochte wijf meer nochte min
die dore was besloten wal
ende ick en wiste niet al
wat dinge dat my quam te scaden
here des biddick uwer genaden
of ick die doet daerombe kiese
dat ick die ziele niet en verliese
die goede man die hoerde haer zeer
hem verwonderde des ie lanc ie meer
ende hy en geloefde des niet een woert
want hy en hadde des nie gehoert
ende hy sprack die duyvel es in dy
entu bist des vol dat doncket my
wat penitencien zaltu ontfaen
dattu my logene does verstaen
nie en was in der werelt wijf
dan met manne sonder blijf
zy en hadden getastet of gesien
den man daer haer dat mochte af gescien
hoe wiltu my gelovich maken
dat dy gesciet zijn dese saken
doe antwoerde dat truerige wijf
also behoede my god mijn lijf
als ick iu waerheit doe verstaen
die goede man antworde saen
es dat waer dat wert ons beiden kont
maer du heves dy zere besont
dattu niet en dades dat ick dy hiet
hierombe en saltu dat laten niet
du en sals vasten des vrydachs
also lange alse du leven machs
ende van den kevesdome doe dan
des ick geloven niet en kan
dat dy dat also gesciede
penitencie die ick dy gebiede
es dat sake dattu machs
zy zeide doe na mijure macht
wil ick doen dat gy my heet
hy sprack god helpes dy gereet
du komes hier gode te genaden
ende totter heilger kerken te raden
die god kochte met sinen bloede
dat was met enen dueren goede
dat es gewarege bichte
was dat by dage was dat by lichte
also alse die dinck gevel
dattu also seides ende niet el
ende du does dat men dy raet
here sprack si al dat daertoe staet
wil ick doen al dat ick kan
god helpes dy lieve sprack die man
es dat waer dattu my does verstaen
ick hope du zal des wel ontgaen
also gewaerlyc sprack echt dat wijf
so moet my god behoeden dat lijf
als ick iu waerheit doe verstaen
die goede man antworde saen
du sals doen al mynen raet
ende scuwen meer voert al quaet
here zeide zy dit es al waerhede
so vertye dan voert unkueshede
sprack die man ende des en laet niet
sonder dat slapende gesciet
ick doe here sprack die ioncfrouwe
nu weset mijn borge getrouwe
of ick doe dat gy my heet
also wel alse ieman die men weet
dat my god vergeven sal
here hieraf myne mesdaet al
ene discipline gaf hy haer daer
ende sette haer penitencie zwaer
die nam zy wenende ende met trouwen
als een dien zine sonden rouwen
hy zegende se met goeden zinne
ende leerde haer onses heren minne
hy dachte hoe dat wesen mochte
dat zy hem te voren brochte
hy dachte dattet die duyvel dede
doe leide hy se tener stede
daer hy ze drinken dede wywater
nu moet dy zegenen zeide hy pater
et filius et sanctum flamen
nu drinck in dien name amen
nu denck zeide hy omb die gebode
die ick dy geleert hebbe van gode
ende alse du moet heves kom tot my
hy zegende se ende doe zeide hy
gaet tot gode ende al dat goet
ende die aelmissen die gy doet
sette ick iu voer uwe zonden
dus ginck zy ten zelven stonden
ende leide een heilich leven
die viant sach dat zy begeven
sijn doen hadde in dien gebaer
alse of zy sonder zonde waer
des wort hy wtermaten gram
mettien die tijt so verre quam
dattie vrucht in hoer wies
ende die lichaem hoer opblies
sodat dat volck wort gewaer
ende zeiden doe tot haer
joncfrouwe gy dicket nu zeer
zy sprack danck hebbe onse heer
zy zeiden lieve by wat man
hebdy dat kint ontfangen dan
so helpe my god wt aller noet
also ick des en weet clene no groet
hevet dat volck gewesen met iu alle gader
dat gy niet en kennet den vader
zy zeide so moet my die godes kracht
nember van deser dracht
my verlosen of ick ie man
met tastene ofte met ziene gewan
my so na met zulken zaken
dat hy my met kinde mochte maken
zy zeiden haer doe ende spraken
lieve minne met desen saken
en gesciede dit nie vrouwen
wie sal iu des getrouwen
goet es dat te ziene dat ghine mint
dien daer gy af draget dat kint
dat gy des niet en wilt openbaren
maer dat es scade twaren
dat daer iu ombe te stervene steet
ten iersten alse dat die rechter weet
faise de moi deus son plaisir
sprack die ioncfrou hy vint my hier
maer also behoude my god mijn leven
als ick en weet wien dat kint geven
die vrouwen hielden dies hoer spot
ende schieden dane ende zeiden wete god
iu scoenheit ende iu scone gelaet
ende iu simpelheit es worden quaet
want gy hebbet dat nu al verloren
dat stont haer so zy moest dat horen
des was hoer herde wee te moede
zy zochte raet alse die vroede
ende ginck te haren confessuer
ende tellede hem hoer aventuer
wat die vrouwen tot haer zeiden daer
die goede man wort wel gewaer
dat zy droech levendich kint
hy sprack ia en hebdy niet sint
gelaten van dat ick iu hiet
here sprack zy neen ick niet
gesciedet zeide hy iu niet meer
dat wonder dat iu gesciede eer
here zeide zy dat en es my gesciet
maer eens daer my afkoemt dit verdriet
des wonderde den goeden man
ende zy bescreef die wise dan
ende die nacht dattet hoer gesciede
hy sprack van den quaden diede
laet die tale algader gaen
ende weest des zonder waen
zegdy my waer wetet dat te voren
alse dat kint wert geboren
zal ick die waerheit weten wel
hope ick an gode anders nyman el
es dat waer dat gy my doet verstaen
gy zult der doet wel ontgaen
wat wonder es dat al hebdy vaer
alset vor dat gerechte wert openbaer
zullen zy u willen ontliven
ombedat iu goet hem zoude bliven
maer ten iersten dat gy zijt gevaen
so doet my dat met enen bode verstaen
ick sal iu helpen ende geven iu troest
ick weet wel gy werdet verloest
van gode ja zijt gy zulck van binnen
als gy my buyten doet bekinnen
gaet te huys ende weest zonder sorge
doet wel ick ben hieraf iu borge
een goet leven doet sterven wal
zy ginck te huys ende dede al
dat beste dat zy mochte
met dien quam daer gerochte
vor den rechter van den dinck
schiere hy die ioncfrouwe vinck
men brochte ze vor die schepene dan
ende zy ontboet dat den goeden man
die hoer te radene plach
hy quam daer opten selven dach
met dien quam daer die rechter nu
die liede zeiden here hoert ons nu
dese vrouwe zeght dat zy van man
nie negene scult gewan
hy zeide doe es dat iu waen
dat vrouwe kint mach ontfaen
sonder gemeenscap van man
hoer confessoer antworde dan
ick en segge iu niet al dat ick weet
maer dat zegge ick iu gereet
doet mynen raet dat es iu goet
dat gy daer geen gerechte over en doet
eer zy van den kinde es genesen
want dat en duncket my geen recht wesen
dat kint en hevet gener doet verdient
doe zeide die rechter lieve vrient
so willewy des doen al uwen wille
hoert here zeide hy ende zwiget stille
doe ze in enen torn besluyten
ende wachters genoech daer buyten
ende met hoer twe vrouwen die se verhoegen
ende in die pine gehelpen mogen
dus moesten zy besloten wesen
tote dien dat zy was genesen
ende dat kint mach allene eten
mach men dan daer anders iet af weten
so rechtet daerover heer baliu
dese dinck rade ick iu nu
dit is dat beste dat ick daer af weet
doedy iet anders dat es my leet
die goede man gaf desen raet
hy en dochte den rechter niet quaet
hy dade ze doen in enen steen
daer en was an dore negeen
zy en waren vaste verhameit
twe vrouwen waren met hoer geleit
die vroedeste die men vinden waende
een venster dat bleef open staende
daer men in trecken mochte
sulke sake als hem dochte
die goede man die dit geriet
hy sprack opwaert ende hiet
der ioncfrouwen ende zeide
geef den kinde sine kerstenhede
ten iersten als dat geboren es
alse du machs gemerken des
dat men over dy sal rechten
sende na my met dinen knechten
geerne here riep zy naer
dus bleef die joncfrouwe daer
in den toerne die dat zwaer verdroech
ende dat gerechte gaf hoer genoech
doe quam die tijt dat zy genas
ende doe dat kint geboren was
zoudet hebben gehad des duyvels zin
wantet was duyvels gewin
maer hy haddet oevele verhoet
ende jhesus starf dor groete oetmoet
ende hy hoende die ioncfrouwe
in den slape des zy hadde rouwe
doe zy gehoent was ende verraden
sy riep ten alre eersten genaden
an onsen here herde sterke
ende beval haer der heilger kerken
ende hem allen die met god zijn
hierombe so woude onse here fijn
dat die duyvele daer ane vonden
die dinck daer zy dat ombe bestonden
zy wonden dat zeghet die hystorie
dat dat kint hadde hoer memorie
van allen dingen die waren gesciet
des en gebrack hem niets niet
maer god kende der vrouwen zin
dat hoer leet was zulck gewin
des woude hi dat der moeder zonde
den kinde niet gescaden konde
ende gaf hem dattet konde vorsien
alle die dinge die souden gescien
dus hadde hi van den viant
die vorgeledene dinge bekant
ende dat gescien soude embermeer
wiste dat kint van onsen heer
dus mochtet hem keren daer het woude
wilt oeck dat het mochte boude
onsen here geven zijn recht
ende den duvele zijn deel echt
want dat vleesch quam van den viant
ende god hadder die ziele in gesant
ombedat die lieden zouden daerin
proeven mogen des duvels zin
hi gaf hem meer sins dan enen anderen
hi hevet des noet hi mach daer wanderen
wes dat kint sal plegen moechdy hoeren
maer aldus so wasset geboren
ende die vrouwen waren vervaert
ombedattet was also gehaert
zy lietent moeder schouwen daer zy lach
si zegende haer alse ziet zach
dat kint vervaert my sprack die vronwe
so doetet oeck ons by mijnre trouwe
antworden die andere wijf
dat wy wanen verliesen dat lijf
die moeder sprack nu doetet doepen
men zalt an ene line knopen
ende latent wter venster neder
die wijf antwoerden hoer weder
hoe sal ment heten wete gy des iet
si zeide alse mijn vader hiet
si lietent neder met goeder stade
ende hieten dat ment kerstenen dade
ende dat ment hiete na den oudervader
geerne riepen si alle te gader
dat moete ter goeder tijt zijn
doe hietment naden manne merlijn
merlyn wasset kersten gedaen
men gaffet der moeder weder saen
wantet nieman anders dorste sogen
die moeder hieltet si moestet gedogen
totdien dattet hadde maende tiene
die vrouwen zeiden zo onsiene
kint en zagen wy nie eer
des wonderde hem ie lanck ie meer
doe het tien maent was out twaren
dochtet hem wesen van tween iaren
doe het was van anderhalven jaer
zeiden die vrouwen openbaer
vrouwe wy willen hene gaen
al daer onse woninge staen
tot onsen vrienden want dat es tijt
si zeide als gy hene zijt
sal men my te hant ontliven
wat mogewy des wy en mogen bliven
met iu hier niet embermeer
die ander weende doe herde zeer
want zi was zere vervaert
ende zi gingen ter vensterwaert
ende die moeder nam hoer kint
in haren arm ende zi begint
maken een groet hantgeslach
lieve kint sprack si o wi o wach
dordy moet ick die doet ontfaen
nochtan en hebbick niet mesdaen
ick en weet hoe my dat es gesciet
ende men wildes my geloeven niet
dus moet ick sterven met onrechte
doe sprack si dus te genen knechte
ende zi zeide of god dat hevet gekoren
dattu werdes van my geboren
dus claechde zi hoer grote leet
dat kint sach op haer ende sprack gereet
lieve moeder en bedroevet iu niet
ombedat iu noch es gesciet
so en werdestu niet verdaen
doe dat die moeder hadde verstaen
besweeck haer dat herte ende al die lede
hoer arme ontgingen hoer mede
ende dat kint viel neder ende scree
doe quamen die ander vrouwen twe
die totter venster waren gestaen
ende zeiden wildy dat kint verslaen
waerombe lietdy dat ter aerde vallen
die moeder zeide vor hem allen
ende antworde als die blode
dat zoude ick doen herde node
maer dor een woert dattet my zeide
ontvielet my doe spraken zi beide
wat wonder zeidet iu hier toe
twaren zeide zy dat zeide zoe
dat men my hierombe niet verdede
het zoude noch spreken haddet stede
antworden die wijf ende met dien
namen siet ende hebben t besien
ende bezochten offet wilde spreken voert
maer dat en zeide niet een woert
die moeder sprack nu zegget sciere
dat men nu zal in enen viere
verbernen mi dor sinen wille
hi en sal niet lange zwigen stille
in horen arm nam het metdien
die moeder die geerne hadde gesien
dat dat kint nu hadde iet geseet
die wijf zeiden doe god weet
dat es scade dat iu scone lijf
ombe desen leliken keytijff
so jamerlike wert verloren
hi waer bat gebleven ongeboren
gy lieget antworde merlijn
al hiet iu die moeder mijn
doe worden die wijf in vare
ende zeiden dattet die duvel ware
dat en waer geen kint dat spreken konde
ende hoer tale so wael verstonde
doe spraken zi hem an die twee
ende hi en antworde doe niet mee
dan laet my in vreden staen
gy hebbet zelven meer misdaen
dat zegge ick iu dan mijn moeder doet
dit wonderde hem in hoeren moet
ende zeiden dit grote wonder
moet dat volck weten hier onder
wy en sullen dat niet verhelen
tierst dat zy dat mochten getelen
quamen si neder ende zeiden
van merline die vromecheide
sodat die rechter wiste die zake
dat dochte hem wonder dat dit kint sprake
ende zeide spreket hi nu die knecht
so es dat tijt dat men over haer recht
ende mense voertbringe
vor die scepene in dat gedinge
die rechter hiet dat die scepene quamen
binnen veertich dagen te samen
ende hoer recht geven wt
doe men haer dat zeide overluet
ende zi wiste haer leste uer
doe ontboet zi dat haren confessuer
so lange leet oeck dat die tijt genaeckte
dat der dagen en bleven maer achte
dat mense brengen zoude te viere
doe hoer des gedochte wart zi sciere
seer wenende ombe dat doen
merlijn ginck doe achter den prisoen
ende sach hoe zijn moeder screide seer
doe maeckte hy spellecheide meer
die vrouwen zeiden algemene
nu denket dit kint wael clene
dat men binnen der naester weke
zine moeder sal bernen zekerleke
die stonde moete god verdomen
dat hi ter werelt zoude komen
mettien dat kint toter moeder gaet
ende zeide moeder nu verstaet
also lange als ick sal leven
so en sal nyeman gerechte geven
sonder god over iu lijf
dit hoerde die moeder ende die ander wijf
dit kint zeiden zi kan zo wael spreken
het zal noch konnen vele treken
want keyser no koninck no ammirale
en spraken nie zo scone tale
alse merlijn sprack dit en es gene sage
hierbinnen quam dat toten dage
dat men die vrouwe afkomen dede
ende zi brachte merlyne mede
die scepene vragheden den vrouwen
of dat waer waer in goeder trouwen
dat dit kint wael spreken konde
zi zeiden beide terselver stonde
wat tale dat zi van hem hoerden
hem wonderde van zulcken woerden
ende zeiden zo moet hi voertbringen
menech woert sal hi ze ontdingen
doe dat die scepene hadden gesecht
quam die goede man echt
die altoes was der vrouwen raet
nu zeide een scepene die daer staet
vrouwe hebdy iet te doene el
keert iu ombe gy wetet wel
gy moet liden deze pine
zy zeide doe al stillekine
ick wil hebben des mans raet
zi zeiden haestet iu ende gaet
in ene kamer zise sluyten
ende merlijn bleef daer buyten
tot hem so spraken vele liede
dat hem herde luttel diede
die moeder zeide al dat zi weet
met wenenden ogen gereet
doe zi gebichtet hadde aldaer
vraeghde die man of dat waer waer
dat hoer kint wael spreken konde
zi zeide ia doe sprack hi ter stonde
hier sal groet wonder af gescien
doe quamen si voert mettien
maer die vrouwe was ontcleet
in enen hemde brachte men se geleet
ende enen mantel over haer
si vant hoer kint aldaer
ende brachtet gedragen voer dat gedinge
si zeiden tot haer zegget zonderlinge
wie van den kinde die vader zij
si zeide ick zie wael dat men my
verbernen sal maer nembermeer
ontferme mijns god onse heer
of ick den vader ie gesach
ende of oeck ie by my lach
in genen dingen eertsche man
ick en weet hoe ick dat kint gewan
die scepene zeiden wy en mogen niet
geloven dattet dus es gesciet
wy zullen des vragen ander vrouwen
entie wys mogen getrouwen
want wy nye daer en quamen
daer wy sulck wonder vernamen
die scepene riepen nu daertoe
alle die andere wijf alsoe
ende leiden se wten ring
ende zeiden hem dusdane ding
gesciede nie vrouwen negene
dat men weet groet of clene
dat ie vrouwe sonder man
kint droech ofte wan
si zeiden dat en mach niet gescien
die vrouwe en moet mans plien
die kint zal dragen ofte winnen
alse die scepene dat bekinnen
quamen si daer die vrouwe was
ende zeiden dat waer gedwas
dat zi hem dede verstaen
ende hietense toten viere gaen
van haren arme spranck merlijn neder
ende sprack toter moeder weder
gy en hebbet gene noet zijt onvervaert
doe keerde hy hem ten scepenen waert
hy sprack dat en wert niet dus sciere
dat mijn moeder sal gaen ten viere
want si en hevet des niet verdient
ende zoudy al uwen vrient
beide man ende oeck wijf
die mesdaen hebben nemen dat lijf
buyten horen beddegenoet
die twe deel soude blyven doet
van dengenen die hier staen
dat weet ick wel al zonder waen
also wel alse si dat selve weten
des dar ick my wel vermeten
dat ick des lijckteken weet openbaer
ende die vrouwen die spraken daer
sijn sculdeger dan mijn moeder es
want si gene scult en hevet des
ende dat si hieran hevet mesdaen
hevet hi op hem ontfaen
dese goede man die hier staet
ende die weet al hoer misdaet
des moechdy hem wel vragen
als die scepene dat gesagen
riepen si den goeden man daer
ende vraeghden of dat waer waer
die goede man zeide jaet
al dat van der moeder mesdaet
hi hevet gesecht es waerheit al
ende es dat men hoer recht doen sal
gesciede alsi my heeft doen verstaen
so en hevet si niet mesdaen
noch iegen gode noch tegen iu
sal men hoer recht doen nu
si zeide my in ware dinck
dat zi slapende dit kint ontfinck
ende zi en wiste niet wie hoer dat dede
si ginck te bichte ende dade mede
die penitencie die men hoer hiet
maer ick en hoerde nie niet
dat dese dinck mochten gevallen
ende ick en gelovedes niet met allen
merlijn zeide voer alle die liede
die wile dat hoer dit gesciede
hebdy gescreven ende den dach
gy wetet wael welcke tijt si gelach
haer leven es in wael openbaer
die goede man zeide du zegges waer
ick en weet wie dit dy dade verstaen
doe haelde men die twe vrouwen saen
die waren daer dat kint was geboren
ombe dat zi die waerheit zouden horen
zi zeiden welke tijt dat si genas
ende doe die tijt gerekent was
hoe dat was geboren ende ontfaen
die scepene antworden saen
dat en doncket ons geen recht daerby
dat deze vrouwe quijt zij
want wy des niet geloven konnen
hy en zegge ons hoe hy wart gewonnen
merlijn hy wart herde gram
doe hy dese dinck vernam
hy zeide twaren heer baliu
vele bat zo kenne ick nu
mynen vader dan gy doet den uwen
gy en dorvet myne moder niet verspuwen
iu moeder kennet bet uwen vader
dan die myne den mijnen algader
hoerden zi dit die waren aldaer
die rechter antworde daer naer
sech op myne moeder echt
weetstu daer iet af ick doe dy recht
ja ick antworde dat kint
ick hebbe van hoer bekint
dat si der doet hevet bet verdient
dan die myne lieve vrient
laet myne moeder in vreden wesen
si en heeft niet mesdaen in desen
ende si en lieget iu niet een twint
die rechter wart tornich op dat kint
ende sprack doetstu my dat bekennen scier
du quites dyne moeder van den vier
beliegestu oeck mijne moeder
sodat ick des ben te vroeder
ick sal dy doen bernen ende die dine
dat en sal niet sijn dat die mine
sprack merlijn sal sijn verbrant
also lange als men my levendich vant
somelijc maket hem vroed ende herde rene
hy ende sijn moeder gemene
waren beter van den live
men nam verste der dagen vive
die rechter dade sine moeder halen
ende hi geboet in korter talen
lieden dien hi dorste betrouwen
dat kint te houdene ende zine vrouwen
oeck wachte hize selve wale
vor merlyne was menege tale
van ziner moeder daer binnen vertrecket
ende oeck ander dinck ontdecket
maer zi en mochten hem niet doen spreken
in vijf dagen met genen treken
vor dat des rechters moeder quam
ende alse merlijn dat vernam
dat zi was komen dade men hem saen
ende zyne moeder wten prisone gaen
ende komen doen vor dat gerechte
die rechter sprack toten knechte
wat zeggestu dit es mijn moeder
merlijn sprack gy menet vroeder
vele wesen dan gy zijt
leidetse enwech in corter tijt
daer dat heymelick es ende uwen raet
ende mijne moeder die hier staet
ende hoeren raet sal ick daer bringen
dat is god die weet van allen dingen
ende daertoe dese goede man
sere hem wonderne began
doe hy dese tale brachte voert
si dorsten kume spreken een woert
die rechter kende wael aldaer
dat hem dat kint zeide waer
merlijn zeide mach ick nu
mine moeder quiten tegen den baliu
darf zi ontsien dinck anders negene
neen riepen zi algemene
ontgaet zi nu van desen man
hoer en spreket nieman an
dus gingen zi in die kemenade
die rechter met sinen rade
dat es zijn moeder ende zi twe
merlijn quam ende nieman mee
met hem dan die goede man
ende zyne moeder daer dat om began
ende doe die baliu was beraden
sprack hi tot merlyne met staden
segget op myne moeder dattu wouts
ende hoe du die dine quiten zouts
merlijn zeide op die dine
en zegge ik niet waerby die mine
quijt van dy zoude gaen
waer dat zi iet hadde mesdaen
want tegen recht wil ik niet spreken
godes recht laet ick node breken
want wetet vorwaer datzi der doet
verdient en hevet clene no groet
gy lietetse quijt dadet gy wel
ende en vraeght van der uwer vorder niet el
neen sprack die baliu sonder waen
aldus en zuldy niet ontgaen
gy moet ander zaken togen
merlijn sprack vor zinen ogen
gy zout myne moeder laten gehermen
dat zeide hy mochte hy se bescermen
ende optie uwe dit proven nu
dat es wael zeide die baliu
want wy comen horen ende scouwen
wattu wils zeggen op mijne vrouwe
merlijn sprack ia en houdy niet dan
mine moeder omdat zi my wan
in kevesdome ende niet in echte
wie mijn vader was met rechte
zi zoude dat bet weten woude ick dan
wie hy was die my wan
dan du dinen vader kinnes
ende dijn moeder die du so minnes
zoude bet noemen dan die mine
dinen vader al stillekine
die rechter zeide lieve vrouwe
den manne dien gy gavet trouwe
was dat degene niet die my wan
lieve zone wie zoude dat wesen dan
dan myn here die daer is doet
merlijn zeide vrouwe al bloet
moety die waerheit doen verstaen
sal men ons quijt laten gaen
van mijne moeder die waerheit
merlijn zeide al dit gepleit
dat gy daeran winnet hout al bloet
gy menet dat iu vader es doet
hy levet noch orkonde uwer vrouwen
den anderen wonderde des die dat scouwen
ende merlijn sprack zegget uwen zone
vrouwe wie hy was diegone
zi zegende haer als die gram was
wat zegdy zeide zy sathanas
je weet ick dat wel merlijn zeide
gy wetet wel vor waerheide
dat hem uw man niet en wan
die vrouwe zeide zech wie dan
dat was die pape zonder gijle
te lijcktekene dat ter selver wijle
doe hi ten eersten met iu was
dat gy zeidet gy vruchtet das
dat gy wanet een kint ontfaen
hi zeide vrouwe laet dit staen
van my en werdy niet bezwaert
want hy was altoes vervaert
dat iu een ander zoude bezwaren
hier ombe bescreef hi dat twaren
welke tijt dat hy met iu was
ick en liege iu niet zijt zeker das
ende gy waert ovele met uwen man
doe men desen sone aen iu wan
dat gy niet vele doe by hem en laget
ende gy over hem doe claget
ende zeidet gy droeget by hem kint
dit en es logene niet een twint
ende geloefdy des niet hiermede
ick zegges iu meer alhier ter stede
o wi hoe gram was die baliu
zijn moeder sprack geloefdy nu
lieve zone desen viant
merlijn sprack al te hant
en geloefdy des niet by desen saken
ick sal iu des herde wel vroet maken
die vrouwe zi antwoerde saen
ick weet wael wat ick hebbe gedaen
so doe ick oeck nu hoert daer naer
doe gy dit kint droeget haddy vaer
ende badet den pape dat hy den vrede
gestadelike wesen dede
tusschen iu ende uwen here
ombe te decken iu onnere
ende doe hy den vrede hadde bejaget
dade hy dat gy te samene laget
dus dady iuwen manne verstaen
dat gy dat kint van hem haddet ontfaen
aldus meenden dat alle die liede sint
ende waenden desen wel wesen zijn kint
dit leven hebdy lange geleet
ende noch doedyt hoert wat ick des weet
des nachtes doe gy her sout tyden
doe lach hy by uwer zyden
des morgens ginck hy met iu een stick
ende wat hy zeide dat weet ick
al lachende sprack hy lude ende stille
doet al dat mijn zone wille
want hi weet wael dat hi es zijn zone
by zynen gescrifte doe zy dat gone
hoerde dat hy zeide waer
viel zi neder ende hadde vaer
zy wiste wael zy moeste gien
die rechter hevet dit gesien
ende zeide moeder ick ben iu kint
so wat vader gy my toesint
goet kint blive ick iu embermeer
genade zeide zi omb onsen heer
ick en mach des gelochenen niet
also hi dat zeghet es dat gesciet
pardeu zeide die baliu
dit kint zeide die waerheit nu
het wiste zinen vader bet
dan ick den minen dat en is gene wet
dat ick zine moeder wise ten viere
ick en verberne die myne oeck sciere
hy zeide toten kinde nu biddick dy
dattu my zegges wie dijn vader zy
ombe dat ick dy mach daerby ontschulden
vor den lieden omb dine hulde
doe ick dat meer dan dor bedwanck
sprack merlijn al sonder wanck
so was mijn vader een viant
daer hi mijne moeder slapende vant
was hi met haer geloeft my des
ende zulke heten equipedes
dese duvele des mach men my geloven
wonen in der lucht hierboven
ende om dat my een duvel wan
so gedogede onse here daeran
dat ick hebbe haren zin
ende haer liste meer no min
ende ick weet dat geleden es
ende van myner moeder zijt zeker des
dor die doget die an haer was gevonden
entie berouwnesse van haren zonden
ende ombe den aflaet dien haer dede
dese goede man oeck mede
ombe der heilger kerken gebode
die zy hielt ende geloefde an gode
so hevet my god gejont al
dat ick weet wat daer gescien sal
dit machstu proven nu te tyde
hi nam den baliu over ene zyde
ende zeide dijn moeder die zal gaen
ende zeggen dinen vader saen
allegader dat hier es gesciet ter stont
ende als hi weet dattet dy es kont
sal hy van herten sijn versaecht
ende vlien of hi waer geiaecht
die duvel dien hy hevet gedient
sal hem leiden alze zinen vrient
daer hy hem verdrenken sal
hierby merke dat ick weet al
die zaken die zullen gescien
die baliu antwoerde mettien
es dit waer ick sal dy by mijnre wet
embermeer geloven te bet
quijt scout die rechter merlijne
ende daertoe die moeder zijne
die mare was voer den volke verhaelt
dese zeide hi hevet wael vertaelt
met sconer rede zine moeder
ende weet oeck wael dat daer geen vroeder
iu nembermeer te ziene steet
nadien dat ick die waerheit weet
dat volck riep al met vlijte
god hebbe des danck dat zi es quijte
die rechter zende sine moeder hene
ende boden mede die al datgene
proveden dat dat kint dade verstaen
doe zi was komen alzoe saen
zeide zi den pape al die woerde
hi wart versaget doe hi dat hoerde
ende vlo van groter scame
hi dachte alse die rechter quame
dat hine zoude doen verslaen
alse hi was wter poerten gegaen
quam hi te hant op ene rivier
ende zeide my is beter dat ick scier
verdrinke dan hi my doden zal
te lachter deser werelt al
dus leidene die duvel eer iet lanck
dat hi hem zelven verdranck
die met der vrouwen waren gesent daer
stonden ende zagen al dat vorwaer
dit boeck zecht al is een erre
dat hi den lieden niet ontferre
ende alse die boden weder quamen
zeiden zi dat zi vernamen
ende dat die pape verdronken was
den rechter hadde groet wonder das
ende merlijn loech doe ende zeide
merke en zeidick dy niet waerheide
nu biddick dattu dat zegges dan
blasise den goeden man
blasys hiet hi die altoes hoeder
hadde gesijn van merlijns moeder
hi vertelde hoe dat was gesciet
met den pape ende anders niet
blasys ginck te huys metter vrouwen
die quijt was van groten rouwen
ende merlijn ginck metten baliu
dese blasys zeggick iu
was een herde dier clerck
ende hi bescreef ons eerst dit werck
dese redene merkede blasys wale
ende vernam al merlijns tale
die maer derdehalf jaer was out
wonder haddi des menechfout
wanen hem quam die grote zin
hi proefdene sere in dat begin
so lange dat hem merlijn hiet
blasys en proevet mi niet
dy saldes wonderen ie lanck ie meer
maer doe dat ick dy leer
ick sal dy wisen lichtelike
te gewinnen dat hemelrike
blasys zeide ja en zeidestu niet dan
te my dat dy die duvel wan
ende dat dincket my wesen waer
hierombe hebbick grote vaer
dattu my eneger wijs wils honen
merlijn sprack aldus zo kronen
quade liede ende hebben hoede
meer vor dat quade dan vor dat goede
ene hoepe hebbick dy gerecht
also als ick hebbe gesecht
dat die duvel was mijn vader
so zegge ick dat my god algader
gaf dat ick mach vorzien
alle dinge die zullen gescien
ende bistu wijs proef ende merke
na welken levene ick meest werke
ende werke daeran doe my god jonde
dat ick zulke zaken konde
dat ick den duvelen bin ontgaen
nochtan wetick zonder waen
horen zin ende ick houde
van hem dat ick houden zoude
dat en zal hem niet gehelpen konnen
dat zi my an myne moeder wonnen
waren zi dol want dat vat
dat zi meenden hebben gehat
dat es al verloren bleven
dor myner moeder reine leven
maer hadden zi my an ene quade
gewonnen zo zoude groet scade
ende hoer wille hebben gesciet
ende zo en wistick van gode niet
van hem quam al leet myner moeder
van horen zustren van horen broeder
van hoerre moeder van horen vader
maer houtdy an my algader
ick zal dy zeggen dat nieman en weet
sonder god daer dat al aen steet
ende scrivet ons in ene hystorie
die daeran leggen haer memorie
zi zullen vele te bet gevroeden
ende hen te meer van zonden hoeden
dus zetdy toter bester wijs
dat doe ick gerne zeide blasijs
maer by den vader mane ick dy
ende by den sone oeck daerby
ende by den heilgen geeste gereet
also waerlike alsick wael weet
dat een god zijn deze dry
ende by der vrouwen mane ick dy
daer jhesus kerst af es geboren
ende daertoe by den negen koren
der inglen die met gode resten
by den apostelen by den evangelisten
by mertelaren by confessoren
by allen mageden verkoren
by allen santen ende santinnen
ende by hem allen die gode minnen
ende by den meesters der heilger kerken
ende by leken ende by clerken
ende by al onses heren creaturen
dattu my niet en hones ter uren
ende my niet en does in genen rade
sake die ick jegen gode dade
merlijn zeide al die woert
die ick van dy nu hebbe gehoert
alhier toter stede nu nomen
moeten my embermeer verdomen
of ick dy rade voert embermeer
dinge die zijn jegen onsen heer
hi zeide zo zech dat dy goet dinket
merlijn zeide gewinne ons inket
ende zet ons in dat perkement
die zaken die nyeman en bekent
sciere so was dat gedaen
ende merlijn hietene scriven zaen
die mynne van der schoenre marien
ende van josepe van aramathien
also men hier vor hoerde tellen
ende van aleyne ende sinen gesellen
hoe datse die vader liet
ende hoe peter danen sciet
ende hoe joseph besitte den grael
ende dat bloet mede in dat vremde vael
ende hoe die duvele waren bedacht
datsi verloren hadden hoer cracht
die zi hadden over den man
ende van den gedinge oeck voertan
dat zy hadden met groten rouwen
tegen marien onser zoeter vrouwen
ombe die zielen die hem waren beheten
ende hoe zi claeghden over die propheten
ombe dit wouden si enen man visieren
die konnen zoude hoer manieren
sprack merlijn ende makeden my
alse myne moeder vertelde dy
zi deden hoer menech leet quaet
maer by der dolheit die hem bestaet
verloren zi my ende al vervaren
dus visierde merlijn twaren
dit werck ende dade daerombe onderzoeck
daerombe zo hetet merlijns boeck
blasys hadde des wonder in sinen moet
idoch so dochtetem wesen goet
ende zette daeran sine memorie
doe zi visiert hadden deze historie
sprack merlijn vor sinen ogen
du moest grote pine dogen
hier af ende ick sal te mere dragen
blasys die begonste hem vragen
waerby ende hoe doe sprack merlijn
ick zal van westen gesocht zijn
ende die my zullen zoecken zeer
hebben gelovet horen heer
datzi my nemen zullen dat lijf
ende brengen mijn bloet sonder blijf
hem maer tierst dat zi my zien
ende spreken zo en zal des niet gescien
ick zal met hem henevaren
ende du zals hene gaen twaren
daer dat volck es van den grale
ende dijn boeck sal telken male
lief zijn die daer meer af visiert
ende hy en wert niet gecalengiert
want niet en zijn der apostele woert
zi en scriven dat zi hadden gehoert
ende datzi zagen ende anders niet
maer dat en es my niet gesciet
anders dan ick dy hebbe vertrecket
also als ick ben bedecket
daer ick wille telker stede
also wert deze hystorie mede
ende luttel ieman sal hoer gewagen
alsi volmaket es zalstu ze dragen
in dat lant daer du hene zals tyden
ende ick moet met dengenen ryden
die scire zullen zoecken my
ende dan kome ick weder te dy
ende alse du dit heves volent
zalstu zijn in hoer convent
ende samelen dinen boeck in den haren
dus wert onze pine groet twaren
alsi dit hebben zullen zi te meere
vor ons bidden onsen here
twe boecken zijn er nu met desen
dit zal een scone boeck wesen
ende beide spreken van ener zaken
nu moet ick ander ieesten maken
in desen boecke zuldy verstaen
van groten stryde sonder waen
want engelant hadde menich iaer
gestaen dat leest men ons voerwaer
eer die koninge worden kerstijn
maer al die koninge die hebben gesijn
en staet my niet te brengene voert
sonder die toter hystorien behoert
die alle die koninge wille weten
die dat lant te voren hadden beseten
ende hoer verlies ende hoer waengen
die lese die hystorien van britaengen
die brutus boeck geheten es
meester martijn zijt zeker des
van rore dichte dat wten latyne
in dat romans met zyner pine
daerinne vindy dese hystorie gans
een koninck was ende heet constans
hi was lange koninck leest men my
hi hadde sconer zone dry
hi dade den outsten heten doen
moynes den anderen pandragoen
ende uter was die derde genant
daer was een man in constans lant
die was geheten vertegier
een stout ridder ende een fier
ende wiste der werelt wijsheit wel
constans was out ende vel
in eene ziecheit ende bleef doet
mettien was daer die twivel groet
wien datmen koninck maken zoude
doe droegen overeen die oude
ombe dat moynes die outste waer
dat men hem koninck koes aldaer
alwas hi ionck dat en waer niet scone
gave men ieman anders die krone
dit lovede mede vertegier
men wyede hem koninck leset men hier
ende makede vertegier drossate
nu was daer stout volck wtermate
heiden ende die hieten sennes
ende zi plegen dickewile des
dat zi optie kerstene vochten
enten koninck in scaden brochten
ende vertegier dade met den rike
sinen wille want zekerlike
die koninck moynes was niet out
ende dat volk was vertegier hout
hi wist wael dat men hem hielt vroet
des verhief hi hem in zinen moet
ende sprack eens met zinen monde
dat hi hem strides niet onderwonde
want hi wael oeck wiste mede
dat nyeman hem mochte doen dat hi dede
dus dade hi hem wten twisten
als die heidene dit wisten
dat hi den strijt hadde gelaten
namen zi groet volck wtermaten
ende quamen opten koninck sciere
die koninck clagede dat vertegiere
ende zeide helpt ons honden dat lant
wy hebben menegen viant
dit lant staet al tot uwen gebode
vertegier sprack by gode
ick vaer heen myner straten
die anderen helpen iu die my haten
want my nyeman gebidden en kan
dat ick my iet kere daeran
vertegier die antworde also
des was die koninck herde onvro
entie ander die daer hoerden toe
die coninck nam sijn heer doe
ende quam tegen die heidine
die sennes verwonnen die sine
des hadden die kerstene toren
ende zeiden wy hebben vele verloren
dit en waer ons niet gesciet alhier
hadde met ons gesijn vertegier
dus begonsten si den koninck haten
lange stont dit wtermaten
so dat zi zeiden die koninck es quaet
wy en gelyden niet dat dit dus gaet
so quamen si toten drossate
ende zeiden lange wtermate
hebbewy gesijn als sonder heer
want dese en doech min noch meer
weest onse here daer en es geen man
die dat bet volbrengen kan
hi zeide dat ne mach niet zijn
also lange alse levet die here mijn
zi zeiden beter waer ons vele
verliepe hem die doet zine kele
vertegier zeide waer hi doet
ende wouden dan die genoet
ick woude dan koninck wesen
zi hoerden wael spreken desen
ende dachten wat dat mochte bedieden
mittien zi alle danen schieden
sciere zi te lande quamen
ende berieden hem te samen
een was daer die die tale zeide
die hem vertegier te voren leide
doe zeide daer een te hant saen
dat es best dat wine doet slaen
so mach die drossate merken des
datti by ons dan koninck es
dan sal hi hem an ons keren
dus mogewy werden grote heren
doe namen si hen twelve saen
die horen koninck doet zouden slaen
dese twelve zijn nu komen
daer zi horen koninck hebben vernomen
beide met zwerden ende met kniven
liepen zi horen here ontliven
ende zi haddene te hant verslegen
want daer nyeman en street tegen
tot vertegier quamen zi mettien
ende zeiden nu zalt gescien
dat gy zult wesen here groet
want wi hebben den koninck doet
alse dit vertegier vernam
doe liet hi of hi ware gram
ende zeide gy dadet quaetheit groet
dat gy sloecht uwen here doet
vliet henen dat es mijn raet
dat iu dat gerechte niet en verslaet
my es leet dat gy hier zijt
zi rumeden dat hues ter zelver tijt
dus bleef die koninck moynes doet
doe versamelden hem die genoet
ombe te kiesene enen heer
vertegier als ick zeide eer
hadder meest die hem toe horen
dus wart hi koninck daer gekoren
twe goede man waren ginder
die hilden die twe ander kinder
uter ende pendragoene
doe si vernamen van dezen doene
dat men vertegier koninck koes
si gedachten dat moynes verloes
sijn lijf by sinen valscen rade
elck vraeghde ander wat hi best dade
nadien sprack die ene dat hine versloech
ende als hi machtech es genoech
sal hi dese doden beide gader
wy minden constante horen vader
hi goedede ons met sconen lene
wy minnen die kinder al zijn zi clene
dat es quaet latewy ze doet slaen
alse wyze in hoede hebben ontfaen
overeen droegen zi beide doen
dat zi wten lande ontfloen
ende die kinder met hem beide
ten oestewert voeren zi gereide
want danen waren zi geboren
dus zijn zi gevloen te voren
ende nembermeer en spreke ick daervan
eer my die historie bringet daeran
maer dat seggic iu zonder sparen
zi waren gevloen twaren
tote atens in ene poert
die men borges noemen hoert
daer waren zi lange inne gevoedet
elck man mercke die dat gevroedet
dat men niet verliesen en kan
dat men doet dor goede man
by deser tale proevet metter vart
dat vertegier doe koninck wart
doe hi gewyet was koninck met vreden
quamen tot hem die gene die deden
van den koninck moynes die moert
hi dade ze vaen ende bringen voert
maer hi makede eerst samblant
of hi ze niet en hadde bekant
dor ons zeiden zi hebdy dese eer
dor iu sloegewy onzen heer
hi zeide gy hebbet iu zelven bedragen
dat gy den koninck hebbet geslagen
zo zoude gy my oeck haddy des macht
ick zal my des hoeden heb ick geacht
here zeiden zi dor uwer vromen
zijn wy te deser scaden komen
die koninck sprack ick sal iu leren
hoe men zal eeren dusdane heren
hi nam ze alle twelve te samen
ende bontse an perde by den hamen
ende sleepte ze in so menegen sticken
dat mense niet en konde gemicken
die hi verdede aldus met crachte
lieten een herde groet geslachte
die quamen te vertegier daerachter
ende zeiden koninck groten lachter
hebdy ons gedaen hiermede
dat men onze mage aldus verdede
wi en dienen iu gerne nembermeer
alsi hem dregheden aldus zeer
wart vertegier vererret daertegen
ende zeide dat en waer dat zi zwegen
dat zelve dede hi hem gereet
zi spraken alse die hem hadden leet
du zals ons dreghen vertegier
also vele als dy voeget hier
maer opdat onse vriende ende onze mage
geduren du zals alle dage
strijts genoech hebben ende rouwen
wy wten ons hier diner trouwen
want du en bist niet die gerechte heer
ende dat lant en bestaet dy min noch meer
du houds dat tegen recht ende tegengode
ende weet oeck wael al zulker dode
zalstu sterven als onze vrient
want du heves des wael verdient
zi gingen danen als hi vernam
dat dreghen wart hi gram
hi en mochte daer niet ombe doen een haer
want hi en hadde die macht niet daer
constans lant dus leest men hier
hilt dus lange vertegier
maer hier af quam dat die baroene
tegen hem waren in allen doene
ende oeck tegen hem vochten
wantzi groet volck tegen hem brochten
ende veroerlogeden zijn rijcke
ende roveden dat geweldelike
dus hielt hi lange stont die lande
ende vacht tegen sine viande
so lange datti ze alle verwan
doe wart hi quaet op sine man
ende op sine gemene diet
doe en condenzi dat langer liden niet
ende streden tegen hem gemeenlike
ende namen hem vele van sinen rike
ende zetten hem an met alder kracht
ende vertegier hevet hem gedacht
dat hi scade zoude hebben des
ende ontboet doe an die sennes
dat hi woude maken vrede
si waren blide dat men dat dede
een senne was daer die hete angwes
die metten koninck ontfangen es
die diende den koninck lange tijt
dien maeckte hi here over den strijt
hi zeide here ick zegget dy gereet
dat dy dijn volck hevet leet
ende oeck zeide hi hem een ander tale
die men niet en kan vertrecken wale
ende oeck zeide hi hem daertoe
waerby dat waer ende oeck hoe
ende vertegier nam angwes dochter
des waren hem die sennes te sochter
ende wat angwes noch meer dede
en vertelle ick al niet hier ter stede
maer die kerstene waren des gram
dat vertegier sine dochter nam
ende vele liede zeiden daeraf
dat hi ziner eer vele begaf
ombe dat zijn wijf heiden was
vertegier proefde wel das
dattene zine liede niet en minden
hi gedachte van constans kinden
al waren zi verre wech gehouden
dat zi noch weder komen zouden
hi wiste wael quamen zi te lande
dattet waer ombe sine scande
ende dachte dat hi maken woude
enen torre te zinen behoude
den nyeman gewinnen mochte
ende dat men steenmeester brochte
die maken zouden zulke stene
dattene wonne man negene
nu dede vertegier alte hant
in ene stede bringen kalck ende sant
ende dede morter maken saen
ende hiet dat werck bestaen
maer boven der aerden en quamen zi nie
meer dan vier vademe ofte drie
die aertbeve was daer alzo groet
dat die torre al neder scoet
alsof hi al gader zinken zoude
des en lieten zi niet also houde
alse dat scudden was vergaen
zi en hebben dat werck weder bestaen
zi maeckten t dicke maer die torre brack al
vertegier die sach dat wal
dat die torre dus moeste glyden
hi zeide hi en konde niet verblyden
eer hi wiste waerby dat waer
ende dade ontbieden harentaer
sine wyze liede al byzonder
ende zeide hem al dat wonder
hi bat dat men hem geriede
doe zeiden alle zine liede
here dat en mach nyeman weten
hi en zij goet clerck vermeten
want in horen boecken staet
dat ons te kinnene waer quaet
die koninck zeide gy zegget waer
die wiseste clercke ontboet hi daer
ende zeide hem van den torre al bloet
des hadde hem allen wonder groet
hi nam die wyseste daer allene
ende zeide weetdy dinck negene
waerby mijn torre niet en staet
ick bidde iu dat gy gevet raet
ende zegget my wat den torre let
en zegdy des niet ick blive ontset
doe hem die koninck dit hadde bediet
zi zeiden zi en wisten des niet
maer hier zijn zulcke die konnen zien
aen den sterren waerby dat mach gescien
hi zeide zoecket onder iu lieden
sulcke die dit konnen bedieden
dat mijn torre niet en staet
ende geeft my den besten raet
elck vragede den ander of hi iet wiste
enege dinck van gener liste
ende twe die treckeden hem daer voert
ende zeiden wy hebben gehoert
genoech wanewy van deser aert
so lange datter zevene waert
den koninck togede men die zevene
hi vraeghde hen by horen levene
ofte zi zouden weten wel
waerby die torre so dicke vel
ja wy zeiden zi zoudet iemant weten
die koninck hevet hem vermeten
horen willen al te gevene
die raet sciet maer die zevene
bleven daer metten koninge
ende pijnden om dese dinge
ende studeerden al gemene
maer zi en vonden zake maer ene
ende zi en was groet noch clene
niet een twint van genen stene
des waren zi alle tongemake
vertegier hiet haesten die zake
ende dade die clercke vor hem komen
ende zeide wat hebdy vernomen
zi zeiden dat es een grote dinck
dattu aen ons zoecks here koninck
beide noch achte dage wy en willen niet meer
die koninck sprack dat doe ick eer
siet dat gy my dat zegget dan
te rade gingen die zeven man
die ene zeide wetegy heren
waer hen die zaken mogen keren
die wyseste sprack koemt alle gemene
elck na den anderen te my allene
ende zegget my wat gy hier af diet
ick en openbaer in anders niet
gy en willet dat dan alle raden
zi zeiden dat zi dat gerne daden
elck ginck allene toten clerck
ende hi vraeghde ombe dat werck
alle spraken si gemene
wy en weten niet van den stene
een ander dinck zien wy twaren
dat een kint van zeven jaren
geboren es sonder eertschen vader
dit zeiden die zesse allegader
ende alsi dit hadde gehoert
koemt alle zesse zeide hi voert
si quamen ende hi sprack ter stonde
gy spreket alle wt enen monde
want gy zegget alle gemene
dat gy niet en wetet van den stene
al met alle niet een twint
ende dat geboren es een kint
van zeven jaren zonder eertscen vader
dat es dat gy zegget alle gader
maer ick zegge iu gelovet des my
dat hier nyeman en zy
hi en sach dat hem zonder blijf
dat kint zoude nemen dat lijf
oeck zeggick dat zelve alse gy
ende dit hebdy gezwegen my
doe zeide die ene doet mynen raet
gy behoudet dat lijf hoe dat gaet
ende dat duncket my wesen goet
nu zegget wat men dan best doet
gy hebbet gesien al dat wy zagen
helpet ons onse lijf ontdragen
degone sprack verstaet my wale
laet ons zeggen al ene tale
dat die torre niet en mach staen
in dat fondament en zij gedaen
dat bloet van den kinde ierst te voren
dat zonder eertscen vader es geboren
ende waer dat daerinne so stonde hi scier
laet ons dit zeggen vertegier
al over een dat es best gedaen
dus mogewy metten live ontgaen
ende doden daer onse doet an staet
den koninck zullen wy geven raet
dat hi dat levendich niet zien en moet
maer die dat ierst ziet hi bringe dat bloet
dus hebben zi den raet geslechtet
ende hebben den koninck zo berechtet
die ene zeide wy en zagen niet te samen
die wijsheit die wy vernamen
maer elck zal zeggen dat hi sach
dat men dat beste kiesen mach
dus daden zi tverstaen met liste
dat die een van den anderen niet en wiste
die koninck hoerde elcken byzonder
ende doe zi zeiden dat wonder
zeide hi mach zijn een kint zonder vader
so mach dese dinck allegader
dat gy zegget wesen wale
want gy zegget al ene tale
here zeiden zi nu zegget ons dat woert
die koninck zeide dat gy hebbet gehoert
dat es al eens dat gy hebbet gesecht
doe antworden die clerke echt
here nu doet onsen raet hiernaer
ja zeide hi mochte dat wesen waer
dat een kint waer zonder vader
jaet zeiden zi allegader
hi hete ze hoeden toter stonden
dat men dit hadde ondervonden
zi zeiden en ziet noch en spreket dat kint
maer alre ierst dat men dat vint
sal men dat doden ende bringen dat bloet
die torre sal staen eest dat men dat doet
quaetheit was dat al dat zi dachten
vertegier hi dade ze wachten
men gaf hem des zi hadden noet
die koninck hem twelve doe ontboet
dat zi voeren twe ende twe te zamen
dat zi zulck een kint vernamen
ende dade hem zweren terstonden
datsi dat doden alsi dat vonden
nu merket hoe hi dat zoeken doet
zi voeren enwech tors ende te voet
die boden in vremden lande
ende ember twe ende twe in hande
so lange dat twe messelgiere
gemoeten tween doe wasser viere
die vier voeren zo lang te samen
dat zi tenen dorpe quamen
daer liepen herde vele kinder
in enen mersche meer ende minder
ende sloegen daer enen bal
merlijn die dit wiste al
sach die boden want hi was daer
ende hi trat een deel daer naer
ende gaf den rikesten enen slach
van den dorpe dat hi lach
met ener kolven vor sine scene
omdatten scelden zoude degene
dat kint sprack te merlijne waert
onreine vaderloze bastaert
die boden hoerden dat allegader
dat dat kint waer zonder vader
si quamen toten kinde dat weende
ende vrageden hem wat dat meende
hi zeide dit es enes wives zone
die niet en weet wie was degone
die dat kint an haer wan
alse merlijn hoerde spreken den man
sprack hi te hant te hemwaert
ick ben dien gy zoecken vaert
gy zwoert my te dodene scier
ende mijn bloet te bringene vertegier
zi zeiden wanen quam dy dat te voren
ick weet wel dat gy dat hebbet gezworen
antworde merlijn daer twaren
zi zeiden wilstu met ons varen
hi sprack ick vruchte mijn leven
maer wildy my des zekerheit geven
zo woudick met iu heen met allen
ende zegge wat den torre doet vallen
daer gy mijn bloet willet brengen onder
doe zi dit hoerden haddet hem wonder
ende zeiden wonder zeget dit kint
wy en doen hem niet een twint
elck zeide ick zal my eer verzweren
eer ick den kinde iet zal deren
merlijn sprack gy zult met trouwen
herbergen met myner vrouwen
ick moet hebben horen orlof
ende des mans die woent met haer in den hof
wy zullen daer zeiden zi gerne gaen
merlijn leidese vor hem zaen
te ziner moeder die was begeven
nonne ende leide een heilech leven
ende merlijn ontfinck se wel gereet
alse doe alle waren gebeet
leide hi ze te blasise zaen
ende zeide dese zochten my ombe verslaen
hi zeide toten boden zegget hem nu
hieraf die waerheit des biddick iu
ick zoude dat wel weten lieget gy iet
zi zeiden du en lieges niet
maer ick zie wel dattu zegges waer
merlijn zeide nu hoert daer naer
gy zijt gesent van westen hier
van enen koninck heet vertegier
die maeckte enen borch wel fier
alzi es drie vademe ofte vier
hoge valt zi neder zonder merren
dit doet vertegier vererren
sodat hi ombe clerke zende
doe en was daer nieman die bekende
waerby hy vel doe worpen zi lot
nochtan bleven zi des even zot
doe vonden zi dat ick was geboren
ende hem duchte datzi verloren
alle by my zouden wesen
ende droegen overeen binnen desen
datzi my doet zouden doen slaen
ende zeiden dat die torre zoude staen
als mijn bloet waer daeronder
vertegier dien hadde des wonder
ende meende dat dat waer waer
ende dade my zoecken daernaer
die clercke hieten hem enten boden
dat zi my ember zouden doden
tierst dat zi my vinden mochten
ende mijn bloet met hem brochten
doe nam twelf boden die koninck
ende dade hem zweren dese dinck
dat zi mijn bloet brengen zouden
zo zoude die torre vaste houden
van den twelven zijn dit die viere
zi quamen nu gereden sciere
daer gene kinder speelden al
ende ick die weet hoe dat komen zal
daer zi mi zochten ick sloech een kint
omdattet my zoude scelden gint
ende verwijten my myner moeder zonden
ick woude dat my dese boden vonden
blasys vraget hem of ick zegge waer
hi vragede des hem si liedent daer
zi zeiden also late ons keren
god te lande waert met eren
als hi en lieget niet een woert
blasys zeide als hi dit hoert
hi zal noch wesen herde vroet
dat waer scade dat gine verdoet
wy breken liever onsen eet
dan wy hem daden ienech leet
hi kan zovele hi wale verstaet
of wy tot hem oeck dragen haet
blasys zeide gy zegget waer
ende ick sal hem roepen naer
ende vragen hem dit ende ander saken
des hi my wel vroet sal maken
hi riep merlyne die was daer wt
ombe dat zi woudene overluet
te samene hebben hoer tale
blasys sprack al zonder hale
si willen dat ick dy vragen sal
wat eest zeide merlijn zeg dat al
hi zeide zalstu met hem varen
ja ick antworde merlijn twaren
willen zi my geloven gereit
dat men my vor den koninck leit
ende my en laten geen quaet gescien
eer icken spreke ende hebbe gesien
si geloveden hem zijn leven
blasys sprack wilstu my begeven
hoe zal ick my gehelpen konnen
mettien dat ick hebbe begonnen
hi zeide ick en zegge dy min noch meer
want du zies dat onze heer
my die genade gevet te voren
dat my die gene hebben verkoren
die my meenden hebben thoren gebode
verkoren ben ick oeck van gode
te zinen dienste ick zegge dy hoe
dat en doet nieman dat ick doe
want dat en weet nieman also gereet
dat gescien zal als ick dat weet
want ick weet bet dat zal gescien
dan alle die in der werelt zijn
ende ick moet in dat lant wesen gebrocht
daer men my wte hevet gesocht
ende daer men my sal geloven
naest gode onsen here hierboven
bet dan dat je dade man
ende du zals mi helpen dan
maken dat werck van desen boecken
ende ick sal dy somwyle soecken
ende vrage ombe northomberlant
dat es woeste ende onbekant
want die twe deel van den lande
seggick dat nieman en kande
daer zalstu wonen ende ick sal dy
beraden dat dijn orber zy
tot algader desen boecken
ende du en zals my niet zoecken
dy zal daer af komen groet geval
weetstu wat ick dy geven zal
men zal dijn werck gerne hoeren
ende van joseph dien hier te voren
god onse here gracie gaf
alstu gepijnt heves hieraf
dor hem ende dor zijn geslechte
dat god te zinen dienste echte
salstu zo vele hebben verdient
dattu zals sijn met josep vrient
ende oeck in die geselscap mijn
ick zal dy wysen waer zi zijn
daer salstu zien die scone gave
die joseph ontfinck daer ave
dat hi jhesum van den cruce dede
ende wes zeker oeck daermede
dat ick in dat rijke daer ick zal varen
die goede liede zal twaren
doen arbeiden by dage ende by nachte
ick kenne enen van josephs geslachte
die grote pine en sal niet komen
eer men den vierden koninck sal nomen
die sal artur zijn genant
du zals henegaen al te hant
ick sal dy zoeken daer du zals bliven
ende zeggen wat du zals bescriven
wetet oeck wel dat iu gewerke
prysen zullen leke ende clerke
ja sprack merlijn oeck daerna
alse dat gescreven es zo ga
in dat geselscap daer ick sprack ave
daer salstu zien die scone gave
dinen boeck zalstu met dy dragen
gene hystorien na gene sagen
ne werden zo wel gepryset ter kuer
alse van den koninck artuer
ende die dan zal wesen heer
dan hevestu verdient die eer
die zi hebben al te male
die behoren toten grale
dijn boeck sal daeraf ontfaen zijn woert
ende hi wert gerne oeck gehoert
want luttel woerde zullen zijn in desen
si en zullen te prysene wesen
dus zal hi waerdich zijn van prise
dit sprack merlijn tote blasise
ende zeide wat hi zoude ontfaen
alsene blasys hadde verstaen
was hi blyde ende sprack
merlijn negeen ongemack
mach dat my benemen noch geen leet
ick en zal doen dat gy my heet
merlijn sprack toten boden saen
ick moet te myner moeder gaen
ende nemen orlof an haer
doe gingen zi met hem al daer
hi sprack ick ben al te hande
ontboden vrouwe van vremden lande
ombe orlof kome ick tot iu
want gy moet gode dienen nu
van der gracien die hy my gaf
ende ick en mach des niet komen af
ick moet in vremde lant varen
blasys moet oeck enwech twaren
dus werdy quijt van ons beiden
si zeide god moete iu geleiden
ende ick en ben niet zo vroet
dat ick iu iet letten moet
ick woude dat blasys hier bliven mochte
waer in dat lief neen dat en dochte
niet moeder sprack doe merlijn
orlof nam hy dat moeste zijn
ende voer metten messelgieren
blasys voer enwech in deser manieren
ende ginck daer hem merlijn hiet
die anderen reden ende spaerden niet
den enen dach den anderen voert
totdat zi quamen tener poert
alset daer was een marketdach
ende merlijn daer versach
enen dorper die twe scoe daer cochte
ende leder mede daer men af mochte
stercke lappen maken saen
hi woude pelgrimasye gaen
ende merlijn loech doe hi ze droech
die boden vrageden waerombe hi loech
hi sprack om den dorper metten scoen
proevet wat hi wil metten leder doen
hi wil die scoe daermede maken
ick zegge iu dat in waren zaken
eer hi te hues koemt sal hi zijn doet
volget hem ende ziet wonder groet
hem wonderde des doe zijt hoerden daer
wy zullen weten of dat mach zijn waer
zi vraeghden den manne metten scoen
wat hi metten leder zoude doen
hi zeide ick salt nu orbaren
ick zal pelgrimasye varen
kenlick wonder dochtet hem wesen
hoe dat merlijn wiste van desen
ende zi zeiden ter selver stont
dese man duncket ons gesont
wy twe zullen hem volgen naer
ende zien of dit mach wesen waer
die twe volgeden hem eene wyle
si en gingen niet ene myle
dat die man doet vor hen lach
si keerden opten selven dach
ende zeiden wat zi hadden gesien
die ander antworden mittien
dul waren die clerke zonder waen
die ons hieten desen doetslaen
liever waer ons dat ons mesquame
dan men hem zijn leven name
dit zeiden zi heimelike ende met liste
si en waenden niet dattet merlijn wiste
ende doe zi quamen bet voert
dankede hem merlijn der woert
waeraf dankdy ons zeiden zi
van dat gy zeidet antworde hi
hem wonderde zere ombe dat woert
ende zeiden wi en mogen niet woert
gespreken du en wetes dat al
dus voeren si hene berch ende dal
ende quamen in vertegiers koninckrijcke
eens dages gereden gemeenlyke
dor ene stat daer gesciede
dat zi zagen vele armer liede
want men droech daer een kint te grave
die maghe weenden sere daer ave
die papen zongen entie clerke
merlijn begonde lachen sterke
waerom lachdy zeiden die gezellen
merlijn begonste hem vertellen
ende zeide ziedy genen man
die ginder woent ja wy wat eest dan
ende den pape die daer zinget
vor den doden dien men daer bringet
die pape zoude met rechte wenen
nu merket hoe ick dit mach menen
dien dat niet en bestaet sine handen wringet
des dat kint es lude hi zinget
si zeiden hoe zullen wy dit weten
gaet ick dar my wel vermeten
toter moeder ende vraget haer wes
dat hoer man zo droevich es
soe zal zeggen ombe zijn kint
segget dan dat en bestaet hem twint
also wel wetewy dat alze gy
dat dat met rechte des papen zy
die ginder zinget alzo hoe
ende hi weet wael zelve alzoe
dus vraeghden diegene der vrouwen
ombe hoers mannes trouwen
also als hem merlijn hadde geraden
soe zeide te hant genade
ende dat iu god vryse van der hellen
ick zal iu die waerheit vertellen
en latet mynen here niet verstaen
want hi zoude my doet slaen
doe si dit hoerden gingen zi wanderen
ende die ene zeide den anderen
wy en zagen nie zeiden die vier
waersager van deser manier
dus voeren zi henen metter vaert
totdat zi quamen in ener dachvaert
daer vertegier hoer here was
ende zi vraeghden merline das
wat hi hem tantwordene riede
vor den koninck ende zine liede
wy zullen zeiden zi senden hem tween
die zeggen zullen overeen
wat ons te voren komen zy
wat wilstu dat men zegge van dy
laet des my gebruken sprack merlijn
dat zal tuwer alre vromen zijn
want gy zegget dat dor mijn goet
ick zegge iu dan wat gy doet
ende gy en werdet oeck nember gescouden
si zeiden zegget ons wy zullen dat houden
vaert zeide hi tot vertegier
ende zegget dat gy my hebbet al hier
ende dat ick hem al sonder waen
sal zeggen hoe zijn torre zal staen
ombe dat hi my dan alzo rechte
over die quade vule knechte
die my wouden doen verslaen
ende ick zal hem zonder waen
seggen waerombe zi hem dat rieden
dit zegget hem vor al zinen lieden
ende dan doet dat hi iu heet
die boden voeren enwech gereet
ende quamen tot vertegier
doe hi ze sach verblyde hi scier
ende vraeghde hoe hem dat es gegaen
zi zeiden wael ende beeten saen
ende hoe zi vonden merline
ende al by den wille zine
ende dat hi gerne met hem quam
doe die coninck dat vernam
hi zeide wat zegdy allegader
en zochtdy niet dat kint sonder vader
ombedat gy brengen zout zijn bloet
si zeiden daer en es geen zo vroet
waersager alse es dat kint
die clerke en weten niet een twint
waerby die torre niet en mach staen
maer hi zal iu dat zeggen zaen
es dat hi vor iu komt met talen
wildy wy dodene eer wyne halen
hem hoeden onser gesellen twe
die koninck sprack ick en wil niet mee
dordy dat nemen op iu allen
dat hi zegge wat den torre doet vallen
ende op iu lijf ick latene leven
si zeiden ja wy dat waer quaet gebleven
nu voeren dese boden om merlijn saen
ende vertegier volghde hem sonder waen
alse merlijn die boden hevet vernomen
hi zeide te hant gy hebbet genomen
my op iu lijf dat es waer zeiden zi
wy hebben dat liever dan gy
doet blevet dat wy ons aventueren
ick sal iu losen wel ter kueren
sprack merlijn ende voer met hen scier
doe gemoeten zi vertegier
merlijn groetene by liever stade
ende nam hem buten tenen rade
gy dadet my zoecken zeide hi heer
ombe uwen torre die iu moyet zeer
ende hiet dat men my zoude doet slaen
ombedat met mynen bloede zoude staen
iu torre dat was iu bediet
hi loegh die dat was die iu dat riet
maer zeiden zi dat hi met my
soude staen zo seiden zi waerheit dy
vertegier sprack tot hem gereet
seghstu my hieraf die waerheit
ick sal met hen doen al uwen wille
nu gawy zeide merlijn stille
totten clercken ick sal hem allen
vragen wat den torre doet vallen
si en zullen dat niet konnen geseggen
aldus gingen zi daer leggen
die stene van den groeten werke
aldus ontboden zi die clerke
ende doe zi quamen vor vertegier
vraeghde hem merlijn herde scier
gy heren hoe valt deze steen
zi zeiden wy en weten dinck negeen
dan wy zeiden den koninck
vertegier zeide vremde dinck
was dat gy my zeidet allegader
dat ick zoude doen zoecken zonder vader
een kint ick en weet hoe dat is vonden
merlijn sprack tenselven stonden
over dul houdet gy den koninck
dat gy dadet zoecken zulken kint
dat en was niet te ziner vromen
gy vondet dat ter erden was komen
een kint zonder eertschen vader
dat doden zoude iu alte gader
ende dadet den koninge dat verstaen
dat hi dat kint dade doet slaen
ende leide in dat fondament zijn bloet
die torre zoude dan wesen goet
dit zeidy om te lengene iu lijf
elck wart vervaert als een keytijf
alse die sterven waenden doe
merlijn sprack den koninck toe
here nu moechdy wael verstaen
dat zi my niet en willen verslaen
omb uwen torre maer omb hoer leven
vrage des hem daer ick zij beneven
si en zullen des loechenen niet een haer
die koninck zeide zeghet hi my waer
ja hi zeiden zi alle gereet
maer wy en weten niet hoe hi dat weet
ende wy bidden iu here goet
dat gy ons niet en verdoet
eer wy dan zien sonder waen
hoe die torre by hem sal staen
merlijn sprack gy en stervet niet
eer gy dat metten ogen ziet
doe sprack merlijn tot vertegier
gy zoudet gerne weten scier
wat dit werck dus vallen doet
wilstu doen wat my duncket goet
gy zult die waerheit weten scier
onder den torre es een rivier
ende onder den watre zijn twe steen
twe draken die no groot noch cleen
en zien zijn daeronder groet
die ene es wit die ander roet
die ene weet wael dat die ander es daer
alse hem die last dan wert te zwaer
maken zi zo groet baraet
dat al vallet dat op hem staet
doe dat bezoecken du zals dat vinden
ende doet my hangen ende binden
ne vindestu dat niet ende oeck verworgen
ende vindestu dat laet gaen myne borgen
die koninck zeide zegstu my waer
so en is nergen verre noch naer
man zo wijs noch zo vroet
maer zech hoe men dit best doet
merlijn sprack met meneger kerre
sal men die erde nemen verre
te hant die koninck dat doen dede
dit dochte den lieden dullechede
al en dorstensi hem des niet bevroeden
merlijn dade die clerke hoeden
men wachte ginder lange stonden
so lange dat zi dat water vonden
doe ontboet men vertegier
ende hi brochte daer merlyne scier
si zien dat water herde groet
entie koninck hi ontboet
hem twe aldaer zijn raet an stoet
ende zeide dit kint es zere vroet
hi zeghet hier onder zijn twe draken
so vele en kostet my niet dat maken
ick en wil doen al zinen raet
doe riep hi merlyne al daer hi staet
van den watre zeidy eerst waer
ick en weet of die draken zijn daer
merlijn zeide eer men dat ziet
en kan men dat geweten niet
merlijn sprack hi vrient nu zech
hoe zal men dat water bringen enwech
met groten grachten zal men dat al
leiden in dat diepe dal
die grachten zijn begonnen scier
ende merlijn sprack tot vertegier
die draken die daer onder wanderen
tierst dat die ene koemt ten anderen
sal die ene den anderen doet slaen
ontbiedet iu hoge liede saen
die scouwen mogen desen wijch
want dat hoerre tweer krijch
grote dinck zal bedieden
die koninck sprack ick zalse ontbieden
over dach ende over nacht
ontboet hi al zine macht
ridders clerke ende baroene
ende zeide hem van merlijns doene
ende hoe die draken zouden striden
zi zeiden vraechdy hem niet siden
welck anderen doet zoude slaen
neen ick zeide hi zonder waen
doe dat water ute was al rene
bleken daer die grote stene
merlijn zeide ziedy gene saken
ja wy wael daer zijn die draken
sprack merlijn al overluet
hoe zal mense best bringen wt
zeide vertegier ende merlijn sprack
zi en doen nieman ongemack
eer die ene koemt an den anderen al
dan zullen zi vechten alzo wal
tote dien dat die ene ondergaet
die koninck vragede ende zijn raet
welck haerre daer te stervene steet
merlijn zeide nadat ick dat weet
ende sculdech ben te zeggene dan
seggick dy dat gerne vor drie man
die koninck riep daer wt drie
ende vor diegene zeide hi
wat merlijn sprack doe zeidensi al
vraget welck drake verwinnen sal
merlijn zeide dese drie man
zijn van dinen rade dan
ja si bet dan ieman el
so mach ick hen dat zeggen wel
sprack merlijn al openbaer
die koninck sprack dat es waer
hi zeide ick wil dat gy wetet ditte
dat verwinnen zal die witte
hi zal tierst grote pine dogen
groet lijckteken sal dit togen
die konde geweten wat dit bediet
maer nieman en zeggickt eert gesciet
hi hiet dat men den steen op trake
doe quam daerwt een wit drake
tierst datten die liede zagen
begonden zi daeraf versagen
hi was eyslick ende groet
den anderen vonden zi die was roet
daeraf waren zi versaget meer
want hi was tonsiene zeer
die koninck waende op hem den zege
merlijn sprack laet gaen hoer wege
mine borgen want zi zijn quite
die koninck sprack dat zij met vlijte
mettien quamen zo na die draken
dat zi hem daer onderstaken
porrende daer elck den andren vernam
mittien worden zi zere gram
ende voeren te samene met ten tanden
noch man in genen landen
beeste in stride zach zo stuer
si vochten den dach al duer
enten andren totten myddage
alle die liede die dat zagen
meenden wael die waerheit bekinnen
dat die roede zoude winnen
so lange dat die witte wtwarp
wter nasen wten monde een vuer so scarp
dattie rode verbrande van der hitte
doe lach neder oeck die witte
ende en levede maer drie dage daernaer
doe zeiden alle die waren daer
dit wonder en zach nieman eer
doe zeide merlijn koninck heer
nu maket uwen casteel weder
hi en zal nu nember vallen neder
vertegier hiet dat men dat werck
maken zoude hoge ende sterck
dicke hi an merlyne zochte
wat die strijt bedieden mochte
ende waerombe die rode zo lange hadd beste
merlijn antworde hem in dat leste
dat bediet al sonder waen
alle die dinge die zijn gedaen
entie noch te gesciene zijn
wilstu my geven die trouwe dijn
dat daer my niet af gesciet
ick zal dy zeggen wat dat bediet
ende dese zekerhede my doe
vor degene die daer horen toe
dat doe ick gerne sprack vertegier
so gaet ende doet komen hier
uwen raet entie clerke saen
die om den torre zijn gevaen
vertegier hi dade ze halen
merlijn zette die clerke in talen
ende zeide hoe dul dat gy waert
doe gy plaget al zulker aert
ende gy niet en waert zulke liede
alse betaemde geleerden diede
ende gy wael oeck wesen mochtet
hierombe vondy dat gy zochtet
gy zaget wel dat ick was geboren
die iu dat brochten te voren
togeden dat ick iu zoude doet slaen
omdat ick hem ben ontgaen
wouden zi dat gy my haddet verslegen
maer ick hebbe daer enen heer tegen
die my hoedet tegen hoer bedriegen
ende ick zal ze zere doen liegen
van my en koemt iu nember quaet
wildy doen al mynen raet
quaet en docht den clerken niet
dat hen merlijn daer onthiet
blidelike hebben zi geantwoert
ende zeiden du en bringes niet voert
dat ons te doene onwaert hevet
want du bist die wiseste die levet
merlijn sprack van deser aert
en onderwint iu niet vorwaert
dit zekert my ende dan gaet
te biechte dat is mijn raet
doet penitencie gy hebbet gesondet
dat gy die ziele niet verwondet
ende ick late iu varen quite
si dankeden des met groten vlyte
ende zeiden datzi dat gerne daden
dus zijn zi van der doet ontladen
alle die dat zagen sprakens hem eer
die koninck sprack te merlyne meer
ende zeide dune segges my niet
wat der draken kamp bediet
van den anderen hebbick wael gehoert
noch berichte my bet voert
merlijn sprack die rode drake
bediet dy ende dine sake
entie witte constans kinder
vertegier scaemde hem ginder
doe zeide merlijn es dy dat leet
ick zwige dan van dat ick des weet
vertegier sprack hier en staet
nieman hi en is wael mijn raet
daerombe zech my wat dat bediet
die waerheit ende anders niet
merlijn sprack du hoers van my
dat die rode betekent dy
ick zal dy zeggen hoe ick dat mene
constans kinder die bleven clene
doe zi horen vader verloren
ende hadstu ze alzo verkoren
alse du te rechte zouds hebben gedaen
du haddes hem in staden gestaen
tegen alle die nu leven
nu hevestu se slants verdreven
ende houds dat lant al in dijn gewout
ombdat dy dat volck al was hout
alse si raet an dy gesochten
des zi niet ontberen en mochten
dades du dy wt hoeren rade
sie doe engelant nam scade
ende dat volck kroende dy vor here
du zeides du en mochts nembermere
coninck zijn over die genoet
die koninck moynes en waer doet
ende si verstonden dat wael diet hoerden
dus dadestu dinen koninck vermoerden
sine broeder ontfloen te hant
noch onthoudstu hem hoer lant
ende als diegene tot dy quamen
die den koninck zijn leven namen
dadestu se ontlijven gereet
alse of dy sijn doet waer leet
maer dattu beheldes dijn rijke
dat was ene quade gelijke
om dijn behout maeckstu den steen
maer dy en mach helpen dinck negeen
robert zeghet dat die koninck zeide
merlijn du zechs al waerheide
ombe raet biddick dy zekerlike
du bist die vroetste van ertrike
hierombe zech my zonder blijf
hoe ick verliesen zal mijn lijf
merlijn sprack en dadick des niet
sone zeide ick niet al dat bediet
ick weet dy des danck sprack vertegier
merlijn zeide verstant my hier
dyne macht bediet die rode drake
entie witte der kinder zake
die wten lande zijn gereden
ende dat si oeck lange streden
bediedet dattu hoer lant
lange heves gehat in diner hant
dat die witte den roden brande
bediet alzo ick dat bekande
dattu zouds bernen van horen viere
en gelove des in gener maniere
dat dy dijn steen helpe wter noet
du en zals aldus bliven doet
alse dit hoerde die koninck ginder
vragede hi waer zijn die kinder
merlijn zeide in genen meer
daer zi hebben een krachtech heer
ende zullen hier komen ombe vechten
ende zeggen datzi willen rechten
over dy al zonder bliven
dattu moynes dades ontliven
si zullen havenen ende menech scipmester
over drie maende te wincester
gram was die koninck omb die maer
ende vragede merline daernaer
of dat anders niet mochte zijn
neen t waren sprack merlijn
si zullen dy bernen dat en mach niet bliven
also alstu zages ontliven
den witten den roden drake
dus eynde merlijn zine sprake
doe dit merlijn seide te voren
enes dages als gy moecht horen
dade hi te samene zine liede
aldus mene ick dat gesciede
doe quam merlijn te wincester
die meneger wijsheit es mester
daer constans kinder zouden landen
vertegiers liede niet en kanden
waerombe zi verzamelt quamen
eer zi dat van merline vernamen
ende te hant merlijn danen sciet
doe hi dit vertegier hadde bediet
ende ginck te blasyse waert
ende zeide hem dat hi zine vaert
wael na willen hadde volbrocht
daer hi ombe was gesocht
hi vertelde blasyse al die zaken
ende hiet ze hem in dat boeck maken
lange wijle was merlijn ginder
tote datten zochten constans kinder
ende vertegier ontbeide den dach
des hem merlijn dade gewach
des dages sagen die van wincester
gescepet volck ende menegen mester
die constans kinder daer brochten
vertegier zach dat zi hem sochten
ende hiet wapenen zijn heer
ende vor die havene staen toter weer
maer die te voren op hem vochten
lettene daer al dat zi mochten
ende constans kinder wouden landen
ende tierst datze die liede bekanden
haddes hem wonder wanen zi quamen
die kinder doe havene namen
die vor die havene stonden ter weer
vrageden doe wes es dat heer
ende zi antworden hem aldus
dat s aurelius ambrosius
ende uter ende pandragoen
ende komen ende willen wrake doen
over vertegier al te hant
die valscelike hout hoer lant
ende horen broeder moerden dede
hierombe comensi hier ter stede
ende alse die van der stat vernamen
dat hoers heren kinder quamen
ende si kracht van lieden brochten
gevel dat zi daer tegen vochten
dat daer hem scade af mochte gescien
ontseiden si vertegier mettien
ende aldus van vertegier scieden
dat meeste deel van sinen lieden
doe hadde hi vaer van desen dingen
hi hiet die hem niet ontgingen
datsi dat hues zouden besetten
si dadent te hant al zonder letten
nu hebben die scepen havene genomen
entie ridders zijn wtgekomen
entie van wincester groet ende clene
quamen tegen hem gemene
ende ontfingense vor heren
die hem an vertegier keren
helden die borch met groter weer
op hem so vocht al dat heer
so lange dat in enen tyde
pandragoen in enen stryde
den casteel ontstack met viere
ende verbrande vertegiere
aldus wonnen si al dat lant
ende ontboden al te hant
achterlande harentare
die daer tegen hem nu ware
dat zi ze aldus zouden bezoecken
hier es dat ende van tween boecken
dit boeck zeghet voert openbaer
tiersten dattet dat lant wart gewaer
waren die heren herde blyde
ende ontfingen ze te stryde
aldus zo wonnen zi dat lant
aurelius ambrosius maeckte te hant
enen koninck van pandragoene
ende was hem getrouwe in allen doene
vertegier die hadde in den lande
den sennes geset in die hande
die castele ende oeck die borge
des hadden die kerstene zorge
pandragoen zat een half iaer
vor eener borgh dat was waer
daerynne belegen was hangis
sine liede berieden hem dies
hoe men gewonne den casteel
doe waren daer liede een deel
die van merline spraken
hoe hi bediede van den draken
vertegier al sijn doen
zi namen uter ende pandragoen
buyten den lieden ende al bysonder
ende zeiden hem van merlijns wonder
dat hi waer die beste divijn
die in der werelt mochte zijn
ende woude hi oeck hi dade bekinnen
of men die borch iet mochte gewinnen
pandragoen sprack waer zoude men dan
vinden also wijsen man
si zeiden wy en weten waer
maer dat wetewy wael openbaer
als men van hem spreket dat hi dat weet
ende woude hi hi quame gereet
pandragoen sprack al te hant
ick salne vinden es hi in dat lant
dus dade die coninck pandragoen
merlyne nu zoecken doen
in dat lant daer men hem vinden mochte
doe merlijn wiste dat men hem zochte
nam hi an blasise orlof saen
ende es in een dorp gegaen
daer hi des conincks boden wiste
quam hi in gegaen met liste
op zinen hals met ener maetsue
twe grote scoen al nuwe
ende enen quaden rock hadde hi ane
nu was hi in ziner gedane
rechte als hi een wilt man waer
dus quam hi gegaen aldaer
daer des conincks boden lagen
ende tallerierst dat zi hem zagen
wonderdes hem ende zeiden dan
dit doncket ons wesen een quaet man
hi ginck te hem ende zeide dese tale
gy en doet niet zeide hi wale
iuwes heren bodescap te ziner vromen
daer gy ombe hier zijt gecomen
ombe te zoeckene den divijn
die geheten es merlijn
doe zi dit hoerden zi zeiden gemene
welck duvel zeide dat dezen vileine
hi zeide doe waer dat geheten my
ick haddene vonden eer dan gy
weetstu daer iet af zeiden zy mettien
of hevestu hem iergen gesien
gesien heb icken sprack merlijn
ende ick weet wael waer zine pade zijn
ende dat gy hem zoecket ende doet arbeit
en helpet iu niet heeft hi my geseit
al met alle niet een twint
al is dat sake dat gy hem vint
hi ne voer niet no min no meer
als gy comet tot uwen heer
secht dat hi die borch wint in geenre wijs
eer dat doet es hangys
ende van al des konincks lieden
die merline te zoeckene rieden
so es hoerre twe min dan vive
van hem allen nu te live
juwen here secht van den drien
ende secht wat gy hebbet gesien
ende secht hem zocht hine in desen woude
dat hine daerinne vinden zoude
hi en zal met nieman willen varen
dan met den koninck twaren
dus sprack hi daer dat die boden horen
ende eer zi dat wisten hadden sine verloren
ende elkerlyck sach op anderen
ende zeiden laet ons hene wanderen
dat was die duvel dat wy spraken
wat willewy doen met desen saken
dat es best sint dat ons es gevallen
dat wi dat onsen here verkallen
enwech voeren die boden saen
doe si hoer dachvaert hadden gedaen
quamen zi tot pandragoene
doe hise sach in dien doene
vragede hi oft zi hadden gebrocht
dengenen dien si hadden gesocht
here zeiden si versame die liede dijn
die dy zeiden van den divijn
pandragoen dade ze ontbieden
ende alsi quamen tot hem lieden
seiden zi wat hem was gesciet
ende wat hem die dorper riet
ende dat daer twe doet zouden wesen
van dien die rieden te zoeckene desen
dat es waer zeiden zi
die coninck sprack dat doncket my
hem wonderde in hoer gedochte
wie die dorper wesen mochte
zine dachten niet van merline
dat hi ander gedane dan zine
enegerwijs genemen mochte
zi dachten doe in hoer gedochte
dat nieman van hangys doet
dan merlijn wiste cleyne no groet
den boden vrageden zi of waer waer
dat hem die dorper brachte die maer
zi zeiden in northomberlant
daer wi aten quam hi te hant
in die herberge tot ons gaende
doe sprack daer een dat hi waende
dat dat merlijn wael wesen mochte
ende woude dat hem die coninck sochte
pandragoen sprack ick zal daer varen
ende laten uter hier twaren
ende die merlijn hebben gesien
zullen daer my ombe helpen spien
zi voeren in northomberlant
ombe mare vragedensi te hant
negene en hebbenze gevreest
die koninck quam in enen foreest
ende een van sinen lieden vant
enen herde al te hant
die vele beeste hoede daer
ende hi vragede wanen hi waer
hi zeide van northomberlant
ben ick eens goeden mannes seriant
maer ick sprack gisteren enen man
die my dat zeggen began
dattene coninck pandragoen
zoude zoecken dat es een zwaer doen
die bode sprack zech waer hi sy
hi zeide ick zegge dat node dy
dat ick den coninck zoude vertellen
so com met my te minen gesellen
ick late dy den coninck zien
wie woude dan myner beesten plien
ick en hebbe een twint oeck niet te doene
metten coninck pandragoene
maer waer hi hier ick wysede hem dan
waer hi vinden mochte den man
hi zeide ick zalne dy halen te hant
hi voer daer hi den coninck vant
ende vertelde hem van den zaken t waer
die coninck zeide varewy daer
aldus quamen si tot den kornuet
die knape sprack al overluet
siet waer ick den koninck bringe
nu vertel ons alle die dinge
du zoeckes merline du en kans hem twaren
vinden hy en wille dy openbaren
maer vare tegen die poerte gereet
hi zal daer comen dat ick wael weet
hoe gelove ick des sprack pandragoen
merlijn zeide wildy dat niet doen
in trouwen soe laet dat staen
maer dat is dompheit zonder waen niet
hoert men na valscen rade iet
die koninck sprack ick en mestrouwe dy
doe zeide merlijn alse dat dy nu staet
so geve ick dy den besten raet
dan ieman die iu es by
ende voorwaer zeggick dat dy
die coninck voer toter iersten poert
die hy daer nomen hoert
doe quam daer te hove een man
die goede cleder hadde an
ende zeide laet my te pandragoene
men dade dat hi sprack alse die koene
here zeide hi merlijn zent my tot dy
ende zeide my dat hi diegene zy
dien gy in genen bossche vont
een waerteecken sprack zijn mont
dat hy hier te komene zeide
huden ende dat es waerhede
maer du en heves zijns gene noet
die koninck zeide ick doe wel groet
ende ick zegge dy dat ick en zoude
negenen man spreken also boude
merlijn zeide goede mere
ontbiedet hi dy by my here
dijn broeder uter hevet gedoet
hangys dinen viant groet
den koninck wonderdes ende zeide
vrient zegstu my waerhede
doe zeide hy tote pandragoene
wat hebbick daer mede te doene
gelovestu des niet zo bistu niet wijs
ondervinde die waerheit dies
ende geloves of dat es waer
die koninck sant twe boden daer
op perden van goeder lusten
ende heet hem datze niet en rusten
hent zi die waerheit hebben vernomen
hierenbinnen ander boden komen
die desen boden gemoeten
ende pandragoene voeren groeten
die hem die waerheit zouden ontbinden
tierst dat zi hem onderkinden
reden zi toten koninck te samen
mettien zi den raet daer namen
hoe uter hangyse sloech
die koninck zeide dat es genoech
swiget also lief gy wilt leven
aldus es die tale gebleven
wonder haddes den koninck in sijn gedochte
hoe so dit merlijn weten mochte
hy woude omb hem daer nog dagen
want hy hem geerne zoude vragen
hoe hangys waer blyven doet
doe quam tot hem een man groet
die goede cleder hadde angedaen
aldaer die koninck quam gegaen
die man ontboet hem goeden dach
ende vragede hem waerombe hi daer lach
hy zeide merline ick hier ontbeide
hent dat hy kome als hy zeide
gy en zijt niet zeide hy al te vroet
dat gyne zaget ende vor iu stoet
ende gyne niet kennen mocht indien
roepse die hem hebben gesien
ende vraget of ick dat iet wesen mochte
mettien men die daer brochte
die koninck sprack ombe den divijn
die geheten es merlijn
hebbewy hier lange gedaget
kendy hem iet of gyne saget
here zeiden zy dat en mochte niet zijn
wy en zouden kennen zijn anschijn
by den koninck stont die man
ende antworde den lieden dan
es hier ieman van hier binnen
die merline mochte kinnen
zi antworden zine zede
en mochten wy niet kinnen mede
al wetewy hoe hy es gedaen
die man zeide gy zult verstaen
dat gy den man niet kinnet wel
by zyner gedane ende niet el
kendy hem of gyne saecht in die ogen
ick zal iu zine gelijcke togen
doe riep hy in ene kemenade
pandragoene tenen rade
ende zeide here ick ben merlijn
ick wil zijn die raet al dijn
ende uters uwes broeder mede
hier ombe zoeck gy my gerede
iu volck en kint niet wel mijn doen
roepse hierin heer pandragoen
zi zullen zeggen ick ben gevonden
ende woude ick zy en konden
my gekinnen nembermeer
pandragoen was blyde zeer
ende hy riep degene doen binnen
die zeiden dat si merline kinnen
ende merlijn was also gedaen
als sine tierst sagen zonder waen
dit es merlijn zeiden zy al
die koninck zeide weetdy dat wal
ja wy zeiden zy dit es merlijn
hy zeide wy weten nu den fijn
doe sprack die koninck ter selver stat
merlijn geerne bade ick in dat
dat gy my waret van herten houd
want menech man ionck ende out
hevet my gezecht dat gy zijt wijs
merlijn zeide in gener wijs
vraechdy my iet dat ick weet
ick en zal iu dat zeggen wel gereet
die koninck zeide sprack ick iu iet
sint dat ick wten woude schiet
merlijn zeide doe heer koninck
ick was die by den beesten ginck
entie dat iu zeide van hangys doet
den koninck hadde des wonder groet
zy zeiden here dusdane zaken
en zagen wy hem niet maken
ende hy mach doen ende berechten
dat ander liede soude ontfechten
condy my dat geseggen iet
sprack die koninck hoe hangys liet
sijn lijf ende hoe gy dat vernaemt
merlijn sprack doe gy hier quaemt
woude hangys uter doet slaen
ende ick daden dat te wetene saen
danck hebbe hy hy geloefde my
ende ick zeide hem daerby
hangys doeget ende zine kracht
ende dat hy zoude als dat waer nacht
allene komen in dat paveloen
ombe dat hi hem sterven waende doen
oevele dochtem dat wesen waer
maer zo vele helt hi hem daer naer
dat hy zijn paveloen by nachte
dat nieman en wiste allene wachte
so lange dat hangys quam
ende alsen uter vernam
so liet hine wael binnen komen
ende als hy uter niet en hevet vernomen
woude hi hem selven doden van rouwen
maer uter die was eer entrouwen
ende sloechen aldaer toter doet
des hadde die koninck wonder groet
merlijn hoe waerdy doe gedaen
want my wondert des zonder waen
dat ick des gelove min no meer
ick was gedaen doe heer
als een out man ende een vroet
mijn raet dochten wesen goet
ick zeidene ziet dat gy iu wacht
ende doedy des niet ghy stervet te nacht
ontdeckede gy hem anders iet
sprack die koninck here neen ick niet
ende hy en sal des weten niet een woert
eer hy iu dat vertellen hoert
doe sprack hy wildy met my varen
ick hebbe uwer te doene twaren
merlijn sprack ick doe dat vele teer
nochtan zullen zi vele te meer
iuwe liede tornen gelovet my
maer ziedy dat ick iu nutte zy
doer hem zult gy te min doen
doe sprack die koninck pandragoen
gy hebbet my nu des gemaket vroet
es dat waer dat gy hebbet behoet
uter ende zine doet gelet
ick sal iu geloven te bet
coninck zeide hy vrage des uwen broeder
ende dan moechdy des zijn te vroeder
of hi des lyet gelovet my dan
ende ick weet wael als ick doe an
die gedane als ick hadde ane
doe ick hem dat dade te verstane
en zuldy my mogen kennen niet
ende dat zal zijn hoe dat gesciet
van huden over twalef dage
die koninck sprack al sonder sage
wistick gerne als gy woudet
dat gy uter spreken zoudet
gy zult dat weten maer hoedet iu des
dat gy niet en zijt onwes
dat ander liede weten mogen
bevinde ick iu met ener logen
ick en betrouwe iu nembermeer wale
ick zal iu proeven te menegen male
dat es my lief sprack pandragoen
merlijn zeide gy wetet mijn doen
dat zal over twalef dage zijn
dat ick zal spreken den broeder dijn
mettien nam merlijn oerlof
ende ginck tot in blasys hof
ende blasys hevet al dit bescreven
ende van hem es ons dat gebleven
die coninck voer an zine zijde
uter sijn broeder die was blyde
tierst dat hyne komen sach
was hi blide al den dach
die koninck leidene buten lieden
ende zeide hem die saken die hem gescieden
van angyse alse hem dat merlijn zeide
uter zeide dat es waerhede
ick meende ick dat wiste ende nieman el
ende een goet man die my wel
hoede dat ick niet en bleef verloren
here wanen quam iu dit te voren
hy zeide gy wetet wel dat ick dat weet
broeder nu zegget my gereet
die iu warnde wat manne hi was
ick wane gy niet en wetet das
dat iu hangys gerne hadde gedoet
by der trouwen die god geboet
ick en weet wie hi wesen mochte
maer een goet man hi my dochte
des gelove ick over een
dor al dat dat logene sceen
dat hangys hier komen zoude
ombe dat hi my moerden woude
pandragoen zeide broeder
of gyne zaget waerdy des iet te vroeder
uter zeide ia ick meene dan
die koninck sprack hout iu daeran
dat hi iu binnen elven dagen sal
spreken dat en doe groet ongeval
maer al den dach weset met my
tote dien dattet avent zy
so dat ick bescouwen mach
alle die iu spreken op dien dach
te wetene of icken kinnen konde
in eneger wijs teneger stonde
uter sprack wat des gesciet
dan en scheide ick van iu niet
ick en sal eer weten neen of ia
eer ick iergen van iu ga
elck heeft dit den andren gelovet
ende hebben te samene gehovet
ende merlijn die dit wiste allegader
zeide dit blasise den geestleken vader
hoe uter ende pandragoen
visierden onder hem dit doen
ende hoe hem die koninck proeven woude
blasys vraechde hem wat hi zoude
doen dat hi dat volbringen mochte
hi zeide ick merke in mynen gedochte
dat zi jonck zijn ende blyde
ende mochtese an myne zyde
te mynen wille niet bet gereken
dan met spraken die ick kan spreken
ende doen wonderleke saken
dat ickse lachgende sal maken
ende oeck so kenne ick ene vrouwe
die uter mint op gerechte trouwe
ick sal hem een paer letteren bringen
van zinen lieve in zulken dingen
dat hi zal houden vor waerheit
want ick weet al hoer hemelecheit
als dat uter van my hoert
sal hem wonderen derre woert
want dat es hoer hemelecheit
dan sal die dach lyden gereit
dat zi my niet zullen zien
ende niet bekinnen in dien
des anderen dages sal ick my
hem ontdecken dan zullen zy
my des weten meerre danck
hierenbinnen quam der sonnen opganck
van den dach van merlijns gelove
dat hi zoude komen te hove
ende was gedaen als een knecht
dien uter hadde gesien echt
wonende met zinen lieve
doe hi quam met sinen brieve
sprack hi here mijn vrouwe groetet iu
ende zent iu deze letteren nu
des was uter herde vro
ende meende dattet ware also
die letteren zeiden gelovet den knechte
want gy moget wel doen met rechte
wat dat hi zeghet dat es waer
iu amye sentene daer
merlijn zeide hem daer al die woert
die hy weet dat hi gerne hoert
dus was merlijn dat es waer
toten avende vor hem daer
ende uter was met hem blyde
doe dat was komen na vespertyde
wonderde des den koninge ende was gram
dat merlijn ginder niet en quam
fy dachte hi hevet merlijn gelogen
mettien wilt hem merlijn togen
ende ginck over ene zide staen
ende was rechte als die man gedaen
die ierst tote uter quam
ende als uter den man vernam
kende hine ende bat dat hi ontbeide
tote dat hi dat den koninge zeide
hi zeide gerne ende uter ginck
ende zeidet zinen broeder den koninck
dat die man daer komen waer
die koninck vragede der maer
is hi dat die iu warnde dan
ja sprack hi dat is die zelve man
die koninck zeide gaet ende proevet bet
ende secht my dan by uwer wet
uter komet weder ende ziet
den man dien hi ginder liet
die noch daer sijns ontbeide
hi kendene wael ende gereede
zeide hi here hebbet danck groet
dat gy my loestet van der doet
welkomen moetty my nu zijn
maer wonder heb ick in dat herte mijn
hoe mijn here die koninck
geweten mochte dese dinck
want hi my tellede dat gy my zeide
daertoe zeide hi my oeck gereede
al dat my es geschiet
seder dat hy my hier liet
ende dat gy hier zoudt komen heden
daertoe hevet hi my gebeden
dat icken dat te wetene dade
als ick met iu waer te rade
hy zeide my oeck of gy waert dat
dat icken dat ontbode ter stat
ende dat hi dit weet al bloet
des hevet my wonder al te groet
merlijn sprack haelten daer hy zy
ende vrage des hem vor my
uter ginck ombe zinen heer
ende beval den lieden zeer
dat zy daer nieman in laten gaen
alse uter enwech was also saen
verkeerde hem merlijn ende nam
sine gelike die metten letteren quam
ende alse uter den koninck brochte
vonden zi den knecht ende uter zochte
den goeden man ende hi zwoer zeer
hi stont hier nu by onsen heer
nu vindick hier den messelgier
die my die letteren brochte hier
ontbeidet here ick zal den lieden vragen
of zi hier ieman wtgaen zagen
ofte desen knecht hier in gaen
die koninck begonste lachen saen
uter zeide zaechdy hier iet
enegen man in corter tijt
sint dat ick ombe den koninck ginck
zi zeiden neen wy waerliker dinck
hi sprack toten koninge na desen
ick en weet wat dit mach wesen
hi sprack toten knechte hoerstuet
ginck hier ieman in of wt
hi zeide ick was hier by iu dan
doe gy spraeckt tegen dien man
doe sprack uter ten koninge metter vaert
also moet ick zijn bewaert
alse my dit geschiede nie
dat ick nu metten ogen zie
die koninck maeckte daeraf groet spel
dat dat merlijn was wiste hi wel
ay lieve broeder sprack pandragoen
weetdy wie hi es dese garsoen
hi zeide my hy was iu gesent
nu proevet of gyne iet kent
hi zeide ia ick wat duncket iu dan
sprack die koninck mochtet zijn die man
die gy sochtet nu hier na desen
uter zeide dat en mochte niet wesen
gawy enwech sprack pandragoen
wil hi hem te kennen doen
so hebbewyne lichte gevonden
wt gingen zi te dien stonden
alsi een stucke hadden gegaen
riepenzi een ridder saen
gaet ziet wie daer inne zy
als hy daer quam so sach hy
waer die man opten bedde sat
hi keerde weder ende zeide dat
uter sprack genade god heer
ick wane ick zie dat nieman eer
en zach die in der werelt was
dit es die man die my genas
die koninck was blider dan zi some
ende hieten wesen wellekome
die koninck zeide en waer iu dat niet leet
ick zeide hem geerne hoe gy heet
ende oeck wie dat gy zijt
merlijn sprack ter zelver tijt
dat es my lief die koninck zeide echt
uter broeder waer es die knecht
die tot iu quam die messelgier
uter sprack hi was nu hier
doe riep merlijn den koninck wt
ende zeide hem al overluet
wat maren hi van den vrouwen zeide
ende wat hi hem te voren leide
doe riep die koninck uter wt
die iu brochte dat saluet
van uwen lieve waer es hi nu
ick soudene geerne spreken vor iu
die iu die goede letteren gaf
uter zeide wat weetdy daeraf
die koninck zeide dat ick des weet dan
zal ick iu zeggen vor desen man
van dien dat staet in dien brief
uter zeide dat es my lief
hi en wiste niet dattet hem was kont
die koninck zeide al dat daer inne stont
uter sprack doe toten koninck
here hoe weetty al dese dinck
ende dat gy achterst zeide
die koninck zeide ick zegge dat gereide
gebiedet my dese goede man
uter sprack wat gaet des hem an
die koninck zeide ick en zegget iu niet
dat en zij dat hi dat my gebiet
des wonderde uter zeer
ende zeide es iu dat lief mijn heer
my vertellet al dit wonder
latet maer ons drien bysonder
gar oevele sprack die koninck dan
weetdy wie hy es dese man
maer dat weet ick wel sekerlike
hi es die vroedeste van eertrike
hi hevet die macht die ick iu zal zeggen
daer ons vele aen zal leggen
dit es die knape die iu gaf
die letteren daer ick iu zeide af
uter sprack mach dat waer wesen
so en hoerde ick nie zulck wonder lesen
die koninck zeide gelove des bet
dan eneger zake die gy wet
ick en geloves niet zonder waen
eer hy my dat anders doet verstaen
die koninck bat merline hertelike
dat hi hem togede die gelike
gerne zeide hi gaet daer wt beide
ick toge hem den knecht gereide
si gingen wt ende keerden saen
doe was hi als die knecht gedaen
ende vragede wat hi woude ontbieden
sinen lieve eer zi scieden
die koninck pandragoen sprack echt
wat duncket iu van dezen knecht
geloofdy dat hi dat es gereet
uter zeide ick en weet
wat ick iu hier af mach zeggen
die koninck sprack laet nederleggen
allen twifel ende allen waen
dit was hi die iu dade verstaen
dat iu hangys doden zoude
entien ick zochte ick genen woude
hi weet dat gesciet es al
ende oeck dat gescien sal
ick woude dat hi ons oeck woude geraden
ende wy al by sinen wille daden
uter sprack wy hadden des noet
doe daden zi des an hem bede groet
dat hi hem zoude wesen by
hi zeide wetet dat wael van my
al dat ick wille dat ick dat weet
zi zeiden dat wetewy gereet
ende dat gy die waerheit wetet van my
merlijn gy en loget my nie
uter ia ende heb ick waerheit
iu van hangyse nu geseit
ende daertoe van uwer mynnen
die gy nie en lietet bekinnen
uter zeide ia gy gy doet
ende ombedat ghy zijt zo vroet
zo zage wy veel te eer dat gy
minen here altoes waret by
merlijn sprack ick doe dat vele te eer
maer gy twe ende nieman meer
moget weten hoe dat met my staet
ende ick moet so hoe dat gaet
in brytanien wesen saen
maer dat mach zo niet vergaen
ick en zal meer denken op iu
dan ombe ieman die levet nu
ende wat node iu toe gaet
ick zal wesen al iu raet
al ga ick enwech en achtes niet
als gy my wederkomen siet
so doet my vor iu liede eer
men sal mijns achten te meer
den quaden sal dit wesen leet
die my ende iu haten gereet
maer zi en zullens niet dorren togen
doedy my ere vor haren ogen
ick en verkeer my nu in langer tijt
sonder daer gy twe zijt
te hant zal ick komen in die zale
dan zullen zi dat weten al te male
ende zeggen dat ick gekomen ben
dan doet my ere vor hen
zi zullen my pryzen daer gy staet
vraget my dan dat es mijn raet
ende wat dat gy my vraget dan
sal ick iu zeggen vor uwe man
in horen rade ende in den hof
bleef merlijn ende nam oerlof
beide te komene ende te gane
ende hem te togene in die gedane
daer hi inne best bekennet was
ende alsi worden gewaer das
diene zagen in ziner manier
waren si des verblidet scier
men sach den koninck tegen hem gaen
doe zeiden die liede saen
siet waer die koninck koemt tegen iu wt
daer was blijtscap ende geluet
in des koninges zael wart hi geleit
des koninges man namen hem gereit
over ene zide ende spraken
siet hier merline in waren saken
die die beste divijn es
die nu in der werelt es
here biddet hem te zeggene al
of men die borch iet winnen sal
ende hoe dit orloch sal vergaen
wil hi hi sal iu dat zeggen saen
die koninck zeide ick salne des vragen
eer dese achte dage verdagen
des derden dages hilt die koninck feeste
daer waren doe die alremeeste
die in den lande waren geboren
merlijn zeide den koninge te voren
des hem sine liede baden
pandragoen sprack met staden
men segget my vor iu merlijn
dat gy zijt negeen divijn
ick bidde iu dat gy my zegget een deel
hoe men winnen zal den casteel
ende ick wil doen al uwen raet
merlijn sprack dat verstaet
ende proevet of ick ben wijs
sint dat die sennen verloren hangys
en zagen si anders geen pant
dan te nemene dit lant
gebiedet hem vrede ende wetet vorwaer
si en steken an iu niet een haer
dan gy hem dat latet altegader
dat hem quam van uwen vader
maer des en zuldy niet gehingen
noch hem laten dat volbringen
willen si dat lant rumen gerede
dat gy hem gevet sulck geleide
ende scepe daer si mede varen
doe sprack pandragoen twaren
dese dinck wil ick hem ontbieden
hi nam wt al sinen lieden
enen ridder die hiet ulfijn
die die bode zoude zijn
kempe en was in genen tyde
die so stoutelike ginck te stryde
alse ulfijn voer toten vianden
alse hem die sennen vercanden
quamen si jegen hem also houde
ende vrageden wat die koninck woude
ende of hi waer des conincx bode
hi zeide ia ick by gode
ende hi zent iu vrede drie weken
zi zeiden wy willen des ons bespreken
ende doe hoer raet versamelt waert
doe zeiden zi wy zijn bezwaert
van onses heren angys doet
wy en hebben spyze clein of groet
daer ons iet af waer te bet
onthier ende ons quame ontset
ende men ontbiedet ons vasten vrede
des hebwy te doene mede
ende dat es wesen herde quaet
daer dat zo nauwe van spize staet
maer wi zullen hem ontbieden
dat hi enwech vaer met zinen lieden
ende late ons borge ende lant
wy zullen dat ontfaen van ziner hant
ende geven hem telken iaer
dertich ridder ende daernaer
tien vrouwen ende elke hoer kamenier
ende daertoe tien ioncfrouwen fier
van knapen die den vrouwen dienen
wilwy hem senden hem tienen
hondert valke ende hondert paerde
ende hondert orse van goeder waerde
dit dochte hem allen goet raet wesen
ende gingen ten boden met desen
ende zeiden hem dit beheet
doe ginck ulfijn enwech gereet
ende zeide den koninck dese tale
ende hem die waren in der zale
alse die koninck dit verstaet
sochti des an merline raet
merlijn zeide en doet niet dies
daer zoude afkomen groet verlies
bliven zi in den lande dat es verloren
maer gy zult mynen raet horen
ontbiedet hem dat zi rumen dat lant
ende opgeven die borch te hant
zi zullen dat doen alle geerne
want zi en hebben niet te verteerne
ende beheet hem lijf ende lede
ende scepe te vaerne mede
segget hem dat zi niet ontgaen
es dat si dit niet an en gaen
want gy en vredet nembermeer zoe
zi en zullen des wesen al te vroe
des morgens die koninck niet en liet
hi en dade dat hem merlijn hiet
langer en spaerden niet die sennes
doe zi zeker waren des
dat zi behouden mochten varen
ende zi ontboden dat twaren
achterlande horen vrienden
pandragoen hiet die hem dienden
dat zise toter zee zouden leiden
dus moestenzi danen scheiden
dus zeide merlijne pandragoene
wat den heidenen stont te doene
nu es merlijn al raet gebleven
doe die sennes dat lant hadden begeven
metten koninck pandragoene
was hi van herde groten doene
vor den koninck helt hi die tale
dit en bequam niet wale
enen barone die dit zach
degene merkede zinen slach
ende zeide here tes vremde dinck
dat ghy houdet desen vondelinck
al dat hi weet koemt hen van den viant
dat wil ick proeven al te hant
daer gy zelve toe zult zien
wildy dat here laten gescien
die koninck sprack zijdy zo vroet
opdat gyne niet vertoernen doet
dat gyne proevet wil ick wel
here zeidi ick en wil niet el
ende ick en wilne niet doen erren
die ridder en woude doe niet merren
doe hem die koninck des oerlof gaf
hi was herde blide daeraf
die zelve man was herde vroet
ende herde quaet in sinen moet
verrader ende oeck wel geboren
tenen tyde quam hi voren
in des koninges hof onder die baroene
ende pijnde hem merlijn ere te doene
hi nam hem te rade vor den koninck
daer gesciede doe dese dinck
daer waren tiene des koninges man
ende hi sprack den koninck an
heer koninck zeide hi zekerlike
dit es die vroetste van eertrike
hi vorseide vertegier
te stervene van uwen vier
hierombe bid ick hem zekerleke
ombedat ick ben dus tongereke
dat hi my zegge myne doet
of hi daeraf weet cleyne of groet
want wil hi hi zalt wael doen
doe bats hem die koninck pandragoen
ende alle die daer waren ginder
ende merlijn die zine felheit kinde
hi zeide gy doet bede groet
ombe te wetene uwe doet
gy zult vallen van enen paerde
ende breken den hals boven der aerde
dus zuldy uwen ende doen
die ander zeide here pandragoen
merket nu van enen vroeden
god moet my daer vor behoeden
mittien leide hi den koninck wt
ende sprack tot hem al overluet
gedenket here wael der woert
die gy van merline hebt gehoert
ick zalne proeven herde scier
noch in ener ander manier
doe ginck hene die man
ende dade ander cleder an
ende keerde so hi eerst mach
toter stede daer die koninck lach
hi makede hem sieck ende bat te hande
datten die koninck soude vanden
ende hi merline brachte met liste
sodat hi siner niet en wiste
die koninck zeide hi zoude daer gaen
merline en dade hi des niet verstaen
die koninck zeide merlijn gawy
tot enen ziecken ick ende gy
die hier leget in der poert
merlijn zeide koninck nu hoert
negeen koninck en zal in aertrike
nergen gaen so hemelike
dat en zij dat dertich met hem gaen
doe riep die koninck tot hem saen
dertich ridder ende mettien
gingen zi den ziecken besien
si quamen daer ende vonden die vrouwe
alse of si hadde groten rouwe
si zeide here dor iu oetmoede
vraget merline uwen vroede
of mijn man iet zal genesen
op merline zach hi met desen
ende zeide vrient weetdy iet dit
daer my die vrouwe ombe bit
here sprack merlijn ick bin des wedde
hi en stervet niet in dit qualebedde
doe versterckede hem die man
ende zeide hoe zal ick sterven dan
ende merlijn die antworde weder
du zals sterven op ende neder
want du zals verhangen wesen
ende merlijn ginck enwech met desen
ende geberde of hi ware gram
ende alse die ander dat vernam
sprack hi totten koninge gereit
hoert wat dese zot nu zeit
proevet dat hi hevet gelogen
hi zeide twe dinge vor uwen ogen
dat nieman also en starf
ick zalne proeven derdewerf
ende ick wil in ene abdie
gaen liggen in ene fermerie
ende bi den abbete iu ontbieden
die zal zeggen toten lieden
dat ick een zieck broeder zy
ende zo zieck dat men my
menet zullen versceiden
ende gy zult merlyne met iu leiden
ende ick en proeve hem nember bet dan nu
die koninck sprack ick kome tot iu
ende brenge merline oeck mede
degene ginck te gener stede
ende dade doe aldus dese dinck
ende zende doe ombe den koninck
die koninck quam ende merlijn mede
alsi quamen te gener stede
hoerden zi misse ende doe saen
quam die abbet tot hem gegaen
ende vijf ende twintich monicke mittien
ende baden dat hi ginge besien
genen zinen ziecken broeder
ende brenge merline hi es vroeder
daeran dan al dit volck is al
die koninck sprack gerne ick sal
merlijn hi en wil des laten niet
hine wil al daer die koninck toe ziet
uter zinen broeder spreken
ende ondecken hem dese treken
nu duncket my zeide hi in mynen synne
so ick iu twe bet bekinne
so gy my duncket dulre wesen
meendy ick en wete wael van desen
die my proevet hoe hi sal sterven
ick salne noch enerwerven
seggen dat iu sal wonderen meer
dan dat noch dade van desen heer
die koninck sprack mochtet waer wesen
dattu heves geseght van desen
merlijn zeide hem daernaer
men hange my en es dat niet waer
ende dat zeggick uter mede
dat zal zulck horen hier ter stede
die daervan en scheidet niet
eer hem dit al es gesciet
hier lieten si die tale staen
ende volgeden den abbete saen
die abbet sprack vraget koninck heer
of dese man nembermeer
van desen oevele genesen mach
merlijn geberde als hine zach
genoech alsof hi ware erre
die doet sprack hi es hem noch verre
dat es ombe niet dat hi my bekoert
al dat gy van my hebbet gehoert
dat es wonderlike tale
want als hi stervet wetet dat wale
dat zijn hals zal breken ontwe
verdrinken ende hangen dit es wonder mee
hier es zulc die zien sal die saken
hi en darf hem niet zo zieck maken
want ick kenne zijn herte wal
ende zine gedachten valsc al
die man zat op ende sprack koninck
here nu merke deze dinck
entie dulheit van desen
hoe dit waer mochte wesen
dat ick breken zoude den hals
verdrincken ende hangen dit es vals
dit es dat niet gescien en kan
van my noch van anderen man
merket hoe gy wijs mochtet wesen
dat gy iu houdt an desen
die koninck zeide ick en doe daertoe niet
dat ie zo vremde dinck gesciet
dese dinck bleef te dier stont
ende dat wort den lieden kont
dat merlijn zeide van desen man
menech leide den zin daeran
te proevene hoe dat mochte wesen
dat merlijn hadde gezeit van desen
onder die liede liep die sage
doe gesciede in enen dage
dat die man quam gereden
met velen lieden tener steden
op ener rivier die was diep
daer ene brugge overliep
sijn paert was vaerdich ende snel
ende dat snevede ende hi vel
ende brack also den hals entwe
sijn voet voer no min no me
in een gat van der bruggen gereide
dus verdronk hi ende brack den hals beide
dat hovet ende scouder hinck hem in die beke
ende bi den bene oeck sekerleke
bleef hi hangende te zelver wyle
daer waren zi twe zonder gyle
dit dit al verzagen beide
dat merlijn te voren zeide
sciere was daer groet gekry
van enen dorper woende daerby
doe quam al dat volck geloepen toe
ende namen den doeden ridder alsoe
die liede die hoerden dese sproke
vrageden es hem die hals tebroken
die dorper antworde ia hi
doe si dit hoerden spraken si
twaren merlijn en zeide niet vals
hi zeide du zals breken den hals
ende hangen mede ende verdrincken
hi mach ons herde wel nu dincken
dul die hem mestrouwet hiernaer
want hi zeidet ons al vorwaer
den man groef men in korter stont
al dit was merlyne wael kont
ende zeide dat uter in hemelicheden
ende zeide dat hyt den broeder zeide
ende uter vertelde dat den koninck
doe sprack die koninck dese dinck
hevet merlijn al vor gezeit
ende es dat dus worden waerheit
vraget hem zeidi welcke tijt dat was
ende uter hi vragede hem das
gisteren antworde merlijn
entie boden zullen hier zijn
van nu over den sesten dach
ende ich ga henen al dat ick mach
want ick en wil hier niet wesen
als die mare koemt van desen
want men my vele vragen soude
des ick node antworden woude
ick en spreke vor dat gemene diet
vorwaert meer nember niet
dus sprack merlijn uter toe
ende uter zeidet den broeder doe
die koninck meende dat hi waer erre
ende sprack es hi noch iet verre
ende weetdy werwaert dat hi geet
uter zeide here ick en weet
maer hi woude hier niet wesen
als die mare quam van desen
merlijn ginck blasyse soecken
ende doet dat scriven in den boecken
ende pandragoen ontsach hem das
dat merlijn verbolgen was
enten zesten dage na desen
quamen si die hadden gewesen
al daer gesciet was dat wonder
die koninck sprack ende si bysonder
ende zeide doe al daer hi stoet
nu en es nieman also vroet
alse merlijn es weet ick wale
nembermeer en zegget hi tale
ick en zal dat al bescriven doen
aldus began daer pandragoen
een boeck te scrivene in der manier
van merlijns prophetien scier
ende van den koninge van engelant
dat menegen es onbekant
dat boeck en zegget niet das
wie dese vroede merlijn was
want hi en brenget niet voert
anders dan bedeckede woert
te dien tiden was merlijn al heer
over al den raet met groter eer
boven aurelius ambrosius
die die meeste was van den hues
maer doe si wouden sine woert
scriven ende hi heeft dat verhoert
zeide hi blasyse die saken
blasys zeide zullen si maken
sulc een boeck alse es dat mijn
neen si niet sprac merlijn
si en scriven niet al zonder waen
dan dat si niet en konnen verstaen
no niet geweten hoe dat gesciet
hierna so en liet merlijn niet
hi quam te hove men zeide hem daer
van den manne al die maer
hoe hi waer bleven doet
alsof hi des en wiste cleine no groet
quijt was die koninck alles rouwen
doe hi merlijn mochte scouwen
ende makede met hem grote feeste
hier spreket van merline die jeeste
dat hi die bedeckede woert
alre ierst begonste brengen voert
entie prophecien oeck al
die nieman bekinnen en zal
eer dat si vorspellet zijn
so en mach nieman weten den fijn
nu spreket merlijn den koninck ter stede
ende uter sinen broeder mede
ende zeide ick pine my nu zeer
ombe iu gewin ende ombe iu eer
deser woerde hadden si wonder beide
ende baden dat hi ze dan zeide
ende algader dat hi met gebode
ick en heles iu niet sprack hi by gode
ick sal iu tellen iu twe bysonder
des iu sal hebben groet wonder
gedencket iu dat gy hebbet verdreven
die sennes die waren gebleven
in uwen lande na hangys doet
hangys liet geslechte groet
doe si sine doet vernamen
wael boude si te samene quamen
ende swoeren die jonge metten ouden
dat si sine doet wreken souden
ende si zijn verzament altehant
alse om te winnen dat lant
ende beiden wonderdes alsi dat vernamen
ende zeiden hebben si groet volck te samen
si hebben meer volkes dan gy
des moechdy geloven my
si sullen iu u lant afgewinnen
si zeiden konnewy dat bekinnen
wy en doen niet dan uwen raet
merlijn zeide nu verstaet
welke tijt gy hoer komst bewaent
des elften dages in wedemaent
zullen si an uwen lande leggen
ende dit en zuldy nieman zeggen
ende dit en weet nieman dan gy
nu doet mynen raet daerby
doet alle uwe liede ontbieden
ende gevet hen dan scone mieden
elken na dien dat hi es weert
ende oeck na dat hi verteert
ende oeck kan decken sinen moet
siet dat gy ze dagen doet
ende dat si komen zekerleke
in wedemaent in der eerster weke
in dat dal van salesbire
in den mersch op die riviere
ende daer gereet zijn alte hant
alse daer te bescermene iu lant
raet gy dat sprack pandragoen te hande
dat wy ze daer dan laten landen
ja ick zeide hi van der rivieren
zuldy ze verre laten logieren
sodat si uwes volkes niet en weten
ende alsi dan zijn geseten
so zendet een deel van ridderscepe
tuschen hem ende hoer scepe
iuwer een sal medevaren
aldus zo moechdy ze vervaren
ende vaert zo na in deser manieren
dat gyse verre van der rivieren
houdt daer drie dage al stille
si zullen hebben horen onwille
ten derden dage zuldy vichten
ende dat wil ick iu verplichten
gy hebbet den zege doedy dat
die koninck sprack ter zelver stat
blivet onser enich daerin
merlijn sprack haddy begin
so koemt daer ember ende naer
negeen man zal hebben vaer
tegen die doet of hy die ontfaet
also dat nu gescapen staet
want ende moetwy ember doen
doe sprack die koninck pandragoen
du heves gezeght wonder groet
dattu wetes also wael mine doet
alse die zine die van den paerde vel
want dat wistes du harde wel
hierombe toech hier die waerheit dine
ende zech my dan die mine
merlijn sprack ick wil dat gy
die heilge bringet vor my
ende gy my doet enen eet
ende dat zuldy doen wael gereet
dat ick rade doer iu goet
ick sal minen bedeckeden moet
vor iu ontdecken saen
als dit die heren hadden verstaen
zeiden zi wy hebben gezworen
wat zalstu zeggen laet ons horen
hi sprack ick doe al sonder miede
swert dat gy zult zijn goede liede
ten stryde dien men sal vichten nu
tegen gode ende tegen iu
ick wil dat gy gebichtet zijt
gy hebt des te doene op deser tijt
bet dan op een ander vaert
want gy op uwe viande vaert
ende zijt gy zule als ick gebiede
gy zult verwinnen al die liede
want zi hem an gode niet en keren
ende verweert iu lant met eren
wat manne dat stervet in een gevecht
ombe te behoudene zijn recht
hy es versoent jegen onsen heer
ende hy en zal die doet niet vruchten zeer
ick zegge iu oeck sint dat in dit lant
kerstenheit ierst wart bekant
so en was nie so bitter strijt
no en wert hierna in langer tijt
gy uter ende gy pandragoen
zweert dat gy zult iu beste doen
ick en zegge iu meer no goet no quaet
eer ick zie hoe dat vergaet
die ene van den tween sal hier sterven
entie ander die hier sal erven
die zal maken te salesbiere
enen kerchof rike ende diere
algader na mynen raet
also lange als die werlt staet
sal mijn werck daer ane bliken
ick hebbe gesecht gy en kont des ontwiken
dat die ene van iu tween hier blyven moet
nu zijt stout ende vroet
also als ick u hebbe geseit
elc man sal zijn gereit
so hi scoenst mach ember meer
te komene vor onsen heer
juwer een die moet daer varen
doet iu bychte zonder sparen
ende toget uwen volke scoen gelaet
ende secht hem dan hoe dat staet
dus koemdy in die hemelsce sale
dus endede merlijn zine tale
entie twe broeder hebben dat verstaen
ende ontboden hoer volck saen
doe zi daer waren zeghet dat gedichte
gaven zi menege scone gichte
den hogen lieden zi doe baden
dat zi hem ten wapenen daden
ende geboden in hoer lant
dat volc met gewapender hant
te wesene al gemeenleke
in wedemaent in der ierster weke
in den plaen te salesbiere
op die teemse die scone riviere
ombe te bescermene dat lant
nie en was dat manne bekant
hi en zeide dat hijt gerne dade
dus quam dat toten dage by rade
daer dat volc op ontboden was
die heren beloveden hem das
ende daden dat merlijn hiet
te sinxen en lieten zi des niet
si en hilden hof op die riviere
in dat dal van salesbiere
menege gave gaven zi daer
sciere quam die niemaer vorwaer
dat die heidene in dat lant quamen
ende als die heren dat vernamen
dachtenzi ombe merlijns gewach
dat was op sante barnabas dach
te dien tiden geboet pandragoen
dat zi hem bichte zouden doen
ende elck bi zines priesters rade
vergeve den andren sine mesdade
die heidene ontscepeden met luste
ende daden hem op die ruste
over negen dagen begonsten zi ryden
pandragoen sprack merline ten tyden
ende vragede wat hi zoude doen
merlijn zeide here pandragoen
sendet uter nu derwaert
met vele ridders toter vaert
tierst dat zi komen op dat velt
daer si hebben hoer getelt
sal hi hem die scepe ontryden
ende salse dwingen toten tyden
te wesene verre van der rivieren
ende houdense kort in der manieren
dat zi daer blyven wien lief wien leet
dan so porret dat heer gereet
des morgens alsi willen ryden
dan sal hi zere op hem stryden
so dat si nergen mogen varen
daer en wert nieman so koene twaren
hi en woude te lande weder wesen
twe dage houdtse in desen
des derden dages koemt met uwen heer
ende zet u daertegen te weer
die dach zal zijn claer ende scone
gy zult dan zien onder den trone
ende in der lucht enen drake
die sal bedieden uwe sake
ende dan vechtet zonder vaer
die zege sal iu wesen zwaer
dit en hoerde ne geen baroen
dan uter ende pandragoen
si waren blide doe zi dat hoerden
merlijn sprack na desen woerden
sijt zonder vaer ick wil gaen
dit es waer dat ick iu doe verstaen
denket omb te wesene goede man
ende stout dit rade ick iu dan
aldus scheden doe die dry
uter voer dat zeghet men my
tuschen die heydene entie scepe
met ziner stouter ridderscepe
merlijn beval ze gode beide
tuter keerde hi ende seide
ick zegge dy al vorwaer
du machs wel zijn al zonder vaer
dune sterves niet in desen stryde
du machs met rechte wesen blyde
merlijn voer in nortomberlant
aldaer hi blasise vant
blasys hevet al dit bescreven
ende van hem est ons noch bleven
uter dade die heidene scier
verre logieren van der rivier
ende en lietse niet te scepe varen
so zere dwanck hi ze zonder sparen
dat zi op dat dorre velt
hoers ondankes lagen met gewelt
ende makede hem so sterck dat striden
datzi nergen dorsten riden
aldus dwanck hise twe dage
ten derden dage zonder sage
quam pandragoen met zinen heer
ende sach waer si met groter weer
lagen op dat dorre velt
ende waer zi doe met gewelt
scaerden hoer heer te dien tyden
ende wouden op uter striden
tierst dat hi den koninck sach
scaert hi zijn heer al dat hi mach
ende liet lopen toten vianden
doe dat die heidene becanden
dat zi allenthalven waren bestaen
worden zi herde zere ontdaen
zi en mochten niet nu ter tijt
ten scepen keren zonder strijt
mettien sach men in der lucht
enen drake komen met groter vlucht
merlijn haddet vorgesecht alhier
die drake warp vlamme ende vier
optie scepe wt ziner kele
dat zagen liede herde vele
die daeraf hadden groten vaer
pandragoen riep daernaer
slaet met sporen ende uter mede
sach wat zines broeder heer dede
ende haeste hem alzo te meer
des koninges heer versamende eer
des scamede hem uter aldaer
dat zeggic iu al vorwaer
ginder gesciede in elker zide
grote moert in genen stride
die heidene namen die meerre scade
ick en hebbe te seggene gene stade
wie daer best dade metter hant
want ict in dat romans niet en vant
maer dat zeide hi die dat bescreef
dat daer pandragoen doet bleef
ende met hem ziner liede vele
uter wan in den nijtspele
den zege tellet ons die ieeste
nie en las ick no en vreeste
dat der heidene ienich ontstoet
si en mosten alle bliven doet
aldus ende in deser manier
was die strijt te salesbier
daer bleef doet die koninck pandragoen
dat rike bleef an uter doen
dat recht was na des landes zede
nu hoert wat uter nu dede
hi dade die kerstene te gader dragen
die daer doet verslagen lagen
ende hiet dat elc zinen vrient name
ende groef hem zinen lichame
ende leggen in ene hoge tombe
van sconen stenen al ombe
op elken screef men hoe hi hiet
maer op den koninck en screef men niet
dien leide hi hoger dan nieman el
hi zeide hine gevroedet niet wel
die daer niet gelovet embermeer
dat hi was hoerre alre heer
van dengenen die daer lagen
uter bleef al zine levedagen
des rikes geweldich genoech
als hi koninges crone droech
so was hi comen te lonnen
ende al zijn volc quam geronnen
daer hi hem koninck dade maken
dit waren ember waer saken
abbete papen ende clerke
ende prelate van der kerke
dus wart uter na des koninges doet
coninck gekoren vor die genoet
als die manscap was gedaen
van sinen mannen daerna saen
quam merlijn opten vijftienden dach
tierst datten die koninck sach
was hi van merline herde vro
merlijn zeide nu sech alzo
den volke als ic lange tijt
dy vorzeide desen strijt
ende uter vertellede al die sake
sonder allene van den drake
daeraf ne wiste hi groet no clene
want merlijn haddet gesecht allene
pandragoene zinen broeder
des zo makede hi uter doe vroeder
wat die drake mochte bedieden
aldaer zo zeide hi den lieden
dat hi bediede des koninges doet
ende uters ere vele groet
ombe dat die koninck hiet pandragoen
so woude merlijn ember doen
dat uters toename dat waer
doer des broeders wille openbaer
ende doer dat teken van den drake
ende doer deser tweer sake
dade hyne voertmeer vor die baroen
heten uterpandragoen
van merlijns rade haddi grote ere
dus bleef hi werken voertmere
sodat die raet an hem al lach
doe gesciede op enen dach
dat die koninck in rasten sat
ende merlijn zeide nu sech my dat
waerombe en doestu clene no groet
te dinen broeder die es doet
ende licht gegraven te salesbiere
die koninck zeide nu visiere
dattu wils ende laet my horen
merlijn zeide du heves gesworen
ende gelovet oeck zelve mede
dat wy zouden te dier stede
sulc teken setten sonder waen
dat nembermeer en soude vergaen
loes dinen eet ik lose mijn woert
uterpandragoen antwoert
sech dinen wille ick en does niet node
merlijn sprack ick wil by gode
dat gy in irlant nu sindet
ombe grote stene die men daer vindet
ende doetse brengen met ballingen
men kanse niet so groet gebringen
ick en salse wel allene oprechten
sendet enwech ick vare metten knechten
die koninck uterpandragoen
hiet al sinen wille doen
ende dade daer vele scepe varen
ende alsi ginder comen waren
togede hem merlijn grote stene
ende zeide dit zijn zi die ik mene
die gy in engelant zult voeren
si zeiden alle ende zwoeren
dat die werelt gemene
niet en verbeurde die stene
wy en voerense niet wat des gesciet
merlijn zeide zo es dat ombe niet
dat gy zijt komen in dit lant
si keerden weder al te hant
ende zeiden den koninge haren heer
si meenden dat nembermeer
man gedade dat merlijn hiet
die koninck zeide dat en zegget niet
eer dat merlijn komen zy
sciere daerna so quam hy
die koninck zeide hem gereit
wat die scipliede hadden geseit
koninck zeide hi nadien dat zy
my breken trouwe so heb ick my
van mynen gelove gequijt
doe dade merlijn in corter tijt
die grote stene bringen
mit liste sonder ander dingen
in dat dal van salesbire
daer leide hi den koninck scire
ende oeck vele ziner liede
te siene wat daer gesciede
ende doe si zagen die stene
si zeiden dat die werlt gemene
die stene niet verporren mochte
hem hadde wonder wiese daer brochte
want nieman haddese zien komen
merlijn sprack dat zoude iu vromen
mochty die stene doen gestaen
dat waren die scoenste sonder waen
die men iergen mochte vinden
nu wil ick mine tale enden
doe zeide uterpandragoen
dit en mochte nieman doen
dan god zelve ende merlijn zeide
nu gaet enwech ende rumet die heide
ick wil quijten mijn gelof
ick hebbe gedaen daer men of
also lang sal spreken sonder waen
alse dese werlt sal staen
doe rechte merlijn gene stene
ende dade daertoe dinck negene
dan sine bedeckede aert
doe ginck hi ten koningewaert
dien hi mynde ende diende wel
op ener tijt zo gevel
dat merlijn was wel zeker das
dat hem die koninck houd was
ende hi hem wel geloven zoude
van al dat hi hem zeggen woude
doe gevel in ener tyde
dat hi hem riep an ene zyde
ende zeide ick wil my ontdecken nu
van nuwen rade tegen iu
gy zijt een jonck man ende een nuwe
ende al dit koninckrike is uwe
ende hebbet al zovele in uwe hant
als enech koninck doet zijn lant
hierombe zeggic iu een dinck
gedenket iu iet dat angys ginck
by nachte allene omb uwe doet
ende ick losede iu wter noet
hierombe duncket my goet recht
dat gy my gelovet echt
ick doe gerne sprack die koninck
want ick gelove dy alre dinck
dattu my hetes wil ick doen
twaren here uterpandragoen
die vrome es uwe zonder sceren
dat zal iu herde luttel deren
dat ick iu zal te voren bringen
ende gy en moecht in genen dingen
zo lichte gewynnen dat hemelrike
hi zeide ick zal dat doen zekerlike
al zoudet my werden tongemake
merlijn sprack dat es ene sake
die vremde scijnt ick salt dy seggen
en wilstu dat nieman te voren leggen
ick wille dat die eer entie vrome
altemale iu daeraf kome
die koninck sprac dat en es geen man
die dat van my geweten kan
merlijn sprac nu proevet hier in
dat my hieraf den groten zin
die duvel gevet ende anders niet
dat ick weet al dat es gesciet
maer god die alle dinck mach geven
heeft my gegeven daer beneven
dat ick weet dat gescien sal
hierby bin ick ontfonden al
den duvele ende der hellen toe
want ick horen wille niet en doe
weetty wanen my komet die macht
die ick hebbe vorgeacht
iu te zeggene wat god gebiet
ende als gy dat wetet en latet niet
gy en doet onses heren wille
nu hoert my ende zwiget stille
god quam dor onsen wille hare
ombe te verlosene die sondare
hi sprack ter tafelen daer hi sat
met sinen jongeren ende at
my hevet verraden uwer een
als dat waer was ende wael sceen
die sculdege hi ginck henen saen
doe onse here was verdaen
an den cruce dor onsen wille
doe dadene af een ridder stille
die onsen here hadde lief
hi was gehangen als een dief
an den cruce dor onse zonden
hi verrees in korten stonden
entie ridder diene af dede
voer wonen in ene woeste stede
ende sine mage ende sine liede
tote dat hem ene plage gesciede
ende van honger groet mesval
doe clagedensi dat den ridder al
doe bat hi gode dat hi vertogede
hoe zijn volc dat leet gedogede
doe geboet hem onse here
dat hi makede in der ere
der tafelen daer hi toe sat
ene ander ende zette daerop sijn vat
ende deckede dat met enen clede reyne
al omb ende ombe sonder allene
an ene zyde die tegen hem waer
daer zoude hy kennen by die scaer
die behoerden ter goeder straten
diegene die ter tafelen saten
hadden horen wille daermede
daer was altoes ene ydele stede
daer was die stat betekent mede
daer judaes hem selven wt dede
want hi track hem selven achter
ende verriet gode des hadde hi lachter
echter zuldy weten hiernaer
dat die apostelen koren daer
enen die der stat waerdich was
dat es van triere mathias
here dit zijn tafelen twe
die concorderen myn no mee
over een onder hem beiden
alle die liede die haer lijf leiden
met josepes tafele telkenmale
gaven hem den name van den grale
gelovet gy my van desen saken
gy doet die derde tafele maken
in die ere der dryvoudecheit
ende ick gelove iu oeck gereit
dat iu grote ere daeraf zal komen
ende dat zal iu toter zielen vromen
oeck sal iu uwen tyden gescien
groet wonder daer gy toe zult zien
ende ick iu helpen wil heer koninck
daer sal oeck wesen een dinck
daer vele talen af zal gaen
want grote gracie zullen zi ontfaen
die daer af wel spreken konnen
entie den grael hebben gewonnen
entie dien oeck hebben twaren
sijn ten westenwaert gevaren
also als dat onse here geboet
ende een ander geselscap groet
die niet en weten van den vate
gaen westwaert die rechte strate
geloefdy des my gy zult doen maken
dor dese dinck al ander saken
doedy dit gy werdes vro
merlijn sprac ten koninge so
ende dat dochte den koninge goet
my is lief dat men dit doet
ick wil al dat wil onse here
die koninck sprac te merlyne mere
ick legge den last al op dy
du en moges niet geheten my
ic en wille dat algader doen
dat sprac uterpandragoen
ende liet hem al gewerden das
des merlijn wel blyde was
fier wart merline dat herte binnen
hi sprack here helpet bekinnen
waer men best doe dese dinck
daer dy best duncket sprack die koninck
ende daer du gode best betales
merlin sprack te caredol in wales
daer zuldy te sinxen hoven
weset daer blyde men sal iu loven
ende gevet daer scone gichten
ick ga vor die dat sal dichten
gevet my tymberman ende liede
die dat doen dat ick gebiede
dat dade die koninck al te hant
ende ontboet in al sijn lant
dat hi te caredol zonder sage
hof woude houden in sinxendage
ende merlijn visierde in die poert
dat toter tafelronden behoert
ende die koninck quam daer corteleke
vor sinxen in der ierster weke
ende vragede merlijn wat hi doet
wel sprack hi dat es al gespoet
mettien mochte men ginder scouwen
ridder komen ende vrouwen
doe vragede uterpandragoen
wat liede zalstu daer sitten doen
te derre tafelen  dat zuldy zien
morgen sprack merlijn mettien
dat gy niet en wanet gescieden
ic sal nemen in corten tyden
vijftich ridder zekerlike
die beste van al desen rike
alsi ter tafelen zijn geseten
zi en zullen hem niet vermeten
weder te kerene tharen hove
dat zullen zijn ridder van love
als gy die ydele stede ziet
ne vergeet der tafelen niet
daer dese was gemaket naer
aldus dade merlijn daer
als hi hier zeide overluet
des anderen dages koes hi wt
vijftich ridder alle by namen
ende bat hem dat zi sitten quamen
tote gener tafelen ende aten
zi zeiden gerne wtermaten
merlijn die vele wijsheit konde
ginck alombe die tafelronde
die den koninck riep daertoe mede
ende wijsde hem die idele stede
hi sachse ende menech ander man
maer nieman en wiste wat daeran
gelach al sach hi se wael idel staen
dan merlijn al sonder waen
dat werck hadde merlijn voldaen
den koninck hiet hi eten gaen
ick en doe des niet zeide hy lieve vrient
eer desen heren es voldient
ende doe men hadde voldient den heren
doe ginck die koninck eten met eren
al die achte dage hielt hi hof
ende gaf vele des hadde hi lof
beide heren ende vrouwen
genoech des moechdy my getrouwen
doe die heren danen schieden
vragede die koninck den lieden
die te merlijns tafele zaten
wes dat zi hem vermaten
here zeiden zi onser alre wille
dat es hier te blivene stille
wy en willen niet henen sceiden
wy en mogen te sinxen gereiden
hier te syne te tercietyde
ende hier dan te wesene blyde
wy willen ontbieden onse masseniede
ende leven hier alse goede liede
es dit iu wille sprack die koninck
ja spraken zi waerlike dinck
ons wondert wat dat bedieden mach
want onser negeen nie ander sach
ende elc den ander nu dus mynt
of hy waer sijns selves kint
dat en doe die doet wy en scheiden niet
als die koninck dat gesiet
heet hi dat men hem dade eer
alsof hi dat selver waer ende meer
by merlyns sinne die vele konde
was gemaket die tafel ronde
ende dhof scheed al te male
die koninck sprack dese tale
merlijn du dades my verstaen
waerby gelove ick des sonder waen
dat gode doch bequame zy
dese tafele wistick doch by dy
wat bediedet deze idele stede
ick zoude gerne vragen mede
wie dat daerinne sitten sal
merlijn zeide ick zegget dy al
in dinen tyden en wert zi niet
vervullet wat dat des geschiet
hi en es gewonnen no geboren
die te dier stede is verkoren
ende dat sal wesen gelove des my
in des koninges tyden na dy
ende die vervullet dese stat
hi sal oeck vervullen dat
dat ten grale idel es bleven
entie den grale zijn beneven
en zagen die stat vervullet nie
voert zo bid ick oeck mere dy
dat du houdes in dese poert
dinen hof nu hoert voert
dine getyde zalstu hier doen
ende alle dine hoge baroen
eren die tafele die hier staet
hi zeide ick doe dinen raet
here sprack merlijn ick moet gaen
du en zies my niet zonder waen
in langer tijt waer zalstu dan
antworde doe die edel man
ick hebbe hier mine feeste genomen
en zalstu hier niet weder komen
hi zeide ick en wil hier niet toven
ick wil dat si des geloven
diegene die daer zullen toezien
wat sake dat hier zal gescien
dat ick hier zelve niet en ben
aldus scede hi doe van hen
ende merlijn ginck daer blasys was
ende zeide hem die waerheit das
hoe die tafele was gesticht
lange beide hi zeghet dat gedicht
meer dan drie iaer als ict vernam
wast eer merlijn wederquam
ende vele die merlijn wouden myden
quamen doen in corten tyden
tote caredole in den hove
met menegen van love
ende vrageden ombe die idele stat
wat bedieden mochte dat
ende waerombe daer sate negeen goet man
die tafele waer vervullet dan
die koninck sprack merlijn my zeide
daeraf wonder ende vremdecheide
dat zi onvervullet bleve
also lange als ick leve
entie daertoe zal zijn gekoren
dat hi noch niet en es geboren
si zeiden dat en waer niet
ende hi loge als een bose diet
gy zijt zelver alzo goet
als ieman die na iu komen moet
ende gy hebt iu uwen lande binnen
also goede liede wildijt bekinnen
alse die ter tafelen eten
hi zeide ick en dar my des niet vermeten
van al dat gy nu zegget hieraf
nu en doechdy niet een kaf
gyne proevet die idele stede
hi zeide dat hi des niet en dede
ick vruchte merlijns oevelen moet
wy en willen niet dat gy dat doet
gy zegget dat merlijn al weet
wat tale dat van hem geet
es dat waer zo weet hy wale
dat wy van hem nu hebben tale
moyet hem dat niet hoe dat gaet
hi komet want hise niet proeven laet
en ombe zine logentlicke tale
willewy dat proeven wale
gevet ons oerlof gy moget zien
wat daeraf mach gescien
die koninck zeide maer dat ick vruchte
dat hem merlijn toernen mochte
ick en dade zo gerne gene dinck
doe zeidenzi weder heer koninck
levet merlijn hi en laet des niet gescien
laetet ons proeven gy moget zien
te sinxen zeide hi doet alzo
si dankeden ende warens vro
in groter hope waren zi das
totedien dat sinxen was
ende merlijn die dat wel wiste ter kuer
telde blasise die aventuer
ende wat zi nu zouden bestaen
daerombe en woude hi daer niet gaen
ombedat zi proeven wouden die stede
hi sprack my es liever mede
dat zi proeven nu die quade
dan ieman goeders daeran mesdade
quame ick daer oeck dat men my soude
tyen dat ick dat benemen woude
si en zullen geloven niet
eer zi zien wat daer gesciet
hierombe wil ick daer niet varen
aldus bleef daer merlijn twaren
tote na sinxen vijftien dage
uterpandragoen die gerne zage
die proeven woude die idele stat
entie zeide oeck den koninge dat
dat merlijn doet waer geslegen
van dorpers die hem quamen tegen
ende dat die koninck hilt vor waer
ombdat merlijn niet quam daer
op den sinxen dach was die koninck
te karedoel ende een iongelinck
ontboet dat hi komen zoude
die die edel stat proeven woude
die koninck sprac al openbaer
ende vragede welc diegone waer
doe zeide een die stont daerby
coninck men zalse proeven met my
ombedat hi wael metten koninge mochte
ende hi was die dat ierst op brochte
ende hi was herde wael geboren
die des hem dade aldus te voren
met hem hadde hi bracht aldaer
clerke die zeiden openbaer
dat merlijn doet wesen zoude
ombdat hi die stat besitten woude
die hof was groet zi gingen eten
die ridder waren al geseten
hi sprac ick kome tot iu nu
si zwegen alle dat zeggick iu
ende zagen wat hi zoude doen
daer stont uterpandragoen
ende vele ziner liede daer mede
diegone die ginck toter stede
ende sat dat men zine dien
ene korte wyle niet en conde zien
doe sanck hi neder in der manier
als een loet in een rivier
noch kersten mensche dat zecht men my
en was zo snel verzoncken nie
die liede die dat zagen gescien
worden versaget alle mettien
alsi den man hadden verloren
quamen die ander ende haddens toren
ende wouden sitten oeck op die stat
maer die koninck verboet hem dat
ende hiet die ridder al op staen
so en zoude men niet bekinnen saen
die stede daer die man versanck
dat daden si alle eer iet lanck
in den hof was rouwe ende zeer
den koninge was therte verzeert te meer
ombdat merlijn hem dat zeide te voren
dat ter stat nieman en was geboren
ende hevet den edelen man becroent
hi hilt hem zelven vor gehoent
al hilt hi dat vor gedroch
hiermede ontsculdegede hine noch
ende merlijn quam opten vijftienden dach
doe des die koninck hoerde gewach
quam hi jegen hem gegaen
doe hine sach doe zeide hi saen
dat hem dulheit was gesciet
dat hi zoude gedogen iet
dat men proevede didel stede
hi zeide ick ben gehoent daermede
merlijn sprack dit es dicke gesciet
men vint menegerhande diet
die die liede willen beliegen
ende hen selven meest bedriegen
du machs dat weten oeck daerby
dat zi zeiden dat dorpers my
vor wilt sloegen toter doet
die koninck zeide dat es waerheit groet
doe zeide merlijn koninck heer
die stat en proevet nembermeer
daer zoude af komen groet onvrede
die stat entie tafele mede
seggick dat noch bedieden
sal grote ere vele lieden
die in desen koninckrijke zijn
die koninck zeide lieve merlijn
ick hebbe wonder groet twaren
waer dese man zij gevaren
here zeide hi dat en zalstu niet vragen
want dat en moechdy niet voertdragen
al wistestu dat wael koninck heer
maer omb te doene al eer
dengenen die ter tafelen horen
ende ick zegget iu te voren
al dine feeste nu meer voert
salstu houden in dese poert
dor die tafele die hier es
des zijt zeker ende gewes
dat zy es waerdich groter eer
nu doe voert dat ick dy leer
ick moet hene miner straten
ick zal dy dienen gerne wtermaten
merlijn ginck enwech na desen saken
ende hiet den koninck daer huse maken
ende sine feeste driewerf in dat iaer
houden te caredole binnen daer
doe zeide uterpandragoen
hi zoude zinen wille doen
een lange tijt daerna gesciede
dat die koninck al sine hoge liede
ontboet daer te sinen hove
ende si dadent alle met love
ende elc brachte daer zine vrouwe
sine kamerere ende sine joncfrouwe
sine dochter ende sine nichten mede
ende sine mage daer ter stede
dor sine ere enten hogen dach
daer zine feeste op gelach
in kerstendage zi alle quamen
sine hoge liede al by namen
daer quamen vele scone wive
ende ridder van fieren live
in dat walsc so en es nieman genomet
sonder daer die mare af komet
dier nomet hi een deel
daer was die hertoge van tintaveel
ende zijn wijf die scone ygerne
die uterpandragoen zach gerne
si was die scoenste die daer was
wel behagede den koninge das
nochtan leidi haer des niet te voren
dat hise dus hadde verkoren
sonder dat hi meer zach op haer
des so wart die vrouwe gewaer
dat hi se gerne doe ansach
si scouwde hem weder al dat si mach
ende quam vor den koninck node
want si was simpel ende blode
ende scone ende hoeren manne getrouwe
die koninck begavede menege vrouwe
als hi sach dat zi des gewaer
was worden nochtan zende hi haer
al dat hi wiste dat haer bequam
si wiste wael ende vernam
dat ander vrouwen hadden genomen
ende zi en mochte des niet afkomen
si moeste nemen dat men haer gaf
ende zi merkede wel daeraf
dat die koninck al openbaer
die vrouwen begavede al dor haer
anders en zeide hi niet daer of
dor haer hielt die koninck hof
nochtoe was hi zonder wijf
ygernen mynnede hi vor zijn lijf
want hi in ommacht vil dor haer
alsi dachte wan si enwech waer
ende als die hof soude sceiden
bat hi heren ende vrouwen beiden
dat si te paeschen zouden hoven
aldus moestensi dat beloven
alse dhertoge van tintaveel
voer enwech geleide hine een deel
ende zeide vaert gesont ende blide
ygerne leidi over ene zide
ende zeide vrouwe wet dat wael nu
dat gy mijn herte voeret met iu
si voer of si des niet en verstoede
dat hi se minde dor haer goede
mettien zeide hi vaert gesont
ende keerde weder in korter stont
die vrouwe voer met hoeren man
die koninck voer te karedol dan
den heren van der tafelronden
dadi grote ere te dien stonden
daerna voer hi in zijn lant
te rechtene daer hijs te doene vant
waer zo hi voer hem brande die minne
van der sconer hertoginne
so lange dat was paeschen by
te s koninges hove quamen zy
beide heren ende vrouwen
vro mochte men den koninck scouwen
doe die hertoge quam ende ygerne
vele gaf hi doe ende gerne
heren vrouwen wildy dat weten
die koninck ginck zitten ende eten
den hertoge nam hi by ziner ziden
ende ygernen te dien tiden
gaf hi menige gichte rike
ende toende haer zulke like
dat soe des ontseggen niet en mochte
ende dat soe haer wael des bedochte
datse die koninck minde vorwaer
des was zi in groter vaer
men mochtet wel merken in horen ogen
dat stont zo si moestet gedogen
doe die feeste was gedaen
woude elc te sinen lande saen
ende nemen oerlof an horen heer
die koninck bat hen allen zeer
dat zi quamen als hise ontbode
si zeiden here dat latewy node
alse dat volc was gesceden
die koninck moeste zijn lijf leden
met pynen dor die hertoginne
een iaer was hi wel daerinne
doe ontdeckede hi dat sinen vrienden twe
dat hem van minnen ware we
si zeiden wat mochten wy iu raden
doe zeidi gy mochtet my gestaden
dat ick in haer geselscap waer
si zeiden voerdy nu aldaer
ende laget binnen horen lande
die liede zouden iu des spreken scande
alsi die waerheit wisten van desen
hi zeide wat rade zal mijns dan wesen
wy zullen iu dat beste zeggen
gy zult enen anderen hof doen leggen
te karedole ende men ontbiede
daer te komene alle die liede
ende dat si hem also bespreken
daer te liggene twe weken
ende elc brenge sine vrouwe
dus moechdy beteren uwen rouwe
ende spreken ygernen iu toeverlaet
dit dochte den koninge een goet raet
dus hiet uterpandragoen
dat men ontbode die baroen
te hove te komene wie dat mochte
ende elc sine vrouwe daer brochte
si quamen toten hove scone
entie koninck die droech krone
ende hi gaf daer scone gichten
ridderen vrouwen ende nichten
daer hem dat goet dochte tien tyde
die koninck die was herde blyde
doe zochte hi raet ende vroude
an enen dien hy best betroude
entaer hine an sochte was ulfijn
die koninck sprack hoe sal dit zijn
dat my ygerne dus doet lusten
ick en kan geslapen no rusten
no gegaen no sitten no ryden
ick wane sterven tallen tyden
als ick se met ogen niet en scouwe
ende als ickse zie vliet my al rouwe
dat en zij dat men my raet mach geven
ick en mach aldus niet lange leven
gy zijt kranck sprack ulfijn van live
dat iu die minne van enen wive
aldus zere nu leget an
ick ben met iu een arm man
nochtan meende ick van myner mynnen
stondet my aldus wael raet gewynnen
wie hoerde oit zeggen dat wijf mochte
haer verweren daer men se versochte
ende men haer mochte clagen
spreken eyschen ende vragen
ende ere doen al horen gesellen
van zulken wive hoerde ick noit tellen
die des mochte ontgaen in alre tijt
ende gy here ende koninck zijt
gy stervet ombe ener vrouwen mynne
dat comet iu al van crancken synne
hi sprack du zegges die waerheit al
ende of du wetes wat daertoe sal
ganck in die kamer ende gif miede
al der vrouwen masniede
elkerlijk dat hi begeert
ende dan spreket te haer weert
van my of dat mach sijn
laet my gewerden sprack ulfijn
ick sal daer mijne macht toe doen
nu hevet uterpandragoen
met ulfine genomen raet
nu proevet wael hoet my staet
mynne te zoecken weder horen wille
ulfijn zeide lude no stille
want gy zijt des hertogen vrient
iu geselscap hem gedient
ende getroestet iu selven wal
die koninck zeide ick doe dat al
dit was te prysene goet raet
by ulfijns rade zo bestaet
die koninck te wesene al vro
achte dage hilt hi hem also
dat hi entie hertoge niet en scieden
hi gaf hem vele scoenre mieden
so dade hi sinen riddren mede
altoes pijnde hi hem dat hi dede
waer so hi mochte sinen wille
beide vro lude ende stille
ende ulfijn clagede haer des koninges noet
menege scoenhede hi haer boet
dat si somwijle niet en nam
eens dat ulfijn tot haer quam
die vrouwe tracken an ene zyde
ende zeide ulfijn zech wat nyde
wiltu nu versoenen daermede
dattu my biedes dese scoenhede
vrouwe sprack hi dor iu doget
ende omb iu scone joghet
so biede ick iu dese scoenheit nu
want al dit lant staet an iu
goet ende liede ende al dat des es
waerby zeide zi gelove ik nu des
want gy draget des koninges leven
dien al dit koninckrike es bleven
nadien dat gy zijn lijf behout
so staet dat al in uwer gewout
wat zechstu zeide zi van wes doene
vrouwe van uterpandragoene
zi zegende haer ende sprac met staden
connen koninge dus verraden
hi vaert of hi mynen heer
ende my gerne dade al eer
ick bidde dattu des nember en zegges
noch my oeck te voren en legges
ick zoude dat clagen mynen man
entu zoudes daerombe sterven dan
maer zwijch en zech des nembermeer
ulfijn sprac dat waer mijn eer
word ick dor mynen here verslegen
nie en sette haer wijf daertegen
dat si enen koninck verzeide
die zulke minne an haer leide
ick wane gy houdt daer mede iu spot
hebt des genade doch doer godt
iuwes selves ende uwer eren
gy en willet dat ten besten keren
daer ligget iu scade an
noch gy noch iu goede man
en moget tegen hem niet gestaen
die vrouwe begonste wenen saen
ende zeide nu zwiget al stille
hi en siet maer na sinen wille
pijnlike si versceden zijn
die scone ygerne ende ulfijn
ende ulfijn zeidet den koninge voert
wat hi hadde geantwoert
hi sprack zi doet als een goet wijf
daerombe en makes geen blijf
so saen en zecht geen goet wijf ia
opten iersten dach daerna
sat die koninck ende at
entie hertoge by hem sat
een guldijn kop stont over hem
ulfijn sprack koninck nu nem
desen cop ende senden ygerne
si zalne ontfangen herde gerne
ende zegget den hertoge hoeren man
dat hi dat haer ontbiede dan
ende zine dor dinen wille ontfa
ende zi daerwt drinke daerna
die koninck zeide ten hertoge
sende ygernen die sit in hogen
desen cop ende ontbiet haer stille
datsi daerwt drincke dor minen wille
ende zine houde ick ans haer wel
die hertoge antworde sonder fel
here danck hebt want ygerne
salne van iu ontfangen gerne
die hertoge van tintavel
riep enen ruyter hiet bretel
die was van sinen nauwesten rade
nemet dezen cop gy hebt die stade
ende gaet daer ygerne sit
ende secht die koninck sent haer dit
ende dat zi drincke desen dranck
doer hem ende si hem des wete danck
bretel dade gerne dat
hi ginck aldaer die vrouwe sat
met anderen vrouwen tharen male
hi knielde ende sprac dese tale
die koninck sent iu desen cop
ende mijn here wil sonder scop
dat gy daerwt drincket hi en es niet quaet
ende dat gine doer sinen wille ontfaet
ygerne hadde des scame groet
ende si wort onder den ogen roet
maer ombedat die hertoge hiet
so en dorste zine ontseggen niet
ende dranck daerwt ende settene neder
ende zeide dat men hem droege weder
bretel zeide die koninck bat
ende mijn here wil oec dat
dat gyne houdt hi geeften iu gerne
doe pinsede wael die scone ygerne
ende wiste wael zi moesten ontfaen
bretel keerde ten koninge saen
ende dankede hem van der vrouwen
dat si doch niet en sprack in trouwen
quale versuchten ende zeer
verloes die koninck vorwaert meer
doe men hem dankede van der vrouwen
ulfijn ginck merken wat rouwen
ygerne daer hadde daer si sat
in der kamer daer si sat ende at
hi vantse denkende ende gram
doe zi ulfine daer vernam
riep sine want die tafele was enwech
ulfijn by wat rade nu sech
dade men my desen cop ontfaen
maer wetet nu wael sonder waen
dat zijn gewin clene zal zijn
ick doe dat noch eer morgijn
die lachter wert minen heren geclaget
dien gy twe te mywaert iaget
hi sprack gy en zijt niet zo ries
want clagede een vrouwe dies
haer man soude haer mestrouwen te meer
swiget dat es bet iu eer
ondanck hebbe hi die hem des hoeden sal
dus zo sceed die tale al
mettien hadde die koninck gegeten
ende zeide ten hertoge gy zult weten
wy gaen ten vrouwen ende tot ygerne
die hertoge zeide here gerne
dus zijnsi in die kamer gegaen
ygerne hevet wael verstaen
dat uterpandragoen aldaer
doer nyeman en quam dan doer haer
toter nacht hevet zijt gehert
doe ginck zi ter herbergen wert
ende tierst dat zi ter herbergen quam
doe wart zi wtermaten gram
ende als die hertoge haer es nakomen
heeft hise herde zerich vernomen
alse hi dat sach wart hi in vare
ende vragede wat haer ware
mynnentlike nam hise in zijn arme
zi zeide waer ick doet ick arme
hem wonderdes ende zeide wi
ick en heles iu niet zeide zi
my mint mijn here die koninck
ende ick mynne iu so vor alle dinck
ende alle dit hof dat ghy hier ziet
es doer my ende doer anders niet
ombdat gy my hier zout doen komen
dit hebbick anderwerf vernomen
daertoe biedet hi my groet goet
tote nu hebbick my gehoet
sinen cop nam ick overluet
ende gy hiet daer my drincken wt
hierombe wil ick die doet ontfaen
tegen hem mach ick niet gestaen
noch tegen ulfijn sinen raet
nu weet ick wael dat hier af quaet
comen zal ombdat gy dat wet
een strijt zal daer af comen met
hierombe voert my te tintaveel
blivick hier dat is my negeen heel
recht doe dit die vrouwe klagede
den hertoge dat zere wanhagede
ende wart gram ombe dat quaet
ende ontboet sine ridder ombe raet
si quamen si en waren niet verre
si merkeden wael dat hi was erre
hi zeide laet ons henen tyden
dat nyman wete dat wy en wech ryden
eer ick dat iu zegge en vraget my niet
zi zeiden neen wy wat des gesciet
hi zeide varewy onzer vaerde
sonder wapene ende paerde
al latewy hier onze harnasch
dat zal ons morgen volgen rasch
ick en wil niet dat die koninck weet
men dade zinen wille gereet
die hertoge dade hem lenen rossiden
daer hi entie vrouwe op zouden ryden
dus sceden zi henen al te hant
ende voeren in hoers zelves lant
des morgens begonste die stat verroeren
van den lieden die met hem voeren
ende den koninge quam die mare
dat die hertoge henen ware
uterpandragoen hadde rouwe
dat aldus enwech was die vrouwe
sine barone riep hi te hande
ende hietse gedenken der scande
die hem die hertoge hadde gedaen
hem hadde des wonder zonder waen
dat hem die dulheit was gesciet
hi en mochte lichte gebeteren niet
dat zeiden dien dat onkondich was
die koninck zeide wat duncket iu das
hoe hy zal beteren doe zeiden si al
dat iu daeran best duncken zal
dat willewy gerne met iu doen
doe sprac uterpandragoen
gy saget wat ere ick hem dede
meer dan ieman in der stede
dat dade gy ende al bysonder
des hevet ons te meerre wonder
hoe hem dit es gesciet
die koninck sprac gy heren ziet
ick ontbiede hem est iu raet
dat hi betere dese mesdaet
die hi mesdaen heeft jegen my
ende hi wederkome recht als hy
henevoer nu siner strate
si zeiden dat en es geen onmate
sulke bodescap als gy hier hoert
so ontboet die koninck voert
by tween ridderen den hertoge
si voeren dal ende berge hoge
eer zi te tintaveel quamen
daer zi den hertoge vernamen
si zeiden hem dat men hem hiet
alse die hertoge dat gesiet
dat hi moet keren als hi voer dane
pynsede hi in sinen wane
dat zijn wijf moeste wederkeren
doe antworde hi den heren
ick en kome nembermeer in sinen hof
die koninck dade my sulken oerlof
ick en machen nembermeer geloven
met hem en wil ick nember hoven
dit antworde die hertoge ten stonden
ende gode neme ick des in orkonden
hi dade my sulke sake bekinnen
dat icken nembermeer mach mynnen
aldus sceden die boden dane
want zi en vonden daer anders niet ane
die hertoge ontboet van staden te stade
sine liede al te rade
ende zeide hoe hi van caredol sciet
ende dat die koninck anders niet
en zochte dan dat hi ygerne
te zinen wille hadde gerne
des wonderde den lieden sere
of god wil dat en wert nembermere
antworden hem die heren dan
die dit wil doen sinen man
met rechte so gesciet hem quaet
die hertege zeide na dien dat staet
so bidde ick iu gy zijt myne man
dat gy my staet in staden dan
of my die koninck wil orlogen
si zeiden wy zullen gedogen
met iu gewin ende verlies
dus was die raet zijt zeker dies
hierna quamen die bode gerede
tote caredol binnen der stede
daer zi uterpandragone
vonden ende sine barone
doe zeiden zi des hertogen antwoerde
doe zeide menech die dat hoerde
dat hem des wonderde in sinen moet
si hielden den hertoge so vroet
doe bat die koninck sinen mannen
dat si die herevaerde souden bannen
ende helpen sinen lachter wreken
si zeiden wy en konnens niet ontbreken
maer wy bidden iu overluet
dat gy iu tierst sine manscap wt
ende gyne in veertich dagen ontbiet
die koninck sprac ick en lates niet
ende uterpandragoen ontboet
met haesten wtermaten groet
den hertoge binnen veertich dagen
by hem die sine bodescap dragen
eer hi ne ontkeert ende versciet
als die hertoge dat versiet
hi zeide ick sal na myner macht
my weren dach ende nacht
die hertoge ontboet sine man
ende zeide hem al die woert voertan
hoene die koninck hadde verladen
ende bat dat si hem staen in staden
si zeiden gerne doe nam hi raet
nu merket zeidi hoet my staet
maer twe castele zo hebbick
die men houden moge een stick
nieman twaren gene twee
en wint die koninck nembermee
ick late mijn wijf te tintavele
ende tien ridder opten castele
want men machse niet gewinnen
die in der stede wonen binnen
houden dat wel tegen al onvrede
dus visiert hijt ende dade mede
tener ander borch voer die hertoge
hi zach wael dat hem niet en doge
te houden zijn ander lant
die boden quamen daer te hant
den koninge dat zi zeiden boude
dat hem die hertoge weren woude
hierombe wart die koninck erre
ende ontboet na ende verre
datsi quamen al te hant
tot hem in des hertogen lant
iu enen mersch op een riviere
daer quam menech ridder fiere
die koninck clagede al den lande
die overdaet entie scande
die hem die hertoge dade ten tyde
ende hoe dat hi zinen hof ontvryde
si zeiden t es recht dat hijs ontgelt
doe reden si henen met gewelt
ende uterpandragoen hi vant
castele dorpe steden ende lant
dat vant hi al idelre hant
doe hoerde hi zeggen in dat lant
die hertoge lage op enen castele
entie vrouwe te tintavele
die koninck vragede doe om raet
welke borch hi best bestaet
die heren zeiden zonder zage
dat hi den hertoge belage
wonni den here hi hadde al tlant
die koninck lovedet al te hant
ende hi dade kreyeren hoge
dat men belage den hertoge
doe si vor der borch lagen
begonste die koninck zere clagen
ulfijn sinen groten rouwe
dien hy dogede ombe die vrouwe
ulfijn sprac men moet zwijgen
van des men niet en mach krijgen
gy moet pinen ombe den hertoge
dat men hem gewinnen moge
doe sprac ulfijn vor den lieden
diegene die iu dit rieden
die rieden iu dat alrebeste
laechdy vor der vrouwen veste
so waer iu dinck openbaer
aldus so bleef die koninck daer
menech man was daer nu fel
entie hertoge weerde hem wel
uterpandragoen die lach
vor die borch menegen dach
dat hise gewinnen niet en konde
hi droech int herte sware wonde
sy weten wel hoe hi dat meende
so dat hi eenwerf weende
daer hi ginck in sijn paveloen
ende zijn volck sach hem dat doen
ende lieten doe daer allene
doe ulfijn wiste van den wene
quam hi tot hem ende sach al toe
ende zeide wat es dit nu hoe
moechdy dus wenen  en wety al
sprac die koninck mijn ongeval
ombe ygernen doge ick die noet
dat ick wane blyven doet
want dat drincken ende dat eten
ende alre blijtscap hebbick vergeten
dus moet ember mijn sterven wesen
ick en mach des niet genesen
ulfijn sprac des hebt ondanck
dat gy van herten zijt dus kranck
dat gy dus iu leven gelaet
ick sal iu geven goeden raet
die koninck zeide wat es dat
ulfijn zeide ontbiet merlijn ter stat
hi gevet iu raet lude ende stille
nu doet algader sinen wille
ick dade dor hem al dat ick mochte
merlijn weet al mijn gedochte
ulfijn zeide hevet hi des stade
hi zal komen tuwen rade
aldus troeste ulfijn sinen here
ende bat dat hi hem voertmere
met sinen lieden makede vro
hi sal des algader vergeten also
die koninck sprac dat doe ick gerne
maer mijn herte hevet ygerne
doch getroeste hi hem een deel
ende ginck vechten op dien casteel
maer hi en mochtes gewinnen niet
sciere daerna so eest gesciet
dat ulfijn ombe dat heer reet
ende siet waer een out man steet
hi en kendes niet die man seide
dor dinen wille ick ontbeide
ulfijn sprac ick gere dy
wten heer sceden doe sy
ulfijn reet entie man ginck
ende ulfijn sprac dese dinck
wie bistu zeide hi metter tale
een out man ben ick ziedy wale
doe ick was jonck hiet men my vroet
men zegget vele ende oeck doet
dat ick niet vertellen mach
noch oeck doen moge gewach
des en es leden oeck niet lanck
dat ick te tintaveel sat ende dranck
ende sat jegen enen man in sprake
die my zeide vremde sake
van den koninck metter hertoginnen
ende hi daerby dit lant wil winnen
ombe datse die hertoge ontvoerde
maer woude die koninck sonder boerde
goeden loen my geven dan
ick soude hem wyzen sulcken man
die hem doet spreken sijn toeverlaet
ende geven hem tsiner mynnen raet
ulfijn hadde des groet wonder
doe hi hem dit zeide bysonder
ende zeide wety sulken man
die den koninge geraden kan
ja ick sprack hi doe die oude
maer ick ben die weten woude
wat hem die koninck woude sinden
ulfijn sprack waer mach ick dy vinden
als ick gesproken hebbe mynen heer
morgen als ick wederkeer
gy vindet my tusschen hier enten heer
of mynen bode hebdy des geer
ulfijn die bevalne gode
ende zeide hi zoude wesen bode
des hem sijn here kan verblyden
hi quam ten koninge in korten tyden
ende zo hy alre ierst mochte
metter maren die hi brochte
by uwer trouwen sprac die koninck
ende loech ombe dese dinck
kendegyne iet diet iu zeide
ulfijn sprac na myner waerheide
hi was out ende kranck zeer
die koninck sprac weetstu wanneer
dat hi weder daer zal zijn
ulfijn zeide here morgijn
hi zeide dat gy my zeggen zoudet
wat gy dengenen geven woudet
die iu geriede tuwen dingen
die koninck zeide gy zult my bringen
daer hi uwer zal ontbiden
gerne sprac hi heer ten tyden
die koninck sprac of ick daer niet en bem
sinen wille so biedet em
dus bleef dat toten morgentyde
entie koninck hi was blyde
meer dan hi was te voren
des morgens ginck hi mysse horen
ende doet hem tijt dochte zijn
reet hy enwech ende ulfijn
al by den heer daer ulfijn woude
aldaer hine vinden zoude
sagen zi enen crepel ten tyden
daer zi by hem zouden ryden
mochten zine kume gesien
entie crepel riep mettien
heer koninck dat god alle smerte
driven moete iu wten herte
die gy niet en konnet vergeten
gevet my des ic iu danck mach weten
die koninck sprac doe ende loech
ulfijn du zouds gerne genoech
dor my doen ende dor mijn goet
dattu moges genesen mijnen moet
ulfijn zeide ic en zegge iu niet
so gerne dat iu wille gesciet
ic zoudes meer doen doer iu
dan doer ieman die levet nu
hore den crepel sprac die koninck
die my vermaent der liefster dinc
die nu in deser werelt zy
nu ganck henen ende sit hem by
sech dattu hem gegeven zijs
ende dat hy zij te voren wijs
dat in der werelt en es have
noch zake die ic hem noder gave
dan iu waert dat ics dorste laten
ulfijn die reet ziner straten
sonder tale ende sonder woert
ende gaf hem ten crepele voert
ende ginck hem sitten herde naer
doene die crepel zach aldaer
doe vragede hi wat hi wilde
ulfijn sprac die koninck milde
hevet my gegeven iu
die crepel sprac hi kent my nu
ende weet bet wie ic ben dan gy
nu hoert wes bode ic sy
comen ben ic als dat god woude
ende hevet my gesent die oude
die gisteren sprack tote dy
ic weet wael dat hi seide my
maer sech den koninge ick hebbe verstaen
dat hem soude anegaen
omb te hebben dat hy begert
ende des hi saen wert gewert
hem sal bet sijn in korten dagen
ulfijn sprac dorst ic dy vragen
wie du bist  hi sprac vrages uwen heer
hi salt iu seggen min no meer
ulfijn voer na al dat hi mach
alsen die koninck komen sach
leidine buyten ende vragede
wat hy so zere jagede
ende wat is dy gesegget nu
here die crepel ontbiedet iu
dat gyne haddet bekent scier
ende gy my segget sine manier
ick en mach des niet weten el
die koninck zeide ick weet wel
ende zeide kennestu den man
dien du gisteren sprakes an
dat es die crepel die daer sat
ulfijn zeide hoe mochte zijn dat
mag een verkeren zine gelijke
ja sprac die koninck rijke
dat es merlijn die hem tot ons doet
hi toent hem als hem duncket goet
dus lietenzi die tale staen
ende voeren ten here saen
ende merlijn quam al openbaer
in des koninges heer men wart des en waer
men vrageden of hi bodescap brochte
of wat doene hi daer zochte
daerna en hevet hi niet gehoert
hi haeste hem ende ginck voert
die koninck zeide men sal zien scier
dat merlijn sal komen alhier
dat wert sprac ulfijn geopenbaert
of gy eneger dinck zijt waert
nu doet al dat merlijn wille
beide lude ende stille
iu ne mach helpen tuwer mynnen
nieman so wel wildy dat kinnen
doe zeide uterpandragoen
ic wille al zijnen wille doen
dus voeren si sprekende ten stonden
ter steden daer si merline vonden
tierst datten die koninck sach
so riep hine al dat hi mach
ende zeide wel moet gy zijn komen
ende heveten iu zijne arme genomen
wat zal ic clagen zeide die koninck
also wel wety myne dinck
als ic selve van ygerne
noit en sach ic man so gerne
ende bidde iu doer den ryken gode
dat gy my helpet wt der node
daer ic ombe lyde dit verdriet
merlijn zeide ic en zegge iu niet
ulfijn iu raet en zij daer mede
men riep ulfine daer ter stede
doe sprac tot merlinen ulfijn
dat gy die oude zoudt hebben gesijn
dien ic gisteren sprac ter stat
entie crepel die daer sat
merlijn zeide dat es waer
tierst dat hy iu sende daer
so wistic wel dat hi my kinde
ulfijn zeide nu maket een inde
ende spreket ombe iu saken
gy en moget geen lanck beiden maken
daer wy nu hier zijn allene
die koninck zeide groet no clene
en weet ic wat ic bidden mochte
merlijn weet al mijn gedochte
hi wiste wel loge ic hem een woert
ende ic bidde hem nu voert
dat hi my helpe ombe ygerne
ic doe al die saken gerne
die te doene noch zijn gebleven
merlijn sprac wildy my geven
dat ic iu bidde ic dade saen
dat gy by haer sult slapen gaen
al naket ende  maer dat es genoech
ulfijn hoerdet ende hy loech
ende zeide laet zien wat herte hebdy
die koninck zeide gy en moget my
niet gebieden groet ende smal
ic en salt gerne iu geven al
merlijn zeide doet my des seker genoech
ic doe sprac hi al iu gevoech
merlijn zeide zo zweert my dan
ende ulfijn iu getrouwe man
dat ic sal hebben dat ic begaer
alse gy geweest hebbet met haer
die koninck zeide gerne ic doe
merlijn vragede ulfine daertoe
of hy dat met hem zweren woude
ja ic zeide hi herde boude
echt sprac merlijn ende hi loech
waert gezworen dat waer genoech
hoe die saken souden wesen
die koninck dade brengen nadesen
dat meeste helechdom dat men vant
entie koninck zwoer te hant
dat hi dat zoude houden waer
daerna zwoer ulfijn daernaer
als merlijn hadde die ede ontfaen
zeide hi koninck haestet iu saen
doet minen wille mettervaert
als ene die dat zere begaert
merlijn zeide ziet dat gy iu doet
wael te gerake die vrouwe es vroet
ende getrouwe herde zeer
jegen gode ende haren heer
nu moechdy mynen zin verstaen
ic zal iu maken also gedaen
als die hertoge es in korter tijt
dat men zal menen hy zijt
die hertoge hevet ridder twe
die hem zijn hemelick ende nemmee
die ene es bretel dander jordaen
alse bretel sal ic zijn gedaen
dus zullen wy varen also een deel
alle drie tot tintaveel
ic zal ons wael daer in geleiden
maer wy moeten vroe enwech sceiden
daer sal sijn mare van vremden doene
beset iu ridder ende iu baroene
verbiedet dat men niet en strijt
eer gy wederkomen zijt
ende zegget nieman waer gy gaet
die koninck zeide ick doe uwen raet
siet dat gereet zijn onse saken
merlijn zeide ic zal iu maken
die gedane maket iu ter straten
die koninck haestedem wtermaten
ombe te doene dat merlijn hiet
alset gedaen was lette hi niet
hi en quam tot merlijn saen
en seide ic hebbet al gedaen
denket om mijn doen merlijn zeide
varewy nu op gene heide
doe voeren zi enwech ende reden een deel
totdat zi quamen te tintaveel
doe sprac merlijn toten koninge
blivet ic ga om uwe dinge
tierst dat hi se hadde versceiden
doe sciet merlijn van hem beiden
ende beiagede zine dinck
ende quam weder ten koninck
een crudelijn hadde hi gelesen
wrivet iu hande sprac hi met desen
ende iu voete ende iu ansichte
dat dade hi ende also lichte
haddi des hertogen gedane
dat nieman twifelen mochte daerane
doe gaf hi ulfine jordaens gelyke
ende leiden ten koninge cortelyke
hi zegende hem doe hine sach
o god zeide hi dat men mach
aldus verwandelen enen man
die koninck zeide kenstu my dan
ja ic vor den hertoge
ic en weet hoe dit wesen moge
sprac die koninck du bist jordaen
ende merlijn makede hem selven saen
no min no meer dan bretel
doe voeren zi te tintavel
fause coverturen drie
haddenzi dat zecht men my
spade quamen zi te tintavel
merlijn die wael sceen bretel
riep ter poerten laet ons in
si gingen voert meer no min
dochte hem die koninck wesen haer heer
laet in riepen zi doe zeer
hier is die hertoge sonder waen
ende bretel ende jordaen
alsi in waren quam bretel voert
ende hiet dat men in die poert
niet en zeide dat die hertoge daer waer
ende ment der vrouwen dade openbaer
ende als hi ten palase quam
beet die koninck ende merlijn nam
den koninck wt doe wel gereet
dat daer nieman af en weet
ter kameren quamen si alle drie
daer was die scone ygerne die
tharen bedde was gegaen
si ontscoede den koninck saen
ende hi ginck liggen by der vrouwen
daer wan hi des moechdy my getrouwen
den edelen koninck artur
daermen af zecht menege aventur
die vrouwe was vro metten koninck
alse die meende in ware dinck
met haer hebben haren heer
dien zi minde herde zeer
te samene lagen si toten dage
sodat in die poerte quam sage
dat die drossate was gevaen
entie hertoge doet sonder waen
die ander twe hebben dat verhoert
ende si zijn komen voert
toten koninge daer hi lach
staet op zeiden zi het es dach
iu volc hevet nyemaer groet
ende alle die poerte dat gy zijt doet
hy zeide my en wonderdes niet
als ick wter poerten sciet
en zeide ick dat knechte noch man
doe hy hadde sine cleder an
doe nam hy herde saen oerlof
an alle die waren in den hof
doe kuste hise an haren mont
ende zeide goet lief blivet gesont
doe rumedensi tintavel
onbekant doe sprac bretel
tierst datsi wter poerten waren
hoe duncket iu wy sijn ontvaren
heer koninck gy hebbet dat gy woudet
nu siet dat gy my noch wael houdet
mijn geloef die koninck zeide
gy hebbet ter stede dat es waerhede
my gedaen die hogeste bede
die oit een man den andren dede
merlijn zeide ic wil gy dat bekint
dat gy gewonnen hebt een kint
an ygernen ende dat es mijn
dat en mach niet wesen dijn
ende dat moetstu my gerne geven
ic wil oec dat zij bescreven
die nacht daert op gewonnen was
du machs wael seker wesen das
ick houdes ember mynen eet
ick geve dy dat kint gereet
dus quamen si wael sciere
gevaren op ene riviere
daer namen si weder haer gedane
metter haest voeren si dane
tierst dat si quamen na dat heer
quam dat volc met groter geer
daer vragede hi sulken genoet
hoe die hertoge was bliven doet
ende zi antworden hem saen
dat die hertoge sonder waen
opter morgenstonde twaren
dat hi enwech was gevaren
so lach dat heer stille altemale
entie hertoge vernam die tale
dat gy hier niet en waert
ende hi wapende hem ter vaert
ende sloech uwer liede veel
eer zi gewapent worden heel
sodat wy hoerden dat gekry
met groter haesten so quamen wy
ende jagedense ter veste weder
die hertoge was gevelt daer neder
daer versloegen wyne god weet
die koninck zeide dat es my leet
dat die hertoge dus doet bleef
die rouwe was groet dien hy daerombe dreef
nu es doet die hertoge van tintaveel
ende verloren zijn casteel
des hadde die koninck rouwe groet
ende zeide in wilden niet hebben doet
al was dat ic op hem street
dat gesciet es dat es my leet
ulfijn nam wt die baroene
ende zeide hem van desen doene
secht my heren of gy dat wit
hoe die koninck best gebetert dit
want hi zoeckt des an iu raet
gy moetet doen alset nu staet
iuwen heer van gerechter scout
si zeiden alle sijn behout
sien wy gerne zonder baraet
dat des die koninck niet af en gaet
ende hi dan doe ons ordeel
want gy zijt zijn vrient een deel
ulfijn zeide of ik also wael dan
met hem ben alse ieman
meende gy dat ik hier raden woude
dat ik vor hem lochenen zoude
so hiet ic met rechte een verrader
ende lage die zake op my allegader
ic wane ic zulke dinck wel riede
dat gy niet en denket gy liede
si zeiden dat weten wy wel
dat hier nieman en es el
die also getrouwe es alse gy
ende daerombe biddewy
dat gy ons gevet den besten raet
daer sine ere meest an staet
want die dinck es openbaer
ulfijn zeide nu hoert hier naer
ende verstaet al myne woert
die beter weet hi brenget voert
my dunket goet die koninck ontbiede
des hertogen mage die edelliede
te tintaveel in enen dage
ende daertoe der vrouwen mage
ende zeide dat hi dat beteren zoude
waert dat men dat niet en woude
men zoudese houden vor onvroet
ende den koninck vor goet
ende alle degene diet hem rieden
souden gepryset zijn metten lieden
in den rade en was nieman doe
hi en radet gerne daertoe
ende zeiden dat waer wel gesecht
toten koninge gingen zi echt
ende rieden hem dat algemene
maer si en zeiden groet no clene
dat ulfijn hadde beraden dat
ombdat hine des te voren bat
tierst dat die koninck dit verstoet
seidi dat dochte hem wesen goet
woudenzi te caredol komen
hi wil dat beteren tharen vromen
die koninck voer te hant enwech
merlijn zeide koninck nu sech
wetestu waerby si dit rieden
dattu dit zoudes ontbieden
neen ic seide hi meer no min
dan wt hoerre alre zin
merlijn zeide anders niet
maer die getrouwe ulfijn riet
ende hevet den vrede vorgedacht al
also als hi wesen sal
dit en weet nieman dan ulfijn
die koninck zeide hoe zalt dan zijn
ende merlijn zeiden dat al te male
alse hierna komet die tale
die koninck was wael te gemake
ende zeide hi lovede wel die zake
merlijn zeide nadien dat staet
so en wetic genen beteren raet
dus machstu dijns herten wille gewinnen
ende daertoe loen van diner mynnen
nu wil ick henen maken my
maer ic wil eer spreken vor dy
ulfine als ic henen bem
vrage omb dese saken hem
die koninck sprac ic en lates niet
mettien men ulfine komen ziet
ende merlijn zeide daer zi toe horen
gy hebbet beide dat gezworen
dat gy my des kindes wael onnet
koninck dat gy latest wonnet
dat en mach uwe niet blyven
want gy hebbet doen bescryven
welke tijt dat was gewonnen
god hi soudes my wanconnen
en helpe ic hem niet vro ende spade
want gy wonneten by mynen rade
kindescheit es van menegen keer
entie moeder mochtes hebben onneer
waer t dat zy dat allene voede
entie vrouwen zijn van krancker hoede
dickewile in haer sneven
oeck willic dat ulfijn hebbe bescreven
die nacht dattet was gewonnen
gy en zult my niet gespreken konnen
recht eer enen dach te voren
dat iu kint sal sijn geboren
gelovet ulfine vorwaert meer
des biddic iu ombe onsen heer
van al dat hi iu brenget te voren
hi hevet iu lief ende verkoren
hi en radet iu zake min no meer
dat en zij iu goet ende oec iu eer
ic en spreke iu niet vor mynen termyne
maer ik sal spreken ulfine
dat ic iu by hem ontbiede dat doet
of gy van my wilt zijn behoet
ende of gy wilt dat iu voert meer
goet gescie ende oec eer
dus bleef ulfine die tijt bescreven
doe merlijn dus stont beneven
den koninge uterpandragoene
seidi en zijt niet zo koene
dat ygerne wete openbaer
dat gy een kint wonnet an haer
noch scult haddet van haren live
want gy sultse nemen te wive
hiermede sult gyse dwingen
vraget haer iu waren dingen
by wien dat si draget dat kint
ic wane zi den vader niet en vint
si sal haer scamen der onneren
dit es die sake daer gy my mere
mede moget helpen dat ment my gevet
mettien merlijn orlof hevet
genomen an den coninck ende an ulfine
die koninck voer metten carine
tote caredol metter vaert
ende merlijn te blasise waert
ende seide hem dit ende ander saken
een boeck dade hi daeraf maken
ende by hem so weten wy dat noch
die koninck quam te cardoel doch
ende ontboet den wysesten lieden
ende vragede wat zi ten vrede rieden
hem allen dochte goet die vrede
ende dat men vrede makede mede
jegen die vrouwe entie mage
doe nam hi in enen dage
boden dien hi dit dade verstaen
ende zendese te tintaveel saen
ende vragede der hertoginnen
of si den vrede iet mochte minnen
ende dat ander volck oec mede
si minden alle sere den vrede
lanck perlement es dicke quaet
die koninck sende sinen raet
tote tintaveel in enen dage
toter vrouwen ende mage
die koninck bleef te caredol binnen
totdat hi die waerheit zoude kinnen
doe sprac ulfijn toten koninge
duncket iu goet al dese dinge
hi seide hem dochte goet die vrede
entu heves zeide hi oeck mede
den vrede gevisiert daertoe
ende ick weet zelve oec wel hoe
wety dat wael sprac ulfijn
so wety oftet iu goet dunckt zijn
die koninck zeide ic en lachters niet
ic wilt also nu waer gesciet
ulfijn sprac nu achtes clene
ick zal den vrede maken allene
die koninck bat hem dat hijt dade
aldus gingen zi van den rade
entie boden quamen ter stonden
te tintaveel daer si vonden
die vrouwe ende oec haer mage
ende togeden des koninges clage
dat hem leet waer haer scade
entie hertoge by quaden rade
ende by overdade die hy dede
sijn lijf verloren hadde oeck mede
dat waer leet uterpandragoene
ende woudes maken ene zoene
si zeiden zi woudens hem beraden
in ene kamer si hem daden
beide vrouwen ende heren
si zeiden zi en wistent hoe bet bekeren
dan zi vrede maken ende houden
die hertoge starf by syner scouden
entie koninck es ons te mogende
siewy of dat ons es dogende
dat gebot dat men ons biet
dat mach sulc zijn wi en latens niet
van twe quaden sal men dbeste kiesen
dat es beter dan wy verliesen
doe antworde die scone vrouwe
mijn heer die was my so getrouwe
dat ic my niet van iu en kere
want ic getrouwe iu wael myner ere
doe scied die raet ter steden
enen wyzen man hebbensi gebeden
dat hi des koninges boden sprake
enter mage tale na der sake
gy heren zeidi myne vrouwe die hier staet
ende die gene dien dat angaet
si wisten gerne wat men hem biet
al vor haer grote verdriet
die boden zeiden lude no stille
en wetewy niet wat die koninck wille
al zijn wy alle sine man
noch wat hi wille vangen an
dat zeggewy al vorwaer
die ander antworde daernaer
so en wilt gy ons niet bieden
gy gelijcket so goeden lieden
gy zult dat beteren na uwer macht
si namen verste veertien nacht
dan zoudenzi komen echt
alle toten koninge recht
ombe te hoerene sine woert
brachte die koninck oec iet voert
dat den magen niet en dochte
so wouden zi dat mense brochte
weder tote tintaveel
des haddensi borgen een deel
aldus was die verste genomen
entie boden zijn wederkomen
ende zeiden den koninge die waerheide
wat die raet tot hen zeide
die koninck hi zwoer vaste geleide
te vaerne ende te komene beide
daer lach die koninck veertien nacht
te caredole met siner kracht
die koninck ende ulfijn dicke spraken
van menegerhande vremden saken
als die veertien nacht waren gedaen
sende die koninck ridder saen
die die vrouwe entie mage
geleiden souden toten dage
ende doe die ridder daer quamen
dade die koninck sine man te samen
ende hi dade sciere vragen
der vrouwen enten magen
of zi wouden eyschen soene
doe zeide een der baroene
omb eyschen en komewy niet
maer ombe weten wat men ons biet
of dat ons iet mach genoegen
doe zeiden die die tale droegen
den koninge die antwoerde
alse die koninck dit hoerde
hilt hi ze vor vroet zine baroene
nam hi te rade van desen doene
ende vragede wat zi hem rieden
doe sprac een van sinen lieden
dit en mach nieman weten bet
dan gy zelve daert al an let
die koninck zeide ic sal iu saen
al mynen wille doen verstaen
nu zijt gy hier al mijn raet
ende daer mijn troest nu al an staet
hoedet iu dat uwer geen en zegge
daer mijn lachter an legge
si zeiden wy en doen niet el
mer wy en dorren anders niet wel
dit wysen zeiden die baroene
gy en ziet onzen wille te doene
ulfijn zeide doe zijt gy niet wijs
ende geloevet gy hem niet dies
dat hy iu recht sal doen
ja wy zeide doe elck baroen
wy dencken dat in onsen moet
dat gy met ons zijt gy zijt vroet
ende dat gy ons weten laet
iuwen alrebesten raet
ende gy ons laet verstaen
wat iu best dunckt gedaen
doe die woert vor den koninck quamen
datsi ulfine gerne namen
liet hi of hi des blyde ware
ende zeide ulfijn komet hare
ende raet hem dat beste dat gy moget
daer gy mijn herte mede verhoget
ic sal hem na dat gy dat heet
ende ic wille here dat gy weet
dat ic doen sal al uwe houde
ulfijn ginck daer die koninck woude
doe vermaent waren die liede
vrageden zi wat ulfijn riede
ulfijn sprac gy hebt verstaen
dat des die koninck iu wil angaen
gawy ten magen ende ter vrouwen
sien of zi des ons willen betrouwen
si seiden dat doewy gerne
si quamen al daer was ygerne
daer vertelde men menech dinck
dat was die soene die tal bevinck
ende dat die koninck van alre dinck
aldus op sine man ginck
ende woude doen dat zi hem rieden
hierombe waren zy tot hemlieden
comen ombedat zi weten wouden
of zi dat an hem keren zouden
si zeiden wy willen ons des beraden
doe sprac daer met goeder staden
een daer die raet al an droech
dat die koninck hem bade genoech
o we hoe droevich was die vrouwe
nochtan was si seer getrouwe
dat zi an hoers mannes mage
haer hilt van hoere clage
dus quamensi an des koninges man
ende zi berieden hem doe dan
ende elc vragede wat hem goet dochte
dat elc dat zine daer voertbrochte
onderzochten zi ulfijns moet
ulfijn zeide my dochte goet
ende dar wel zeggen overal
dat dit grote ongeval
by den koninge alle is volgaen
wat die hertoge hadde mesdaen
hi en hadde gene doet verdient
gy zijt alle mijnes heren vrient
ick zegget die vrouwe met kinde gaet
mijn here hevet dat es overdaet
haer lant verwoestet ende verbrant
daer en es oeck beter vrouwe int lant
noch bet geraket an den dage
gy wetet wel dat des hertogen mage
verloren hebben vele an siner doet
des moet hy beteringe doen groet
ombe te hebbene haer houde
ende te beterne haer scoude
echt wety wel dat hi
geen wijf en hevet ende daerby
so mach hi dit soenen te bat
ende wat wyzen hi sal doen dat
hi neme die vrouwe nu te wive
dat die vrede gestadech blive
ende oeck dor siner bede wille
men zalt hem prysen lude ende stille
ende als hi dit gelovet hevet
wysewy voertan dat hi gevet
enen man der oudster dochter
dat des den magen zij te sochter
dat sal zijn van orcanie
loth die koninck die here vrye
den andren doe hi oeck zulc ere
dat sine heten getrouwe here
nu hebt gy minen wille verstaen
siet wat iu duncket best gedaen
doe zeiden zi daer al te male
dat waer die alrebeste tale
entie hogeste raet daermede
dien ieman gaf tieniger stede
dordy dat vor den koninck spreken
ende hi dat niet en wil breken
dit dunckt ons allen wesen genoech
ulfijn sprac dit es geen ongevoech
maer love dat al ick sal des lyen
hier vor den koninge van orcanien
die koninck antworde ende zegget
dor gene dinck dat an my legget
so en willick niet dat dat bliven zal
doe zeidenzi wy loven dat al
prijsdy dat alle sprac ulfijn
so duncket my dat beste zijn
dat wy alle gaen te hove
ende spreken die vrouwe van love
ende al horen raet met haer
doesi daer quamen zaten zi daer
alle sonder ulfijn allene
hi stont ende sprac die redene rene
also als gy hebbet gehoert
als volsecht waren die woert
sochte hy gevolch an die baroene
si zeiden wy volgens in allen doene
doe sprac ulfijn an den koninck
wat zegdy here van desen dinck
loefdy dat uwe manne wysen
ja ick zeide hi ick wilt prysen
genoeget aldus den magen
ende des die vrouwe overeen wil dragen
entie koninck loth dor mine bede
die joncfrouwe wille nemen mede
here sprac die koninck loth
altoes wil ick uwe gebot
dor iu mede gereet zijn te doene
ende oeck mede dor die zoene
ulfijn sprac toten taleman
loefdy dit oeck mede dan
ja seide hi hoe so dat gaet
doe sprac die vrouwe ende haer raet
ende waren so blide dat hem die trane
wten ogen begonsten te gane
ende waren des alle in hogen
ende zeiden dat men nie so hogen
soene enen koninge doen dede
die mage pryseden dat alle mede
quijt scout men des hertogen doet
die vrouwe ende haer genoet
loveden alle dat men dat dede
die koninck es so vroet oeck mede
ende so goet sonder waen
dat wy des gerne op hem gaen
van allen dingen dus was die sprake
daer geendet met deser sake
entie koninck trouwede ygerne
dat dade hi wtermaten gerne
ende van orcanien die koninck loth
nam dor des koninges gebot
sine stiefdochter des koninges feeste
was bescrivet ons die jeeste
twintich dage na den dach
dat hi met haer te tintaveel lach
van den koninge loth weetes
was geboren mordres
guheries ende garies
ende gawin zijt zeker des
ende agraweyn mere ende minder
dit waren ygernen dochter kinder
oeck wan hi een dochter bastaerde
organie die hilt hi waerde
by synen rade enter mage mede
ende wy lesen dat hise dede
in een hues van religioene
die wonder dade van menigen doene
astronomie hiet men die art
daer si ombe geheten wart
morgantlifeie in elke stede
want zi wonder dade daer mede
entie koninck brachte die kinder
al te manne mere ende mynder
ende eerde alle die mage
so dat hi verwan al haer clage
nu gevil dat die vrouwe
om dat zi kint droech hadde rouwe
ende zere daerombe droeven began
eens nachtes lach si by horen man
ende hi zeide by wien draechdy dat kint
want gy en mochtet niet sint
ick iu nam dus groet gaen
want die nachte bescreven staen
so wety wel die waerheit das
dat die hertoge niet en was
met iu in langen tyden te voren
eer hi sijn lijf hadde verloren
dus en zijt gy niet bezwaert
by hem ende zi wart vervaert
ende zi wart doe bedroevet seer
si sprac ombdattet iu kondech es heer
so en mach ick iu niet liegen
ende en wil iu niet bedriegen
maer doer god hebt mijns genaden
ick sal iu wonder tellen by staden
sekert dat gy my niet en laet
neen ick zeide hy hoe so dat gaet
rede zeide zy sal ick spreken
ende wel wonderleke treken
een man quam in der gebare
te myner kameren openbare
als die hertoge in der gedane
hi brachte met hem jordane
ende bretel of haer gelijke
ende gingen in stoutelijke
daer dat alt gesinne sach
die nacht dat hi by my lach
doe wistick wel dat hi een kint gewan
ick wane dat hadde gewesen mijn man
dit was die nacht rechte also
doe mijn here starf des morgens vro
ende in die borch quam die nyemaer
dat mijn heer verslagen waer
doe dadi my verstaen twaren
dat hi den lieden waer ontvaren
hemeleke wten castele
doe voer hi enwech na der novele
die koninck zeide doe vrouwe mijn
siet dat dese dinge verholen zijn
want iu en quame daer nembermeer
goet af noch oeck eer
ick wille dat gy des zeker zijt
alse komet dieselve tijt
dat dat kint wert geboren
so en mach dat iu noch my toehoren
maer alset geboren es zuldijt stille
geven dengene dien ick wille
sodat wy des blyven sonder scande
soe leide te samen haer hande
here zeide zy nu doet met my
algader dat iu wille sy
die koninck zeide doe ulfyne
der vrouwen tale entie sine
ende zeide merket an myne vrouwe
dat zi es goet ende getrouwe
dat zi van dus groten saken
negene logene woude maken
ulfijn sprac doe sonder waen
merlijns bodescap is wel gedaen
anders en mochte hi niet met mynnen
dat kint enegerwijs gewinnen
in denselven tyden twaren
dat merlijn hem zoude openbaren
so quam hi tote ulfine
ende zeide hem den wille sine
doe zi dus spraken in den tyden
dadese die koninck ontbieden
doe sprakensi onder hen drien
van vele sticken ende mettien
seide hem die koninck die saken
hoe ulfijn den vrede dade maken
ende wat hi zeide toter vrouwen
ulfijn zeide merlijn entrouwen
die sonde die gy dor des koninges mynne
dadet an der koninginne
hebdy gebetert een goet stick
maer entrouwen noch ben ick
in den sonden die my rouwen
van den koninge ende myner vrouwen
soe en weet niet wie se hevet beswaert
die koninck zeide zijt onvervaert
gy zijt so vroet gy koemt des wel of
merlijn zeide gy hebt des orlof
helpdy my niet daer gijt moecht doen
ic sal gerne sprac uterpandragoen
ende doet my geven in myne hant
ic sal sprac die koninck te hant
sulck man es vroet nadat hi hoert
een man wonet in dese poert
die beste van den koninckryke
ende sijn wijf oeck sekerlike
es die beste die ick vinde
ende soe licht oeck nu van kinde
des zi en zijn oeck niet ryke
ontbiedet den man haestelike
ende gevet hem goet dat zi verteren
indien dat zi willen zweren
dat zi een kint zullen voeden
als ment hem bringet en wel hoeden
entie vrouwe salt zelve sogen
hoers selves kint sal si gedogen
dat ene amme sogen sal
hiertoe zullen zi zweren al
dat zi dat zullen in der gebaer
hoeden of dat hoers selves waer
doe sprac uterpandragoen
dat gy wilt dat sal ick doen
ende merlijn nam thant orlof
ende rumede des koninges hof
die koninck dade den man ontbieden
ende eerdene vor anderen lieden
die man hadde wonder groet
waerombe hem die koninck die ere boet
lieve vrient sprac die koninck
ick sal iu ontdecken een dinck
want gy van lene zijt mijn man
een wonder es my komen an
ende ick bidde iu op trouwe groet
dat gy my helpet wt der noet
ende helet nu al mijn doen
ick sal sprack hi heer pandragoen
doen al dat ick mach volbringen
ende helen in allen dingen
die ick volbringen mach gereet
die koninck zeide vrient nu weet
een wonder groet daer ick sliep
my dochte dat my een man riep
dat gy die beste waert van den ryke
ende hy zeide my zekerlike
dat iu wijf hevet een kint
ick bidde iu dat gy dat zogen doet sint
enen wyve tener ander stede
ende gy dat doet dor myne bede
ick bidde des haer oeck selve stille
dat soe dat doe dor minen wille
dat zi soge een ander kint
dat haer scire wert gesint
trouwen here sprac die man
grote dinck soeckty my an
dat gy biddet dat men mijn kint
tener ander amme bringet sint
ende ick mijn kint daer onnature
al soudet my werden een deel te sure
ic wane ics mynen wive best vrage
segget here zeide op wat dage
dat men ons dat kint sal bringen
ick en weet zeidi in waren dingen
die goede man sprac ten koninge
daer en zijn in deser werelt gene dinge
ick en wilse gerne dor iu doen
doe gaf hem uterpandragoen
so vele goeds dat hine verwan
als hi te hues quam hi began
sinen wive zeggen des koninges raet
dat dochte haer wesen herde quaet
ende zeide hoe mocht ick gedogen
dat ic ieman anders zoude sogen
die man sprack doe dese dinck
moetwy doen dor den koninck
want hy es onse gerechte heer
ende hevet ons gedaen zulck eer
ende gelovet ende oeck gegeven
wy moeten na siner houde weven
ic wil dat gi doet deze bede
die vrouwe sprac ic ende dat kint mede
wy sijn uwe beide gader
doet uwen wille daermede allegader
want ic daertegen niet en stryde
die man was doe herde blyde
doe zy dat woude laten gescien
ombe ene amme dade hi sien
die wael sogen soude sijn kint
aldus so es dat enwech gesint
die koninck proevede der vrouwen maniere
dat si geliggen zoude sciere
merlijn quam vor daer enen dach
te hove eer die vrouwe gelach
ende zeide ulfine in stiller waer
ick belove my openbaer
van den koninge dat hi dat
so wael dade dat hi hem bat
segget hem dat hi zegge der vrouwen
dat zy sal by goeder trouwen
morgen namyddage hebben een kint
ende den iersten man dien men vint
tierst dat men komet wt der salen
dien zal ment geven in stilre talen
ulfijn sprac en zult gy niet eer
spreken jegen mynen heer
neen ick niet zeide doe merlijn
toten koninge ginck doe ulfijn
ende zeide dat hem merlijn hiet
die koninck zeide en sal hy niet
my spreken eer hy enwech geet
neen hi maer doet dat hy iu heet
doe ulfijn hem hadde gesecht dit
ginck die koninck aldaer nu sit
die koninginne ende zeide haer
vrouwe ick zegge iu nyemaer
gelovet haer my  gerne here ick doe
so wat so gy my zegget toe
ende ick doe al dat gy my gebiet
die koninck zeide en twivelt niet
morgen namyddach heb ick geacht
zuldy genesen van uwer dracht
daer gy mede zijt gebonden
ende ick bidde iu ten stonden
tierst als dat kint geboren sy
bevelet haer die iu es by
dat zy hemeleke dat kint
den iersten geve dien zy vint
daer buyten staende an der sale
ende sy des en make gene tale
dor gene sake die men vinde
dat gy genesen zijt van kinde
want wy zouden des hebben lachter
men soude seggen hierachter
dattet niet en mochte sijn
dat dat kint met rechte waer mijn
noch des hertogen mochtet niet wesen
die vrouwe antworde mettesen
here al waer sechdy daeran
ick en weet wie dat kint an my wan
ick doe al dat iu es gename
recht als een die my scame
van mynen groten ongevalle
maer wonder heb ick hoe so ick kalle
hoe gy gewetet mynen termijn
die koninck zeide nu laet dit zijn
ende doet hiermede al mijn gebot
ick sal here so helpe my god
aldus bleef hoerre tweer raet
ygerne beide nadient met haer staet
want doe die tijt quam dat god woude
dat zy van kinde genesen soude
na vespertijt quam haer gereit
des ander dages die arbeit
ende duerde tote na myddernacht
god verloesdese van der dracht
ende gaf haer een kindekijn
tierst dat haer tijt dochte zijn
riep zi te hant ene joncfrouwe
die zi dicke vant getrouwe
lieve zeide zi nemet dat kint
gevet den iersten dien gy vint
die iu dat toe eyschet buyten der sale
ende den man merket wale
si dadet doe winden al te hant
in die beste cleder die men vant
si bant dat toe herde wel ter kuer
ende droeget buyten die duer
daer vantsi enen ouden man staen
cranck ende bleeck ende zero ondaen
ende zeide vrient wat es dattu iages
hi zeide ic soecke dattu drages
wie bistu dan by diner trouwen
wat sal ick seggen myner vrouwen
hi zeide ick en segge dy daeraf niet
maer doe dat dy dijn vrouwe hiet
wat sal ick seggen wien ick dat gaf
ick en segge dy daer niet af
mettien gafzi hem dat kint
hi voer enwech als die wint
soe en wiste waer hi haer ontginck
die vrouwe weende ombe die dinck
doe hi dat kint hadde ontfaen
ginck hi enwech also saen
al daer hi antore vint
ende gaf hem doe dat kint
hi vant antore opter vaert
gaende doe ter kerken waert
als een out man was hi gedaen
hi riepen tot hem also saen
ende zeide ic sprake iu waert dat ic mochte
antor sach ombe ende dochte
dat hi sceen een goet man
ende hi zeide nu spreket dan
die oude zeide ick brenge iu
een kint dat zuldy nemen nu
ende houden wel al openbaer
alse of dat uwes selves waer
wetet wael es dat gijt doet
iu sal daeraf komen ere ende goet
ende uwen kinderen hiernaer
geloef my des al openbaer
ben ick des seker sprack antoer
dat dit dat kint es daer ick ombe swoer
ende dat die koninck ember woude
dattet mijn wijf sogen zoude
ende mijn kint anderswaer besteden
jaet zeide hi by mijnre waerheden
elck goet man entie koninck mede
zouden daerombe doen bede
ende ick biddes iu oeck herde seer
ende dat weet wael lieve heer
dat iu myne bede also vele doech
alse sulck man die riker es genoech
antor nam dat kint dat scone was
ende vragede den ouden das
of dat kersten waer gedaen
hy zeide neen dat sonder waen
maer doet dat nu ter kerken dragen
antor zeide ic moet iu vragen
hoe dat kint sal sijn genant
die oude antworde te hant
wilstu des na mynen wille sijn
artur zal ment doen kerstijn
in hebbe hier meer te doene niet
ick ga enwech wilstu anders iet
by een dinck machstu vorsien
dat dy goet daeraf sal gescien
want des dar ick my herde wel vermeten
dat gy niet en zult weten
welck van hem tween gy meest mint
so dit so uwes selves kint
wat zal ic zeggen zeide antoer
toten koninge die my beswoer
wie dat my dat kint gaf
hi zeide ic en zegge dy niet daeraf
die oude zeide gy en wetet van my
nembermeer wie dat ick sy
aldus es hi enwech gelopen
antor dade dat kint dopen
ende brachtet sinen wive saen
artur so wast kersten gedaen
hi zeide vrouwe ick bringe ter steden
dat kint daer ick ombe hebbe gebeden
soe zeide welkome moet dat sijn
mynne es dat kint gedaen kerstijn
ja sprac hi dat hetet artuer
dat kint wert herde dicke stuer
want si zogedet ende helt
ende haers selves dade zi ombe gelt
ener andren doen houden ende sogen
al dade sijt node zy moestet gedogen
die koninck uterpandragoen
dat scrivet robrecht van borroen
hi hilt dat koninkrijcke lange
totdat hi met ziecke bedwange
met drope wart bevaen onsoete
beide an hande ende an voete
doe die sennes dat vernamen
daden si haer heer te samen
ende quamen ombe sijn lant verstoren
ende daden hem dicke groten toren
so lange dat uterpandragoen
ontboet alle sijn baroen
doe rieden zi hem dat hi vochte
ende hi hem wreke of hi mochte
hi zeide gy zult dat doen dor gode
ende versamen dat heer dor mijn gebode
ende vechten dan vor uwen heer
ick en mach orlogen nembermeer
die heren waren des thant beraden
ende zeiden dat zijt gerne daden
dus trocken si op die viande
die heidene hadden van den lande
te dien tyden een groet deel beiaget
die kerstene quamen onversaget
ende vochten met groten pryse
sonder here tot dien wyge
maer zi verloren dat velt
dat volc was ongetelt
dat die kerstene daer verloren
die mare quam den koninge te voren
dat die kerstene waren gesconfiert
des wart hi zere te barentiert
want die daer levendich waren
zeiden hem hoet daer was gevaren
doe die heidene hadden den zege
doe voeren zi achterwege
ende dwongen daer man ende wive
die sennes die te voren keytive
ende in den lande waren gevaen
die sijn alle an hem gegaen
dus worden si machtech in den lande
merlijn die dit al bekande
quam tot uterpandragoene
die droevech was ende sine baroene
die koninck was verkranket seer
van jaren ende van oevele meer
ende was so komen te sinen iaren
dat hi seer kranck was twaren
ende doe die koninck hadde vernomen
dat merlijn tote hem was komen
was hi wtermaten blijde
ende dachte dat hi in korten tijde
getroestet soude sijn van sinen heer
alse merlijn quam vor den heer
was die koninck zijns wel vro
hi zeide koninck es dat also
my duncket gy zijt zere gekranket
dat ben ick zeidi god zijs gedanket
ende myne liede dat es iu kont
zijn herde sere som gewont
ende daer ics my op niet en bewande
hebben my gedaen groet ande
dit es tdinck dat my doet droeven
merlijn zeide gy moget proeven
dat volc dat es sonder heer
dat en doech no min no meer
die koninck bat dat hi hem rade
wat hi daer best toe dade
merlijn zeide iu hemelechede
wil ick iu zeggen waer gy mede
sult mogen staen toter weer
doet te gader al iu heer
ende als si alle zijn komen daer
so doet maken een orsbaer
ende doet iu in dat heer dragen
dus zuldy uwe viande veriagen
wetet wel dat gy zult vechten zege
ende als gyse hebt geiaget enwege
so proevet wel dat gemene diet
sonder here en doget niet
tierst dattu gedaen heves dat
gif doer god dan dinen scat
verlichte dine siele met dat dy es bleven
du en sals niet lange leven
die rijcheit en es niet haer
die niet en geven openbaer
ende hier dan al moeten laten
dit zijn duvels die ons haten
nu proevet ende verstaet dat
du die dusken groten scat
in deser werelt heefs gehat
vorwaer zeggic iu dat
gy moeten al dor gode geven
ende proeven ombe dat lange leven
dat waer beter den rijcken man
die hem dat goet trecket an
dat hem een oert niet en bleve
dan hi dor god niet en geve
deser werelt rijchede
ende dat daertoe behoert mede
want al sij ieman achter dy bleven
hi zal des dor god luttel geven
dit es der sielen verlies al
men doe daermede als men sal
ende du weets dattu sals sterven
du moets ombe t lange leven werven
ende dijn goed dor gode geven
dat du machs hebben dat lange leven
echter proeve in dinen moet
dat dese werlt niet en es goet
men mach gene werelt leiden
si en moet met rouwen sceiden
almosene en argert niet een twint
die men te voren enwech sint
wat goet god den mensche gevet
also lange als hi levet
dat goet gif gerne weder
die wyle dattu zijs hier neder
die niet en wille wesen sot
geve weder dat hem gaf god
eer hi hier nu stervet
ende dat hi ginder niet bedervet
die niet en staet na dit gewin
nembermeer komet hi daerin
hierombe so zeggic dy dat
dattu dor gode geefs dinen scat
du machs dy selven best beraden
ende meest vromen ende meest scaden
du en sals niet lange leven
na desen sege dien du sals plegen
nu verstant wel dat sermoen
negene dinck en machstu doen
die dy helpet ten rechten lene
als een goet inde allene
al hadstu gedaen al die doget
daer al die werelt by verhoget
ende blevestu sonder een goet ende
du zouds te langer meswende
al hadstu al so vele mesdaen
als alle die hebben ontfaen
lijf in deser werelt nu
overwaer so seggic iu
ende mochty ten goeden ende komen
die waerheit hebbick al vernomen
die mesdaet die waer al vergeven
ende zijn zy vonden in een goet leven
ende sterven zy zy sterven wel
du en zals henen voeren niet el
dan weldaet ende oec eer
ende weldaet en mach nembermeer
sonder die ere niet wesen
ic hebbe dy vertellet van desen
hoedane wijs du zouds leven
du bist sonder wijf bleven
men segget ygernen doet dine vrouwe
ende du en machs gene ander trouwen
dus blivet dijn lant sonder heer
des moetstu pinen te meer
hoe du machs goeden inde ontfaen
ick wil my hene maken saen
du en heefs nember te doene met my
du zouds ulfine seggen dat hy
gelofte dy doe by synen monde
ombdat hy sij myne orkonde
van dat hi sculdech es te zyne
die koninck zeide tot merlyne
hoge dinge doetstu my bekinnen
dat ic myne viande sal verwinnen
al liggende op ene orsbaer
hoe mochtic dat doen van vaer
god sij gedanket al sijns goedes
merlijn seide du behoedes
dy van sonden dus geninde
dus moetstu komen ten goeden inde
ic bidde dy want ic wil enwech
dattu dy houds an desen sech
ende an die woert die ic hebbe geseit
die koninck zeide sech my gereit
van mynen kinde hoe dat vaert
merlijn zeide hem ter vaert
du en heves des niet te doen ter stont
maer ick wille dat dy zij kont
dat scone es ende wael gevoet
ende daertoe vromech ende vroet
uterpandragoen sprac mettien
merlijn sal ick dy nember sien
ja gy zeidi koninck heer
noch enewerf ende niet meer
dus was daeronder hem dat gesceet
die koninck ontboet sijn volck gereet
sine viande dadi bestaen
ene orsbaer dadi maken saen
ende daden voeren vor sine liede
na sines selves herten bediede
scaerde men die liede te wyge
si vochten met groten pryge
also als die koninck hiet
so dat hi dat quade diet
versloech ende iagede enwege
aldus wonnen si den zege
ende veriageden die viande
al te male wt horen lande
fineren moet hi die sculdech es
die koninck gedachte nu des
dat hem merlijn hadde gesecht
en woude hi vergeten echt
hi voer te lonnen in die stat
ende ontboet daer al sinen scat
ende dade ontbieden cortelyke
al die arme van sinen ryke
dien hi scone alemosen gaf
ende dat hem bleef daer dade hi af
also als hem die papen rieden
so vele gaf hi den armen lieden
by merlijns rade by onsen heer
dat hem en bleef min no meer
al daer hi dat weten mochte
seer oetmoedich was sijn gedochte
te godewaert enten sinen lieden
alzo als merlijn woude bedieden
goede wile hi dit haerde
also dat hem sijn oevel swaerde
doe sine liede dit vernamen
te logres si allegader quamen
die sere ontsagen des koninges lijf
doch sagen si wael sonder blijf
dat hi niet en mochte genesen
so sere krankede hi mettesen
dat hi lach drie dage sonder sprake
ende merlijn wiste al die sake
ende quam te hant in gene stat
doe die heren wisten dat
ontboden sine ende elck genoet
seide die koninck hi es doet
dien gy sere hebt gemynt
hy zeide dat en es niet een twint
ick wane hi goeden wandel doet
die sinen inde hevet dus goet
ende hi en es nog niet versceiden
hi es zeiden zi wy zullen iu daer leiden
in drien dagen en sprack hi woert
noch nembermeer en doet voert
of god wil sprac merlijn hi sal
nu comet gy moget dat hoeren al
zi zeiden dat waer wonder groet
want hi leget voer doet
die koninck uterpandragoen
die venster dade merlijn ontdoen
zi zeiden siet hier merlijn heer
die iu mynde also seer
die koninck keerde hem derwaert
ende siet op hem ende gebaert
of hine kende doe zeide merlijn
tot den heren die daer sijn
nu swiget alle ende hoert
des koninges alreleste woert
ende staet bet herwaert nu
zi zeiden alle hoe menestu
den koninck nu spreken doen
dat mach horen elck baroen
sprac merlijn tien tyden
ende ginck staen bander syden
ende zeide hem in zijn ore dit
dijn inde es scone als dat wael zit
es dijn herte al sulck binnen
alstu ons hier doet bekinnen
artur dijn sone sal erone dragen
tende van dinen levedagen
ende al metten wille onses heren
so sal hi met groter eren
vervullen der tafelronden stede
die ick dy selve maken dede
alse dit die koninck hevet verstaen
keerde hi hem ombe saen
ende zeide biddet alle merline dit
dat hi gode vor my bit
ende merlijn hi seide doe voert
dit es dat alreleste woert
dat die koninck sal spreken meer
al en woudys niet geloven eer
merlijn sciet doe van den koninck
den heren wonderde deser dinck
dat hi den koninck spreken dede
maer nieman en was daer ter stede
sonder merlijn die dat bekende
op die nacht so ende
die koninck uterpandragoen
des koninges prinsen ende sine baroen
ende oeck menech gewyet heer
daden den koninge groet eer
ende groeven hem na koninges recht
dus bleef dat lant ontervet echt
daer was vergadert menech prelaet
ende namen al te samen raet
hoe men dat lant berechten mochte
maer daer en was nieman die brochte
raet die hem dochte gave
doe zeiden zi wy zullen hier ave
an merline soecken raet
hi es vroeder dan al dat hier staet
hi sal ons den besten raet geven
al zijn zi des daeran gebleven
ende daden proeven waer hi waer
doe hi dat wiste quam hi daer
zi zeiden merlijn siet wat gy doet
wy weten wael dat gy zijt vroet
ende wetet meer dan ieman el
nu es dit lant dat siedy wel
sonder heer ende al verstorven
sulc een lant es scier verdorven
doer gode bidden wy iu dan
dat gy ons helpet kiesen enen man
die tlant berechte tonsen bederve
sodat die kerke niet en verderve
entie liede die daerinne sijn
ick en ben niet sulc een zeide merlijn
dat my een heer te kiesene staet
maer wildy doen al mynen raet
ick zoude iu raden herde wale
ende houden des nember ander tale
overeen voerwaert nembermeer
zi zeiden god geve dat wy tsyner eer
ende oeck tot onser aller vromen
overeen moeten des komen
merlijn zeide ick hebbe dit rijcke
seer gemynt sekerlijke
oeck die liede van den lande
coer ick enen koninck si haddens scande
ick en dade hem te weten echt
dat myne sake ware gerecht
maer nu es al en wetys niet
scone aventure my gesciet
die koninck starf des sijt bedacht
na sancte mertijns misse viertien nacht
ende hier es die kerstavont by
ende es dat gy des gelovet my
ick zal iu raden goet ende ere
beide ter werlt ende tonsen here
doe zeidenzi alle die baroen
iuwen raet willen wy doen
ick wille dat gy des seker sijt
sprac merlijn hier comet die tijt
dat geboren was der maget marien sone
jesus kerst dat was degone
die here van allen dogeden es
ick wil sijn iu borge des
es dat gy doet ontbieden
achterlande uwen lieden
datsi des bidden onsen here
dat hi iuwen raet ten besten kere
ende iu enen gerechten heer verlene
dor sine doget die niet es clene
ende dor die tijt alse te voren
daer hi op woude sijn geboren
coninck boven allen koningen
ende heer van allen dingen
dat hi iu sulcken here geve
die te sinen dienste leve
ende hi iu sulck teken toge
dat hi wael kent al sit hi hoge
ende elck man die hemselven kent
dat hi iu sulc teken sent
dat men zien mach ende horen
dat hi by hem wert verkoren
al sonder eneges menschen raet
es dat gy hierna alle staet
gy sult onses heren teken sien
al dat volc seide mettien
dattet hem die beste raet dochte
dien men emmer vinden mochte
elck die zeide volgdy dies
zi zeiden zi en waren nember so ries
die dit souden wederropen
doe baden si allen den biscopen
ende daertoe allen den clercken
datzi daden achterkercken
den volcke bidden algemene
beide die grote entie clene
datzi des niet en gingen ave
van den tekene dat hem god gave
aldus dadensi merlijns raet
merlijn nam orlof ende gaet
si baden hem dat hi daer soude sijn
alse god gave sijn tekijn
te kerst avende of dat so gesciede
hi zeide twaren gy goede liede
gy biddet des ick niet mach wilkoren
ick en kome niet voer gy hebbet gekoren
nu kiesensi dat si willen merlijn gaet
tote blasise sinen raet
ende seide wat daer soude gevallen
blasys makedet kont ons allen
ende ten hoechgetyde gemene
ontboet men groet ende clene
te logres in kerstdage te wesen
dus was dat al gehint by desen
ende antor die tkint hadde gevoet
so dattet sterck was ende vroet
so getrouwlike hilt hi dat twaren
tote sinen sestien jaren
dattet anders nieman ne soech
dan sijn wijf ende oeck doch
en weet hi wien hi meer mint
so artur so keyen sijn kint
lieve kint hiet hi dat ende niet el
ende hy meende dat wesen wel
vor kerstavent in alrehelegen dage
so makede antor sonder sage
ridder keyen sinen sone
tote logres quam degone
met ridderen die voeren ginder
ende brachte met hem sine kinder
opter vigelien waren gemeenlike
alle die clerke van den rike
ende oeck alle die baroene
die waren van enegen doene
ende daden alle alse merlijn zeide
ende waren in groter simpelheide
ende leveden daer helechlyke
ter vesper quamen arm ende ryke
gode baden si dat hi hem gave
sulck teken daer sy ave
gesterket waren in der wet
te mettene quamen si noch bet
ter ierster missen ende ter anderen
begonden die heren wanderen
ombe dat si misse wouden horen
nu waren daer sulcke doren
die zeiden dat zi waren sot
die beiden na dat hem god
vertogen soude enech dinck
te kiesene daerby enen koninck
met dat sijt spraken met enen monde
gevillet dat men mysse begonde
ende gingen in den monster te samen
doe si alle daerin quamen
so was daer een helech man
die die misse daer began
maer ierst quam hi ten lieden voert
ende zeide hem allen dese woert
lieve liede gy zijt hier komen
ombe drierhande vromen
welck si sijn moechdy horen
ombe uwe siele al te voren
ende oeck ombe des dages eer
ende ombe miracule die onse heer
hier sal doen toter stede
ende ombe enen koninck mede
die man sal sijn der heleger kerken
die hy berechten sal ende sterken
wy bidden gode die dat al bekint
dat es jesus kerst onse koninck
dat hi ons waerlyck teken sende
ombe te doene sonder meswende
dat sijn liefste wille sy
also gewaerlike als hy
desselven dages was geboren
ende gy alle die dit horen
sult uwe pater noster spreken
si zeiden alle wy en willens niet breken
altehant ginck men singen
doch als si dat so verre bringen
ter missen dat men offeren began
doe waren daer zulke man
die wte gingen na deser tijt
daer zi vonden ene plaetse wijt
ende doe si daerbinnen waren
sagen si den dach verbaren
in die plaetse daer si doe vonden
enen steen ten selven stonden
si en wisten niet welker tieren
hi doe was na der manieren
een marber seiden si dattet waer
si vonden doe al openbaer
eens voetes breet een anebilt
dat een swaert wel vaste hilt
dat stack daerinne toten stene
doe si dat sagen algemene
die ierst wten monster gingen
wonderde hem van desen dingen
si seident ende en lietens niet
den biscope die brixes hiet
alse hi dat hoerde die die misse sanck
nam hi wywater eer iet lanck
ende ginck vor die andren naer
leeke clerke volgeden daer
toter stede daer die steen lach
dien doe menech man sach
ende doe si sagen dat anebilt
dat dat zwaert so vaste hilt
riepen si alle sancte pater
ende worpen daerop dat wywater
die biscop neech ter aerden
ende sach in der middewaerden
guldene boecstave die seiden dat
die dat swaert track wter stat
hi soude by den wille onses heren
coninck sijn met groter eren
mettien dade hi den steen behoeden
tien goede manne ende vroede
vijf leken ende vijf clerke
ende gingen weder in die kercke
ende seiden god hevet ons gedaen
een scoen teken sonder waen
te deum laudamus songen si claer
als die man quam toten altaer
hevet hi hem toten lieden gekeert
ende zeide proevet ende leert
dat ieman onder ons es goet
want god dor onsen wille doet
sulck teken als gy sien moget
ic bidde iu dor onses heren doget
dat negeen man dor edeldoem
noch dor generhande roem
die te desen lieden behoert
tegen dit teken segget een woert
want die dat teken sende stille
sal wel togen sinen wille
men dade voert den dienst onses heren
ende alsi volzongen was met eren
gingensi toten stene wanderen
elck hi vragede daer den anderen
wie daer ierst trecken woude
doe seide daer elc dat men soude
den biscop ontbieden lude ende stille
ende horen wat hi seggen wille
daer was lange groet strijt
ende sulck die woude eertijt
wie dat macht hadde in die poert
woude proeven ember voert
daer was tale ende gescal
des men hier niet vertellen sal
die biscop hi sprac voren
daer si alle toehoren
gy en sijt niet zeidi twaren
also vroet als my lief ware
dat moechdy mercken gereet
dat god die alle saken weet
hier heeft verkoren enen man
ende wy en weten wien nochtan
ende dat zeggick iu oeck mede
dat edelheit noch rijchede
die sal hier liggen stille
sonder al onses heren wille
ende ick weet wael te voren
al en waer hi noch niet geboren
die dat zwaert dragen sal
al hadden wy dat gesworen al
dat ment gewonne met gener sake
ende nieman oeck wt en trake
nu droegen zi overeen daer
dat die biscop seide waer
doe berieden hem die baroene
ende droegen overeen van desen doene
dat si melden des biscops woert
ende zeiden daer tvolc toe hoert
hoe wael dat die biscop dede
met deser groter oetmoedechede
hi seide dat komet van onsen heer
ende in doe no min no meer
anders daertoe ombe geen verdriet
dan al dat onse heer gebiet
ende der kerstenheit betame
ende dat ick des negene scame
en hebbe vor misse was dit gedinge
zi zeiden alle sonderlinge
toten biscope ende hi nam respijt
tote na hoechmissetijt
tierst dat die misse was gedaen
sprac die biscop also saen
merket alle dese miracule
die god in desen tabernacule
dor uwen wille heeft gedaen
hier moechdy alle by verstaen
wie des konincrykes es waert
iu bediedet dit goede swaert
dat gerechte dat men hout
met gode ende met gewout
aldus wert onse koninck gekoren
ic weet wel dat god te voren
visiert wie dat lant sal berechten
die rike en dorven daer niet ombe vechten
ombe te proeven ierstwerf
want hoverdie niet en bederf
die arme wesen sonder toren
al gaen hier die rike voren
want dat es gewoente ende sede
die hier hevet die hogeste stede
dat si ierst proeven gaen
want hier es nieman sonder waen
die enen koninck maken woude
dat hi den dullesten kiesen soude
dus daden si des biscopes raet
sonder ienech ander quaet
so wie so best dochte waert
soude ierst proeven nu dat zwaert
daertoe zwoeren al die heren
dat zi dengenen souden eren
ende dien vor koninck bekinnen
die dat zwaert wt konde gewinnen
hi nam daerwt anderhalf hondert
der hogeste wien des wondert
ende dadese alle an dat zwaert
proeven ende gereet ter vaert
doe hiet hi den anderen saen
an dat zwaert proeven gaen
alle die wouden overluet
nieman en mochtet getrecken wt
tien man hoeden den steen
alle die wouden overeen
zouden proeven an die sake
of dat zwaert ieman wttrake
oeck was aldus segget die aventuer
achte dage geproevet al duer
dat zi alle trocken an dat zwaert
tote dat jaersdach quam voert
doe hoerden echt die baroene
misse na horen doene
dat die biscop hadde gevest
dat hem dochte wesen best
doe zeidi hem dese saken
ja en mach men niet geraken
noch enen koninck mettervaert
gaet ende proevet an dat zwaert
nu moechdy alle bekinnen
dattet nieman mach gewinnen
sonder dien god gebiet
si seiden wy en sceden niet
wter stat voer dat wy sien
wien dattet sal gescien
doe die dienst was gedaen
gingen zi ter herbergen saen
na etene gingen zi als men plach
te doene op enen hogen dach
te josteerne op een velt
die tiene die met gewelt
hadden te wachtene nu dat zwaert
voeren alle nu derwaert
ombe te siene dat boert
oeck wert daer sulck gevoert
dat hi te hues bet waer bleven
mettien es die strijt begeven
ende gaven die scilde haren knechten
die doe alle gingen vechten
ende si streden lange tijt
so dat daer was een strijt
dat alle die liede van der stat
derwaert liepen ombedat
some gewapent some naket
antor hadde keyen gemaket
ridder als ic sprac te voren
als hi den strijt begonde horen
hiet hi den broeder mettervaert
te hues riden ombe zijn zwaert
artur die was herde snel
ende zeide dat doe ick wel
dat paert hi metten sporen nam
ende reet dat hi ter herbergen quam
keyen swaert sochti daerinne
maer hi en vant niet die waerdinne
haddet in der kameren besloten
ende was gegaen metten roten
metten vrouwen ende metten kinden
ende doe hijt niet en konde vinden
weendi ende wart herde gram
mettien hi vor den monster quam
daer die steen lach endet swaert daerin
dat hi en proefde no meer no min
hi dachte mochtict getrecken ave
dat hijt den broeder gerne gave
hi reet daertoe onvervaert
ende nam metter hant dat swaert
ende heeftet onder sijn cleet gedecket
keye was doe voert getrecket
ende sach komen wter poert
sinen broeder ende track voert
ende vragede of hi dat swaert brochte
artur zeide hi en mochte
van hues brengen negeen
maer doch brenge ick iu een
doe track hijt wt sinen clede
ende gaffet den broeder gerede
hi namt ende was wel seker das
dattet zwaert wten stene was
hi dachte hi soude koninck wesen
den vader sochte hi na desen
doe hine vant hi seide vader
ick werde heer altenengader
siet hier dat zwaert dat ick track
wten stene daert inne stack
van groten geruchte was keye seer
tierst dat dit sach sijn heer
wonderde hem wanen dit quam
in den stene seide dat ict nam
die ander geloefdes niet een haer
ende zeide du en sechs niet waer
ter kerken gingensi onder hem drien
alse antor hevet den steen vorsien
ende hijt swaert daerin niet en vint
doe zeide hy keye lieve kint
sech my wanen quam dat dy
ick sal wel weten liegestu my
liegestu ick en mynne dy nemmeer
hi scaemde hem doe herde seer
ick en liege iu niet hoe dat sy
artur mijn broeder brachtet my
doe hy dat myne niet en vant
ic en weet hoe hem dat quam ter hant
gif my dat zwaert zeide antor echt
du en heves daeran krom no recht
ick wil dy proeven waerby dat zy
doe sach hi artur staen daerby
ende zeide lieve kint kom haer
doe my dit zwaert hierin openbaer
als dat was als gijt eerst hilt
artur sloecht in dat anebilt
daer dat stont alset te voren dede
keyen riep hi daer ter stede
ende hieten trecken dat zwaert
hi stack die hande derwaert
maer hi en kondet niet gewinnen
doe ginck hi ter kerken binnen
ende riepse in die kerke beide
ende seide ia wistic dat gereide
dat keye dat zwaert niet en wan
doe so nam die goede man
artur in die arme sijn
ende zeide lieve sone mijn
of ick dat mochte beiagen
dat ick iu dade krone dragen
wat soude mijn loen sijn
hi seide lieve vader mijn
had ick dat goet of ander eer
gy zoudt daer al af zijn heer
antor antworde hem sciere
iu vader ben ick in ener maniere
maer ic en wan iu niet nochtan
ende ick en weet wie iu wan
als artur hoerde dat antoer
sijns loechende ende verswoer
weendi sere ende jammerlike
ende zeide vader van hemelrike
wanen komt my dit te voren
dat ick mynen vader hebbe verloren
antor sprack enen vader haddy
ach lieve kint nu zegget my
of ick iu doe dragen krone
wat sal ick hebben te lone
artur seide al dat gy wilt
doe seide hem antor hoe hine hilt
ende hoene sijn wijf sogede
ende hoe hy dor hem gedogede
dat keyen sogede een ander wijf
hy moestes hem danken sonder blijf
want nie en was gevoet
een kint noch so wael behoet
of ick iu dat ryke mach bejagen
wat lone sal keye dragen
artur zeide ic bidde iu altoes
dat gy my niet en maeckt vaderloes
ick en wiste my waertoe keren
maer helpet my te deser eren
ende of god wil dattet gesciet
gy en konnet gedenken niet
ick en salt iu geven thant
antor seide doe iu lant
en willick niet ontbidden iu
maer des begeer ick hier nu
als gy zijt koninck doet dat dor my
dat keye mijn sone iu drossate sy
ende dat hi dor mesdaet in gener hande
die hi doet in uwen lande
sine drossatescap niet en verliese
dat hi dus bewilen es riese
dat suldy wel gedogen
want icken anders dede sogen
ende gy zijn goede soch soget
hierby es recht dat gy gedoget
sine ommatelike seden
artur zeide ic bens gebeden
ende swoer hem dat opten altaer
doe gingensi wten monster daer
doe quam al dat volck van den stryde
te hueswaert te vespertyde
man wijf kinder ende knechte
quamen alle van den gevechte
antor met sinen magen doe ginck
toten biscope ende zeide hem die dinck
heer dits mijn kint dat niet ridder en es
nu bid ick iu here nu proevet des
hi zoude proeven gerne an dat zwaert
leidet die baroene derwaert
die biscop hiet oeck den heren
dat zi alle ter kerken keren
antor zeide nem dat zwaert mijn kint
ende siet dat gijt den biscop gehint
ende artur track wt dat swaert
ende boetet den biscope ter vaert
die biscop nam hem eer iet lanck
in sinen arm ende sanck
te deum laudamus metten clerken
ende droechen daer in die kerke
die baroene sagen al toe
ende en wisten gebaren hoe
ende zi zeiden in genen keer
lietensi kint wesen heer
den biscop dadensi vererren
hi zeide god kent bet van verren
die liede dan gy nu doet
antor die ridder goet
ende al dat gemene diet
en scieden daer van artur niet
die baroene ontseiden die sake
die biscop zeide in hoger sprake
ende sprac al hadden zijt alle gesworen
die nu in eertrike sijn geboren
ende wil dat god het moeste wesen
lieve artur sprac hi na desen
doet dat zwaert in dat anebilt
gy heren treckt die dat trecken wilt
si trocken alle ende ombe niet
want dat vor hem niet en liet
si seiden wy en doen niet een twint
maer dat nu soude sijn een kint
coninck over ons geeft ons wonder
god doet dat seidi al bysonder
die baroene daden saen
dat ment zwaert liete staen
tote onser vrouwendage doch
ende liete daeran proeven noch
die biscop hoerde die clage
ende liet dat zwaert staen tot dien dage
hier binnen proevede menech man
die dat nochtan niet en gewan
doe sprac die biscop tot artuer
gan iu god der aventuer
so gaet ende nemt dat zwaert
artur dadet metter vaert
doe dat volck dat gesach
weende daer menech opten dach
van vrouden men vragede openbaer
of daer ieman tegen waer
die hoge liede zeiden heer
laet tot paeschen ende niet meer
trecket nieman wt binnen desen
wy sellen des ember met iu wesen
so doedy dit dan sonder stryden
of wy tote paeschen ontbiden
zi zeiden ja wy sonder waen
ende latent ryke in sinen handen staen
die biscop zeide artur doe dat zwaert
in dat anebelt metter vaert
gy zult hebben dat god gebiet
artur dade dat men hem hiet
doe nam dat volc tien die zy wouden
die dat zwaert hoeden zouden
rechte aldus ontbeiden zi das
al tedien dat paeschen was
ende hiertebinnen leerdet kinnen
die biscop ende t kint sere minnen
hi zeide dit lant comet iu an
denket ombe wesene goet man
kieset die gy wilt dat zij iu raet
ende iu ammet nu bestaet
gelijk of gy een koninck waert
dat es uwe sijt onvervaert
artur antworde ick settet an gode
algader ende an sine gebode
kieset die gy wilt heer
die godes wille doen ende mijn eer
vraget mynen heer oft hem dunket goet
die getrouwe biscop hi doet
antor comen sinen vader
ende zeiden wat artur secht algader
si gaven hem raet die goede liede
ende by des biscops gebiede
wart daer keye drossate saen
die ander ammete liet men staen
tote paeschen ende tien tyden
quam tvolc al te lonnen wyde ende siden
die biscop dade doen halen
alle die baroene binnen der salen
in paeschavende ende zeide aldus
ick hope dat wille jhesus
dat dit kint onse koninck blyve
ick hebbe oeck in sinen live
menege doget an hem verstaen
die heren antworden saen
wy en zijn niet daertegen dan
maer ons wondert dat dus jonc een man
dus ongeboren sal sijn onse heer
die biscop zeide sechdy embermeer
jegen dat recht dat god gebiet
so en zijdy recht kersten niet
zi zeiden wy en zijn niet tegen gode
doet algader uwe gebode
gy hebbeten lange bekint
ende wy en kennens niet een twint
wy bidden iu doch ener saken
eer wy hem noch koninck maken
laet ons an hem proeven stille
wat manne dat hi wesen wille
hier es sulc diet weten sal sciere
als hi weet sine maniere
hi zeide gy duncket my begeren
dat men lette sijn sacreren
ja wy seiden si tot morgen dach
is hi dan sulc dat hijt sijn mach
so kiesen wyne dan sonder sage
ende wyet hem in sinxedage
dat bidden wy iu here dat gy doet
die biscop seide dat duncket my goet
scire was dese raet gehent
des morgens bracht men in t parlement
artur want men hem kiesen soude
hi track dat zwaert wt als men woude
vor koninck hebbensi hem gekoren
si baden dat hyse soude horen
ende hi dat zwaert dade in t anebilt
hi zeide ic doe al dat gy wilt
ter kerken leiden sine scier
ombe te wetene sine manier
wy sien wael seggen si dat wil god
dat wy doen al dijn gebot
des houden wy iu vor heer
artur nu vorwert meer
ende ontfaen iu sonder parlement
laet tot sinxen iu sacrement
nochtan en weest niet here te min
nu secht uwes selves sin
sonder ander mannes raet
artur zeide daert al an staet
wildy my manscap doen ontfaen
dat en waer geen recht sonder waen
ick en mach iu geen gewelt geven
eer ick koninck ben verheven
ende gewyet na koninges recht
ende dat gy my biddet echt
heer te syne van den lande
dat en mochte sijn sonder scande
eer ick mijn recht hebbe ontfaen
dat gy my biddet te latene staen
mijn wyen dor uwen wille
dat laet ick gerne staen al stille
want ick en mach hierna noch nu
gene ere hebben sonder iu
doe dochte elcken in sinen moet
dat dat kint ware vroet
si seiden dat hem wael behaget
dat hi te sinxen krone draget
ende daden hem clenode bringen
ende oeck ander duere dingen
te siene of hy gierech waer
doe vraechdi elken harentaer
wat dese sake gelden mochte
nadien dat hem dat volc dochte
gaf hy weder dier ende ondier
dus was hy weder quite scier
enten ridders die hi hoert prisen
gaf hi orse enten jolysen
ende die minden gaf hi gout
ende clenoden menechfout
waren si oeck onechte
hi gaf hem scoenhede na rechte
daerby proeveden die vroede
dat zijn zin niet en stont na goede
so wie so oeck wael wilde
proevede wael dat hi was milde
oeck zeiden aldaer die vroede
dat hi was van hogen moede
negene vrecheit vant men daer an
want also als hijt gewan
gaf hijt daer het was bestaet
dus en vondensi hem niet quaet
tot sinxen hebben si gebeit
te lonnen quamen si gereit
ende proefdent zwaert daert stack in den steen
lonnen ende logres is al een
alse my duncket int romans
sodat die redene zij gans
maer t was ombe niet dat zy traken
die biscop hi hadde doen maken
enen scepter ende ene krone
in sinxenavende was dat scone
die biscop dade te vespertyde
artur ridder maken daer menech blyde
ridder mede was ende oeck clerke
des nachtes wakedi in der kerken
des morgens quamen die baroene
die biscop sprac na sinen doene
ende zeide nu mogewy sien ende horen
den man dien god hevet verkoren
siet hier sine konincklycke gewaden
wil ieman daer tegen raden
si seiden si loveden dat alle
ende of zi iet met ongevalle
jegen hem hadden gedaen
dat hi hem dat vergave saen
genade baden si op horen knien
artur weende mettien
ende knielde vor hem met naten ogen
hi vergaf dat nederen ende hogen
ende bat hem dat zi gode beden
by siner groter ontfermecheden
daer hem die ere quam ave
dat hi hem dat allen vergave
mettien namen sine ende leden
tot sinen koninckliken cleden
alsi doe was gecleet
was die biscop wael gereet
ombe dat hi soude misse singen
aldaer si hem artur bringen
die biscop sprac tot artur thant
want gy here sijt over dlant
artur gaet ende haelt u zwaert
dus sprac die biscop te hemwaert
al die processie ginck met hem ten stene
ende doe si daer waren algemene
sprac die biscop oftu an gode
geloves ende an sine gebode
ende an sine moeder santa marien
ende an sante peter den vryen
ende an alle santen ende santinnen
entie die heilige kerke minnen
ende houden in goeden vrede
entie donberadene troesten mede
ende gerechte wils houden onvervaert
so ganck toe ende nem dat zwaert
daer dy god mede heeft verkoren
artur die stont ginder voren
sine ogen die waren hem nat
menech man weende ombe dat
hi zeide also gewaerlike
alse god van hemelrike
boven alle dinc hevet macht
so moet hy my geven die kracht
te doene dat ick hebbe verstaen
mettien knielde hi saen
ende nam tswaert tusschen knoep ende hilte
ende tract wten anebilte
doe leide hijt opten altaer
gesacreert wart hi aldaer
als men enen koninck soude
na misse als die biscop woude
gingen zi wter kerken saen
ende quamen ter plaetsen gegaen
daer die steen hadde gelegen
die doen enwech was gedregen
sie en wisten hoe hi was verloren
dus was artur koninck gekoren
die dlant van logres entie steden
lange hilt met groten onvreden
alse gy horen sult hiernaer
want nu ierst ginck an aldaer
die hate ende dat stryden
dat lange duerde op hem in nyden
van den baroenen wyde ende syde
die hi al verwan met stryde
hier indet kronement ter ure
van den koninge arture
nu suldy voert hoeren die stryde
die hem gescieden in sinen tyde
god die alle dinck vermach
ende sine moeder daer hi inne lach
sy moeten my in dit begin
geven wijsheit ende sin
te volmakene dese saken
daer jacob van maerlant ierst dat maken
af began en liet sijn dinck
daer artur die konincxcrone ontfinck
als dat in merline bescreven es
nu wil heer lodewyck sijt seker des
van velthem dit voert wtgeven
na dat int walsc es bescreven
want nu ierst gaet an die dinck
van merline ende van den koninck
hoe dat artur began regneren
altemale by merlijns leren
doe artur crone hadde ontfaen
ende sacreert was daerna saen
te half oegste so hilt hy hof
tote caredol daer men of
seggen moge grote dinck
daer quan loth die koninck
die tlant van leonois hilt geheel
ende van orcanien een deel
met vijfhondert ridders van pryse
die koninck oriens na siner wyse
quam met vierhondert ridders daer
die tlant van gorre hielt vorwaer
in enen dele wy lesent dus
ende tander hilt die koninck bandegarius
die melogans vader was
die koninck ventres quam nadas
die van garlott was here
sevenhondert ridders brachti in die were
dese hadde arturs suster te wive
daer quam oec met stouten live
carados britas die koninck was
van astragorre als ick dat las
was hi geselle van der tafelronden
seshondert ridders brachti ten stonden
dan quam die koninck anguisant
die here was van scotlant
vierhondert ridder brachti hier
daer quam die koninck ydier
van cornualge ende brachte daer
vierhondert ridders ionck int openbaer
ende alsi alle vergadert weren
ontfincse artur wael met eren
gelijck dat een kint doen soude
dat noch was van cleenre oude
hi gaf hem gichte cleen ende groet
gelijck betamede elcken genoet
ende als die groete heren vernamen
die gave entie clenode te samen
die hem artur die koninck gaf
hadde hem herde onwaert daeraf
ende seiden si waren herde sot
zoude zulck een knecht hebben gebot
over hem ende regneren daernaer
die van so cleenre geboert waer
ende dat hi oec koninck ende here sijn sal
over den lande van logres al
dit en mach niet lange geduren
ende ontseiden die gave ter uren
ende ontboden hem dat sine nembermeer
vor koninck en hielden noch vor heer
ende dat hem negeen dinck es so leet
dan dat sine sacreren lieten god weet
ende dat si hem manscap hadden gedaen
ende dat hi wael verstonde sonder waen
dat si te sinen hove niet en komen
ombe hem ere te doene noch vromen
maer omb hem tonneren ende ontsetten met
ende wten lande te jagen dat wet
ende dat hi dat oec rume ter stede
ende nembermeer daerin kome mede
ende rumet hi des niet si sullen hem slaen
dat hi des niet en sal ontgaen
doe dit vernam artur die koninck
dadi den raet na dese dinck
dat hi seker was na den dach
want hi verraetnesse ontsach
dus dageden si viertienacht in die stede
dat deen den ander niet en dede
daerna niet lang so geviel dat
dat merlijn quam in die stat
ende toenden vor die liede gehende
ombedat hi woude dat menne kende
doe begonste lopen die maer
dat merlijn in die stat waer
alse dit die grote heren vernamen
ontboden sine doen al te samen
dat hi se quame spreken nu
hi dadet blidelike zeggic iu
ende alsen die baroene sagen komen
hieten sine alle wellekomen
met groter feesten ende lietene daer
in een groet palaes daer naer
ende een scone ende herde diere
buten der stat op een riviere
an enen anger als ic dat las
die wonderlike scone was
boven in den palaes ten venstren wt
mochte men sien gras ende cruet
ende foreeste ende bome mede
die ombe caredol stonden ter stede
doen si quamen in die sale
setten si merline daer in tale
ende vrageden hoe hem behageden die dinck
van horen nyen koninck
dien die eertsbiscop entie goede
gemaket hebben met gemenen moede
merlijn antworde den heren saen
ende seide hem si hadden recht gedaen
hoe zeiden si wat est dat gy
hieraf nu segget spraken si
en zijn hier nu niet edele baroene
die bet waren van desen doene
dan dese knecht dien men niet weet
wanen hi es ofte hoe gedweet
merlijn zeide doe gy segget waer
dat weet luttel ieman openbaer
wie hi es nochtan daerby
dat hier nieman so edel en sy
noch so hoge sijt seker des
noch bet waert dat hi koninck es
noch so grote eer tontfane heeft
als hem onse heer hier nu geeft
ende ick wille wel dat gy wetet des
dat hi antors sone niet en es
noch keyen broeder op mijn lijf
maer hilten op ende sijn wijf
hoe merlijn wat segdy nu
seiden die baroene wy geloefden iu
te voren bet dan wy nu doen
merlijn zeide gy heren gy baroen
ontbiet den iongen koninck nu
ende geeftem vrede te komene tot iu
ende ulfijn ende antor ter stede
die den koninck opvoede mede
van clenen kinde dat verstaet
gy sult wel horen an haren raet
hoe hy tot hem gekomen es
doe zeiden die baroene nades
wy willen doen van deser dinck
iuwen raet nu doet den koninck
ende ulfijn ende antor komen
dus hevet men hiertoe genomen
bretelle die die boetscap dede
merlijn beval dat hi brachte mede
den eertsebiscop van logres
dus dade die boetscap bretles
nu es bretel van daer gesceden
ende quam daer artur was ter steden
met sinen vrienden ende na den doene
seide bretel datten die baroene
ontboden ende autor heet sijn vader
metten eertsbiscope te gader
men gave hem geleide ende genaden
si zeiden datzi dat gerne daden
doe ginck bretel tulfinewaert
ende zeide dat hi quam ter vaert
merlijn ontboden entie baroene
si hadden sines nu te doene
doe ulfijn hoerde dat merlijn was daer
was hi blide omdat daernaer
merlijn van artur sal doen verstaen
hoe sine dinge sijn vergaen
den heren ende hem ontdecken sal
ulfijn entie ander heren al
antor die biscop entie koninck
gingen met bretele na die dinck
daer si die baroene vonden
in den palase te dien stonden
merline met hem haddensi daer nu
des waren die ander blide seggic iu
ende ulfijn dade hem grote feeste daer
entie koninck artur wet vorwaer
was gewapent onder sijn cleet
met enen korten halsberch god weet
doe si vor die baroene quamen
vondensi daer vele liede te samen
ombe te hoerne van den dinge
wat merlijn soude seggen van den koninge
ende omdat die koninck consacreert was
stondensi tegen hem op dor das
ende oec ombe des biscops wille
anders haddensi geseten stille
si gingen weder sitten daernaer
maer die biscop bleef staende daer
ende zeide gy heren om gode onsen heer
ontfermet iu kerstenheit des nu meer
datsi niet by u en blive verloren
overmids iu werringe ende iuwen toren
want dat waer ons allen scande
waerment vername in enegen lande
want elck en es maer een man
van ons allen ende daeran
so es die rike man doet also saen
als die arme sonder waen
doen hem die biscop dit leide te voren
zeiden die heren si wilden horen
merlijns tale ende sine woert
ende dan so predicke hi vaste voert
want merlijn hevet ons nu bysonder
geseght een dat meeste wonder
dat ons oit quam te voren
die biscop zeide dat wil ick horen
doe ging die eertsebiscop sitten daer
ende merlijn stont op daernaer
ende zeide gy heren ick heb nu na des
gelovet te seggene wie artur es
want gy segget dat ghy des niet en kint
ende wie hi es en wety niet een twint
ick segget iu dat artur die koninck
entie hier sit iu desen rinck
entie die krone ontfinck vor das
des koninges uterpandragoens sone was
ende wan hem an ygernen mede
des nachtes doen ter selver stede
die hertoge des morgens wart verslegen
ende desselven morgens quam daertegen
uterpandragoen onder sine genoet
doe was die hertoge geslagen doet
ende doe zeide ic ten koninge saen
here ick hebbe iu nu gedaen
enen sconen dienst god weet
nu wil ick dat gy my gevet gereet
dat kint dat nu draget ygerne
die koninck zeide ick gevet iu gerne
ende wilkoerde ende swoer my daer
welcke tijt dat geboren worde daernaer
dat hi des sine macht doen soude
hi gaf mi des letteren also houde
ende hinck daer sinen zegel an
ende ulfijn die was sijn radesman
hevet noch dese letteren ende hi
swoer metten koninge dit oeck my
thoudene vaste ende daernaer
doen ygerne ginck met kinde swaer
entie koninck sint se kroende mede
gevil sint te meneger stede
dat die koninck seide tot haer
dat dat kint zijn niet en waer
noch des hertogen zeidi dat wet
ende dade haer grote scaemte daer met
nochtan seide si hem al die waerheit das
welke tijt dat kint gewonnen was
ende op welke nacht oec mede
maer si en wiste niet wel gerede
wie dat wan doe wiste hi wel
dattet zijns was ende niemans el
ende daerna haddi se lief seer
ende dade haer waerdecheit ende eer
maer hi seide vrouwe sint
dat mijn niet en es dat kint
sone wert recht no redene nu
dattet waer geervet seggic iu
hier in dat lant cleen no groet
dat hi blive koninck na mijner doet
daerom zeide die koninck so bid ick iu
also lief als gy hebt te houden nu
myne vrientscap ick segge iu te voren
also vro als dat kint es geboren
so gevet dat den iersten man
die in die sale komen dan
ende tkint daer heeschen sal
die vrouwe seide hier af sal ick al
doen here dat gy viseert
sedermeer dat gy des begeert
ende terselver tijt doen dat kint was
des avendes geboren zijt seker das
so was my dat kint gelevert voertan
doe brachtic dat desen goeden man
antor die hier staet by iu
ende bat dat hijt dade sogen nu
sinen wive ende voedsteren met
die onlanges was bleven dat wet
van enen kinde dat keye hiet
antor dadet ende liet des niet
ende dade keyen sines selves kint
enen anderen wive sogen sint
want uterpandragoen hadden gebeden
eer ick dat kint hier bracht ter steden
dat hi daer mede doen soude
al dat ick hiete ende dat ick woude
ende antor dade dat ick woude doe
ende dadet kint kerstenen doen alsoe
ende dadet artur aldaer heten
ende god en wil des niet vergeten
der goeder werke van moeder van vader
hi en geve loen alle gader
horen ore ende horen zade met
dat van hem quam ende oeck wet
dat god zende den steen endet swaert
ombe te proevene wie dat des waert
waer dat hi koninck bleve doe
ende daer gy allen zaget toe
toende daer god wel openbaer
dat hi des koninckrikes waerdich waer
ende zijt des zeker dat ick iu
een woert niet en hebbe gelogen nu
ende des vraget ulfijn ende antor mede
die artur ophilt nu ter stede
want zi weten wael es dat waer
doe vrageden des die heren daer
of dat also waer als merlijn secht
zi zeiden hi secht die waerheit recht
allegader van inde toerde
ende niet gelogen van enen woerde
doe togede ulfijn die letteren daer
ende zeide gy heren siet alle hiernaer
dat zijn die letteren zijt seker daeraf
die uterpandragoen merline gaf
doe nam die letteren ter hant nadas
die eertsebiscop die blide was
dat hi dese dinge hadde gehoert
ende las doe die letteren voert
daert al die heren hoerden saen
so dat sise wel mochten verstaen
ende also alset merlijn gesecht had eer
vant men daerinne min no meer
als dat gemene volc dit hoerde
entie clergie dese woerde
den eertsebiscop aldus lesen
hem ontfermede sere van desen
ende vloeckten alle die den koninck
letten souden van enegen dinck
of tegen waren in eneger stat
doe die baroene hoerden dat
dat die gemeente entie clergie
van den lande trocken an arturs pertye
doe seidensi daer en gelage niet an
dat waer truwancie van hem dan
ende nembermeer moet god gejonnen
die niet te rechte en was gewonnen
dat hi here zij over ons voert
si zeiden daertoe vele dorper woert
die ick niet en wil vertellen nu
ende zeiden dat zeggic iu
dat nembermeer negeen bastart
over hem nu koninck wart
noch over hem oec sal regnieren
ende zi en wilden in gener manieren
dat hi koninck waer zijt zeker des
over dat rike van logres
dat so hoge es ende so goet
doe die eertsebiscop dat verstoet
zeidi wie sal koninck wesen dan
dese koninck dieselve man
dien god daertoe heeft vercoren
vor alle die hier zijn te voren
ende ondanck moety des hebben dan
god die salne houden voertan
in dat koninckrijke daer hine heeft
in geset ende nieman die leeft
en salne tegen den godeswille
verdriven mogen lude no stille
doe die baroene dit vernamen
dat die gemeente entie clergie te samen
vielen tegen hem aldaer
doe zeidensi hem alle al daernaer
ende zeiden hoede hem wie dat wille
si en geleden niet lude no stille
dat artur koninck over hen waer
ende ontseiden hem alle daernaer
entie in siner hulpe sijn met
doe gingen die heren alle dat wet
in hoer herberge hem wapenen daer
entie koninck artur ginck daernaer
weder op sinen torre saen
ende dade oec ten wapenen vaen
hem alle die hi verkrigen kan
ende dier was seven dusent man
onder clerke ende gemene liede
ende ridder dien hi hadde miede
gegeven orse perde ende gelt
die arm waren was daer getelt
drie hondert ende veertich die zwoeren bloet
hem te helpene al toter doet
doen dese alle vergadert waren
gingen si opten torre daernare
toten cantelen ter weer der stede
die koninck sette tgemene volck mede
een deel vor der poerten daer
die te hoedene die ander daernaer
sette hi ten cantelen nu
ombe te wachtene seggic iu
aldus haddese die koninck bewaert
ombe hem thoedene ende gescaert
entie baroene oec bander syden
waren in haer herberge ten tyden
al gewapent met al hore macht
diese met hem daer hadden gebracht
ende saten op haer perde nadat
ende vergaderden in mydden der stat
elck onder sine baniere met gewelt
daer waren drie dusent ridders getelt
ende alsi alle vergadert weren
wouden si ten torrewaert keren
sulke zeiden men souder asselgieren
den torre sonder enich vieren
ende sulck was daer die oec zeide
dat men dat palas enten torre beleide
ende mense verhongerde binnen den torre
wantsi en zullen wttrecken dorren
met dat zi hilden dit parlement
quam merlijn onder hen ontrent
ende zeide gy heren ziet wat gy doet
sekerlyk ick make iu des vroet
setty iu tegen den koninck nu
gy zult daeran verliesen seggic iu
vele meer dan gy zult winnen
want god onse heer doe ic iu bekinnen
sal dat an iu so wreken dat wet
dat gy ontgoedet werdet daer met
ende gescant want gy nu ter ure
iu settet tegen onses heren kure
ende daer gy oec alle zaget toe
deus god zeiden die baroene doe
wat ons dese gokeler doet verstaen
si makeden met hem haer spotten saen
doe merlijn sach datsi daer
hem bescimpeden keerde hy daernaer
tot artur ende zeide heer koninck
en zorget nu niet om negene dinck
al hebben zi van lieden grote cracht
ick sal nu doen in deser nacht
dat die alrebehagelste die hier es
soude willen zijn zijt zeker des
al bloet ende naket in sijn lant
in hemede ende in broeck sij iu bekant
so groten anxt zullen zi hebben some
eer die nacht ten dage kome
doe nam hem die koninck by der hant
ende leiden by syden al te hant
daer antor ulfijn bretel stonden mede
entie eertsbiscop ende heer keye ter stede
dese waren van des koninges nauwesten rade
doe sprac die koninck merlijn an met stade
vor alle dese ende zeide daer nu
merlijn lieve vrient ick hebbe van iu
gehoert zeggen dat gy waert hier te voren
met mynen vader waert ende seer verkoren
des bid ick iu dor god ende dor rechtes wille
dat gy my willet raden lude ende stille
dat ick my verwere van der onneren
die my willen doen dese heren
ende ick bidde iu ombe god daerby
dat gy zijt nu also getrouwe my
alse gy hiervoren waert mynen vader
ende wetet oec dat ick allegader
doen sal altoes dat gy zult begaren
ende tegen iu negene dinck sal sparen
ende sint oec dat gy ondersteundet my
in mijne kintheit so zijt gy
met rechte my sculdech thelpene nu
als ick koninck ben dat zeggic iu
ende lant ende heerscap berechten sal
want dit es by gode ende by iu al
ende by antor ende by nieman el
die my gehouden hevet wel
ende dor gode laet iu ontfermen nu
des koninckrikes des bid ick iu
entes gemenen volcx oec mede
want si werden gedestrueert ter stede
ende verloren god en helpe hen
ende gy des ick wel seker ben
doe sprac merlijn here heer koninck
en hebt negeen anxt om dese dinck
si en zullen niet mogen scaden iu
ic segget iu wat gy zult doen nu
altehant als gy quite zijt
der baroene die iu nu ter tijt
sullen vermoyen hier ten stonden
dat es waer die ridders van der tafelronden
die gemaket was ende gefundeert
by uwes vaders tyden ende geordineert
daer god die ziele af moet hebben nu
die zijn in haer lant dat zeggic iu
om die grote ontrouwe die si zagen
in dit koninckrike van dage te dagen
want sint dat iu vader kranck was
so dade men ie sint na das
in den lande anders niet dan quaet
des rumedensi dat lant dat verstaet
maer dat moeste wesen alsoe
want god onse here woudet doe
ende wet wel dat si nu te carmelike
zijn in dat koninckrike
met leodegans den koninck vry
die out ende kranck es daerby
want sijn wijf es doet nu
oec hevet hi ene dochter seggic iu
ende niet meer kinder heeft haer vader
dier dat koninckrike blijft allegader
ende hi heeft groet lant te sinen doene
onder hem ende den koninck rioene
die koninck van den giganten es
ende van der herden lande daer ombe des
nieman en dar daer wandelen niet
van den wonder dat daer gesciet
die koninck rioen dat zeggic iu
hi es machtech ende sere ontsien nu
ende heeft verworven nu ter stede
twintich gekroende koninge mede
ende hevet hem te scande gedaen
die baerde af doen villen saen
ende heeftse in enen mantel gewracht
ende doetse houden op enen scacht
vor hem tot allen feesten met
als hi hof hout daer hi et
dat alle diegene die te dien
hove komen die baerde zien
ende hi sweert dat hi winnen zal
dertich koninge die hi al
haer baerde af zal sniden eer
dat hi ophout emmer meer
ende an den mantel hangen dan
ende hi orloget den koninck leodegan
nu ter tijt van carmelike
ende zijn lant komet an iu rike
ende verlieset leodegan zijn lant
so verliesdyt iuwe te hant
ende hi haddet lange nu ten stonden
verloren en daden die van der tafelronden
want si houden alle die lande
stoutelike tegen die viande
want die koninck es sere out
des radic iu dat gy met gewout
daer vaert dienen ene tijt
hi sal iu geven des seker sijt
sine dochter tenen wive
die die scoenste es van live
die nu levet ende daer oec al
dat koninckrike op bliven sal
en ontsiet iu van uwen lande niet
dat en sal hebben negeen verdriet
want elck van desen baroenen nu
die iu orlogen zeggic iu
sal genoech te doene hebben zij iu becant
ombe te bescermene hoers selves lant
dat hem niet en lusten sal dan
torlogene met anderen man
ende zi zullen uwen lande luttel goet
mesdoen nu meer zijt des vroet
dat en waer also of zi daerdor lyden
ende wetet wel datsi ten tyden
en zullen hebben macht negene
te winnen nochte beliggene gemene
noch oec casteel noch oec stat
maer eer gy enwech vaert zeggic iu dat
so zuldy iu stede besetten thant
ende iu borge ende iu lant
herde wel met goeden lieden
ende met getrouwen mesnieden
ende met selscutters entie borge al
wael doen spisen ende daerna sal
die eersebiscop brixes
in alle kerken doen nades
gebannen ende verwaten al
die op dit lant iet doen sal
opten koninck ende op sine man
ende hi sal noch huden doen den ban
selve daert al die barone
toehoeren ende gebieden nae tgone
al sinen papen datsi doen desgelike
gy sult noch tavent zien zekerlike
dat die coenste die nu hier es
sal sijn in anxste zijt zeker des
gy zult my vinden altoes gereet
als gy des te doene hebbet god weet
ende als die baroene vor desen torre
zijn gelogiert dan zijt hiervore
als gy my roepen hoert ende creyieren
dan vaert wt met uwer banieren
ende ridet op hem met groter vaert
zi zullen werden so sere vervaert
ende tebarentiert datzi clene
weer en sellen doen of negene
want zi sellen daer alle vlien
die koninck zeide merlyne mettien
dit es wel gesecht by onsen heer
god lone iu des rades herde seer
ick sal doen al dat gy wilt nu
dus ende die raet dat seggic iu
nu sal ick swigen van desen
ende van den ertsbiscope lesen
die aventure secht ons na des
van den ertsbiscope brixes
dat hi ginck ten cantelen staen
ende artur dade hem wapenen saen
ende dadese op haer paerde sitten daer
ende merlijn dade maken daernaer
artur enen wonderliken drake
daeran gelach grote sake
opt inde van ener glavien ende al roet
was die drake die daerop stoet
ende wt sinen monde scoet vlamme ende vier
ende hi hadde enen staert onghier
gewrongen ende lanck ende smal
die drake was van silver al
men konde nier geweten wannen hi quam
hi was herde licht als ict vernam
ende hi setten op enen scacht alsoe
daer sagen hem te wonder an doe
alle die daer waren gestaen
doe gaf hem die koninck keyen saen
sinen drossate ende in der manieren
bleef hi ie sint van den goffenieren
meester ende here ende daerna alsoe
waren bereit arturs liede doe
ende alle die op paerden wale geseten
ende ontbeiden der ander als wijt weten
bander side quamen die baroene
ombe dat palas na dien doene
te beliggene ende daden saen
haer tenten daer alombe staen
in die prayerie na das
die scone groet ende effen was
ende doese die biscop sach te samen
vraechdi ombe wat si daer quamen
alse gewapent dat segget my
si zeiden wy komen hierby
ombe dat wi willen winnen nu
desen torre dat seggewy iu
want wy willen datten negeen man
houde tenzij by ons lieden dan
doe dade die biscop swaerlike
sinen ban ende ontsachlike
ende vermaledyede al degene mede
van godes halven die ienege lede
den lande dat artur hilt die koninck
of houden soude na dien dinck
doen wouden of doen souden daer
doe seiden die baroene daernaer
si en gaven ombe sinen ban niet
maer si souden doen verdriet
artur waer sine konsten belagen
ende oeck wten lande iagen
ende mochten sine metten handen vaen
hi en zoude der doet niet ontgaen
doe merlijn hoerde haer overdade
die si seiden wart hi te rade
dat hi makede ene toverie daer
daer hi mede dade ontsteken daernaer
alle die tenten entie paweloene
doe worden vervaert so die baroene
ende so gescomfiert al te samen
dat si niet en wisten hoe si quamen
wt hoeren tenten ende liepen nederwaert
in die prayerie sere vervaert
daer wart menech al verbrant
doe riep merlijn al te hant
ontdoet die poerten ende trecket wt
doe wart ginder groet geluet
die koninck artur heeft dit gehoert
ende track haestelike wter poert
scilt omb hals helm vor hoet
ende volgeden hem met groter spoet
sine liede gewapent fierlike
ende sloegen iu die ander koenlike
dat negeen van den anderen was
hi en wart gesconfiert van das
want zi en wisten niet twaren
dat daer so vele liede inne waren
metten koninge die op hen reden
met glavien met groter stoutheden
ende doden daer herde vele nu
want si waren dat zeggic iu
van den vier gesconfiert zeer
des koninges liede daden iu den heer
datsi wilden cleen ende groet
daer bleef menech man doet
daer proevede men so wael den iongen koninck
dat hem allen wonderde der dinck
hi stac daer neder ridder ende paerde
dat moeste al vallen ter aerde
wat iegen hem quam te dier uren
en konste nieman iegen hem geduren
des hadden die ander koninge nijt
ende trocken besiden ter tijt
ende zeiden datsi alle geonneert waren
mochte hi hem aldus ontvaren
ende wy vrome ridders zijn sonderlinge
gemage ende vriende onderlinge
doe zeide die koninck ventres
ick leveren iu saen zijt seker des
doet ofte levendech nu ontrint
ende waer hi doet so waer geint
onse orloge ende onse saken
ende so mochten wi enen anderen maken
vaert an hem zeiden die baroene
ende hebdy onser iet te doene
wy zullen iu te hulpe komen naer
doe track die koninck ventres daer
die een starck ridder was ende een groet
ende wael geleet als ick verstoet
hi was ionck ende wael geacht
ende had in siner hant enen scerpen scacht
ende reet in die scaer ter ure
vaste na den koninge arture
ende alsen die koninck artur sach
keerdi op hem so hi ierst mach
hi hadde enen ongescavenen scacht
die hem daer te hant was gebracht
met enen gebruneerden yser voren
hi sloech sijn paert daer metten sporen
ende reet iegen hem al dat hi mochte
dat hem allen groet wonder dochte
sine man ende sine vrient met
waren om hem in anxte dat wet
want si kenden den koninck ventres
dat hi groet ende starck es
ende baden alle gode seer
dat hine hoeden moeste nu meer
daer vergaderden si met sulken nyde
dat die scilde braken te dien tyde
entie koninck ventres brack ter ure
sine glavie opten koninck arture
entie koninck artur stacken so weder
dor die scouder dat hi daer neder
storte ende hi vil onder sijn paert
ende metten benen opwaert
maer hi en was anders gequetset niet
ende als die koninck loth dit siet
was hi des erre want hi was
sijn maech ende oeck ombe das
si hadden twe gesuster beide
hi sloech metten sporen daer ter stede
sijn ors ende reet opten koninck arture
die noch doe daer hilt ter ure
ende hadde sine glavie in der hant
doe hi dus sach komen gerant
den koninck loth reet hi al sine macht
als die luttel ontsach sine cracht
si vergaderden met crachte ende staken
sodat beide haer spere braken
ende daer deen den ander soude lyden
vergaderden si metten helmen ten tyden
ende metten scilden ende metten lichamen
so anxtlike ende so sere te samen
dat die koninck loth ter aerden vil daer
ende averecht bleef liggende daernaer
maer artur bleef in den gereide des geloeft
maer sere was hi bedwelmet int hoeft
hier wart die vergaderinge groet
in beiden siden want dat conroet
dat metten ses koningen komen was
si pijnden hem doe sere ombe das
hoe si den koninck loth ter stede
bescudden mochten ende ventres mede
ende diegene die met artur waren
pijnden hem oec sere der karen
datsise behouden mochten ende vaen
te desen bescudde sonder waen
wart gequetset menech man
sovele daden die barone nochtan
ende diegene die met hem waren
datsi se bescudden ende daernare
hermonteerden heb ick vernomen
ende binnen desen was voerkomen
die koninck artur ende track sijn swaert
ende voer weder te strydewaert
ende hem allen docht doen das
dat zijn swaert so clare was
of daer dertich tortisen ontsteken waren
ende dit was datselve swaert twaren
dat hi wten anebelte trac
entie letter die daerinne stont die sprac
dit swaert heet caliburnus
dat es hebreesch ende spreeckt aldus
ende iu dietsce oec hetet wael
dat versniden mochte stael
ende yser dit was waer
als men proeven sal hiernaer
doe artur hadde getogen dat swaert
sloech hi enen ridder ter vaert
daer die strijt ten meesten was
sine scouder af datsi nadas
verre van den lichame stoet
die slach was so overgroet
dat hi doersneet den ridder beide
ende dat paneel van den gereide
ende den rugge van den paerde
sodat si beide vielen ter aerde
overhoop ende alle die dat zagen
die tegen hem streden in den dagen
waren gesconfiert ende sere vervaert
van den slage ende vloen achterwaert
doe sloech hi voert harentaer
ende wracht wonder groet daernaer
ende vellede daer vele ende sloech doet
si waren alle in anxste groet
ende vloen alle vor hem ginder
daer en was meerre no minder
die siner dorste ontbeiden nu
si makeden hem plaetse seggic iu
ende als die ses koninge sagen
dat wonder ende die grote slagen
dat die koninck artur ie lanck so meer
op hem dade voeren si seer
tongemake ende droegen groten nijt
opten koninck ende zeiden ter tijt
laet ons alle op hem varen
tenen male al sonder sparen
ende laeten ons ter aerden werpen nu
anders en meesterwi des niet seggic iu
doe loefden si dat alle ende namen daer
grote scachte ende reden daernaer
op hem alle met haren scachten
ende staken op hem met krachten
op sinen scilt aldaer ter stede
ende op sinen halsberch mede
maer sijn halsberch was so goet
dat hi haer steken al wederstoet
ende artur was stout in der weer
maer si liepen op hem daer so seer
dat sine ter aerden metten orse
velden met krachte inder porse
ende si overreden hem daernaer
ende bleven op hem houden daer
ende sloegen hem herde sere doe
keye sijn drossate quam daertoe
ende antor ende ulfijn met snelre vaert
ende pongierden alle derwaert
hem te bescuddene seggic iu
van den ses koningen diene nu
daer sloegen maer keye quam te hant
ende stack den koninck anguissant
die des koninck arturs neve was
ende stacken met siner glavie na das
dor den halsberch in die scouder mede
dat hi ter aerden vil ter stede
van sinen orse al verdovet
ende antor stac des gelovet
den koninck carados op sine borst
dat dat yser dorginck sonder vorst
over die syde hi vil neder daernaer
ende bleef in onmacht liggende daer
ende ulfijn entie koninck ventres
reden met cracht te samen na des
sodat si beide ter aerden vallen
ende haer orse op hem met allen
die koninck ydier ende bretel
elck brac sijn speer op ander snel
entie koninck loth was gerasteert
opten koninck artur die hem weert
ende onder hem opter aerden lach
daer gaf hem die koninck loth menegen slach
opten helm achter hovet
dat hine sere heeft verdovet
alse keye die drossate dit gesach
dat sijn heer daeronder lach
datten die ander so falgierde
ick segge iu dat hi derwaert pongierde
ende sloech den koninck loth sonder beiden
dat hi boech in sijn gereide
hi sloechen daer so sere na das
dat hi en wiste waer hi was
ende hi ter aerden moeste vallen doe
daer quamen si in beiden syden toe
elck den sinen te bescuddene daer
daer wart die strijt groet ende swaer
ende daer bleef doet in beiden siden
menech mensch in dien tyden
ende arturs liede daden so vele daer
dat sine weder brachten daernaer
op sijn ors entie ander mede
hermonteerden daer ter stede
haren here maer eer si dies
toe konsten komen was haer verlies
herde groet want dat gemene volck al
was op hem komen groet ende smal
van der stat met cluppelen met haken
met glavien met axen met alrehande saken
met yseren gaffelen ende met bogen
ende tgeruchte wart groet daer si togen
ende omberingedense ende sloegense doet
man ende paert cleen ende groet
si en vermeden nieman daer
wat hem voren quam vorwaer
was dat koninck was dat ridder mede
si sloegent al doet daer ter stede
met haren axen met haren colven daer
hem en dorste nieman komen naer
het dade quaet onder hem komen
si seggen oec ende hem beromen
si wilden alle eer bliven doet
eer si den koninck artur cleen no groet
enege scade lieten doen nu
si sloegen so zere dat seggic iu
die ses koninge ende haer liede na dien
dat si doe alle moesten vlien
dus waren si verscamet seer
ende zwoeren datsi nembermeer
blide en worden noch ander saken
daeraf en begeerden thebbene ter wraken
dan dat hovet van artur seggic iu
entie koninck artur was verwermet nu
ende herde erre om dese dinck mede
ende reet na hem nu ter stede
so verre vor al sijn volc dat hi
den koninck ydier verhaelde daerby
doe hief hi dat zwaert ende meenden dat hovet
daer ter stede nu hebben geclovet
maer sijn ors droech hem vorwaert
so verre dat die slach ter vaert
op des koninges ydier paert quam daer
ende sloechen den hals af daernaer
doe viel ter aerden man ende paert
doe worden herde sere vervaert
des koninck ydiers mage aldaer
ende meenden dat hi gequetset waer
ende keerden weder te bescuddene daer
doe wart echt die strijt groet ende swaer
want sine hadden gaerne bescut nu
ende arturs liede dat zeggic iu
haddene gaerne gevangen oec mede
daer namen die ses koninge ter stede
van den lieden scade groet
want artur sloecher vele doet
ende menech ors met sinen swaerde
dade hi vallen daer ter aerde
sodat hi al bebloedet was mede
ende sijn ors ende scilt ter stede
ende alle sine wapene ontrint gehende
sodat men daer geen teken an en kende
maer doch was bescut ydier die koninck
ende hermonteert na dien dinck
dus reden si enwech al gesconfiert
die koninck artur niet en viert
hi en volgede na ende jagedese daer
maer si ontvloen hem al vorwaer
entie ses koninge namen scade groet
sonder die daer bleven doet
verloren si al haer harnasch dier
dat daer verbernde an den vier
sonder dat facelment van goude
ende van silver dat men gewoude
die koninck artur hem track naer
des daer vele bleef vorwaer
dus wart geindet die scoffelture
nu sult gy voert horen ter ure
van merlijns prophecien ter stede
ende van den koninck artur mede
die historie tellet nu voert
als die koninck artur hevet verhoert
dat die ses koninge sijn gevloen
liet hi myldelike deelen doen
dat goet dat hi wan aldaer
by merlijns rade wet vorwaer
ende daernaer reet hi te caredolwaert
doe hi daer quam ontboet hi ter vaert
waer dat hi wiste soudeniere
ende gaf hem cleder ende paerde diere
ende have ende gelt derregelike
by merlijns rade myldelike
ende zi zwoeren hem na dien dingen
dat zi hem nembermeer af en gingen
omb ene doet te stervene nu
doe artur die koninck seggic iu
sine liede getogen hem hadde an
in allen steden waer hi kan
met sinen groten gichten mede
ende met siner groter goedertierenhede
ende met siner ontfermecheit wet dat
dat boeck orcondet ons te meneger stat
dat hi der goedertierensten een was
entie ontfermhertichste als ict las
dien men iergen hadde vonden
hi dade vesten nu ten stonden
sine borge ende stede sonder waen
als hi dit al hadde gedaen
voer hi te logres in die poert
die nu heet lonnen weder ende voert
ende gaf daer lieden rente ende lant
die des waert waren zij iu bekant
ende dit was op onser vrouwen dach
die in den september gelach
dat hi groet hof hilt aldaer
ende aldus beiagede hi vorwaer
met vryen seggen ende dor miede
datten minden al sine liede
ende datsi hem noit af en gingen
want sint gevielen so die dinge
dat hi siner liede hadde te doene
ende dat si hem hielpen als helde koene
als gy hierna wel sult verstaen
ende als hi so vele hadde gedaen
datten al sine gemene diet
lief hadde doe en liet hi niet
hi en makede selver daer metter hant
twe hondert ridders die waren valiant
ende doe hi al dit hadde gedaen
ende sine borge ende stede sonder waen
wel gespiset hadde ende beset
doe nam hem merlijn wt dat wet
met ulfine die sijn raet was
doe zeide merlijn ten koninge na das
heer ic wil iu leren hier ter steden
ende openbaren welck zijn mine seden
here in nortomberlant des zijt vroet
daer woent een helech heremite goet
in ener herde woester stat
entie goede man wet dat
es mijn grote vrient ter noet
ende hi bescudde oec van der doet
mine moeder doe telde hi al daer
dat siner moeder gesciet was vorwaer
hoe mense bernen woude met vier
oec seidi hem van koninck vertegier
hoe hine soecken dade verre
omb sinen torre des hi was erre
dat hi brack dor die saken
doe zeidi hem van den tween draken
daerna seidi hem van ambrosis
die sint was geheten na dies
pandragoen ombe enen drake
dat hi altoes voerde dor die sake
hiet men hem pandragoen daerby
ende te borgys in berri
was hem die name gegeven aldaer
ende was hy gevoedet wet voerwaer
daerna teldi ne hoe hi te voren zeide
pandragoene ende uter beide
van salesbire den strijt groet
daer pandragoen in bleef doet
ende hoe dat hi wael was in allen doene
met sinen vader uterpandragoene
ende hoe hine liggen dade also wel
by sijnre moeder te tintavel
ende hoe dat hine makede doer desen
of hi die hertoge hadde gewesen
haer man ende aldus here koninck
wordy gewonnen by desen dinck
hi zeide hem oec al openbaer
hoe ulfijn makede die bruetlocht daer
ende vrede ende versoende daer mede
des hertogen doet aldaer ter stede
ende dat syne moeder hadde daer voren
vijf dochter scone ende verkoren
entie drie die hertoge wan
entie twe waren van haren iersten man
die koninck loth heefter ene van des
ende dander hevet die koninck ventres
die derde hevet die koninck oriens
die vierde hevet die koninck brandens
die vader was van anguisant met
die vijfte suster wonet dat wet
in enen cloester in ener prayerien
daer soe geleert heeft van astronomien
entes koninck loths wijf hevet sone v
den enen wan hi an haren live
an uwer suster te lonnen ter stede
doe gy sciltknape waret mede
entie outste van desen viven es
gawijn geheten sijt seker des
ende hi sal oec die getrouweste wesen
die oit gehoren wart vor desen
sinen here entie beste in allen sinnen
ende dien gy meest sult minnen
want hi sal iu hogen ende eren overal
also lange als hi leven sal
want hi sal sijn zij iu bekant
die iu sal winnen doen iu lant
en al uwe barone dat seggic iu
want by der ontsienesse wetet nu
van iu ende van hem heb ick vernomen
suldy uwer stucken al boven komen
ende by sulken broeder dien hi hevet nu
die koninck oriens seggic iu
hevet enen sone die scone es seer
ende es ywen geheten heer
ende hi sal trecken van dogeden dan
na gawine sinen neve voertan
entie koninck ventres hevet een kint
dat galescins hetet als men vint
dese sullen iu dienen tot in haer doet
gy zultse maken ridders groet
selver metterhant daerna dan
sullensi menegen edelen man
overmiddes haer geselscap na desen
iu onderdanich doen wesen
ende omb iu grote vromechede
sullensi iu alle dienen mede
oec bander side over die zee
in clene bertaengen min no mee
wonen twe koninge die gebroeder zijn
ende hebben te wive twe gesuster fijn
dese twe koninge sijn iu man
entie outste heet die koninck ban
ende es van bonewick sijt seker des
die ander heet koninck bohort van gannes
dese twe koninge sullen na desen
kinder hebben die sullen wesen
some van desen der besten een
dien die sonne oit besceen
dese twe gebroeder verstaet my wel
hebben enen gebure quaet ende fel
die van den lande van deserte es
ende grote scade sal doen na des
maer hi en kanse noch niet bedwingen
des hi droevech es ombe die dinge
want die gebroeder sijn so goet
ende so getrouwe in haren moet
dat men in al der werlt niet en vonde
beter no getrouwer ter stonde
dese wil ick zeide merlijn heer
dat gy te hove ontbiedet nu meer
datsi komen te lonnen nu binnen
want gy begeertse sien ende kinnen
ende doetse talrehelegen misse wesen
te lonnen ende voert na desen
suldy ontbieden oec daernaer
alle van desen lande daer
die iu onderdanich willen zijn nu
datsi hier komen tot iu
hier sal sulck ombe doget komen
ende sulck ombe quaet van hem some
maer die koninck bohort entie koninck ban
dese twe goede getrouwe man
sullen komen ombe getrouwechede
maket iu dan bekant daermede
ende gevet hem mildeleke iu goet heer
ende biedet hem uwen dienst seer
dan zullensi iu manscap doen na des
ende als iu hof gesceden es
so doet hem verstaen daernare
dat gy te karmelike wilt varen
toten koninge leodeganne nu
ende biddet hem datsi varen met iu
si zijn getrouwe stoute baroene
gy sult haer hebben wael te doene
eer gy wederkeert van daer
ende als gy gekeert zijt daernaer
sult gy haer hier te doene hebben meer
dan gy te voren dadet oit eer
want die baroene van desen rike
sullen willen calengieren gemeenlike
dat lant dat gy daerin zult komen niet
maer zi en zullen iu geen verdriet
kunnen gedoen no gescaden mere
want dese twe koninge zullen dat weren
ende vromeleke helpen iu
oec wil ick dat gy wetet nu
dat die seden nu zijn van my
dat ick in bosschen geerne zy
dit komt my van naturen an
van den vader die my wan
want hi en achtede gene geselscap des
thebbene die met gode wael es
maer dor sinen wille ben ick daer niet nochtan
also gerne als ombe blasise dan
die een herde goet man es
oec moechdy seker sijn des
dat gy altoes sult hebben my
welke tijt dats iu te doene sy
ic sal iu altoes sijn bereit
oec zuldy my dickewile zien gedweet
in ener ander gedane dan ick ben nu
ende dat zal sijn waerombe zeggic iu
ick en wil niet dat my die liede al
kinnen als ick iu spreken sal
oec wil ick dat gy my zweret hier
ten helegen als een koninck fier
dat gy nembermeer segget dinck voert
die gy in hemelecheden van my hoert
ende sechdy dat oec vorwaert iet
gy zult daeraf hebben verdriet
die koninck zwoer hem also houde
dat hy gene dinge doen en woude
die hem letten zouden of deren
of die hem iergen tegen weren
ende merlijn geloefde hem sine vrientscap daer
ende dat hy embermeer daernaer
dienen hem soude sonder wanck
sodat si hem des souden weten danck
dus wart die vrientscap daer gestade
beide van helpe ende van rade
men dreef blyscap groet nadat
te lonnen in der goeder stat
ombe haren niewen koninck dor das
dat hi milde ende goet was
want si zeiden alle voertan
si en zagen noit so goeden man
ende dit was waer zekerlike
hi was die beste van aertrike
entie koenste entie mildeste mede
doe daden die borger van der stede daer
ene quinteine rechten daernaer
daer die niewe ridders op bordeerden
die feeste duerde achte dage zeggic iu
die koninck bleef daer liggende nu
ende bereide hem daer ter stede
sinen hof te houdene ende oec mede
enwech te varene na siner feeste
hi ontboet daer minste ende meeste
die lant ochte goet hilden saen
dat zijt van hem quamen ontfaen
zulke quamen daer ende zulke niet
die daer niet en quamen die koninck onthiet
dat zy dat beteren zouden mede
alse hi des tijt hadde ende stede
doe sende die koninck artur bretelle
tulfine met sinen geselle
datsi voeren ombe den koninck ban
ende ombe den koninck bohort voertan
hi ontboet hem dor siner mynnen
datsi quamen te lonnen binnen
te sinen hove in alrehelegen dage
ende ulfijn ende bretel sonder sage
voeren zi daer heen saen na desen
want si hadden daer dicke gewesen
ende hem gedient ende lieve gedaen
by uterpandragoens tyden sonder waen
zi trocken over die zee ende quamen daer
in clene bertanien thant daernaer
ende si voeren dor dat lant van deserre daerby
dat nu heet borges in berri
tien tyden woude die koninck claudas
an hem dragen sijt seker das
enen casteel die was koninck bans
dien hi vesten dade tehants
dor des koninck claudas wille
elck woude seggen lude ende stille
dat hi opten sinen stonde daer
ende hieraf quam een orloch zwaer
ende ombe wat verbode dat claudas dede
so en liet die koninck ban ter stede
den casteel niet te vestene entwint
des hem claudas sere toernede sint
ende hierombe orlochden si beide daer
also lange alsi leveden vorwaer
niet lang daernaer voer claudas thant
sonder ontseggen in koninck bans lant
daer hi ane sere mesdede
ende dade hem oec grote scade mede
van rove dat hi nam in den lande
ende dorpe die hi hem verbrande
ende sloech vele liede doet ter stede
ende was sonder ontfermechede
maer an den castele dien die koninck ban
vesten dade daer en quam hi niet an
want hi en konder gene scade gedoen
daer lagen oppe stoute baroen
met selfscoten ende met gescutte
ende al dat ten storme was nutte
hadde daer die koninck ban opgedaen
daer was een goet man op sonder waen
ende een getrouwe die drossate was
van al der borch sijt seker das
graciaen hiet die goede man
hem hief een kint die koninck ban
sodat hi sijn gevader es
ende dat kint hiet men bannes
ombe dat die koninck ban sijn peter was
sint gevil zijt seker das
dat dit kint doe hi wart groet
was een stout ridder ende een goet
ende dade met siner vromechede
dat hi bekant wart in meneger stede
daer dat boeck af zeggen zal hiernaer
gelijck dat hem gesciede vorwaer
ic swige nu hier voert van desen
ende sal van koninck banne lesen
die aventuer zegget nu voert
als die koninck ban hevet verhoert
die grote scade ende scande
dat claudas dade in sinen lande
sonder ontseggen des was hi erre
ende ontboet sine liede na ende verre
ende quam an claudas nu ten tyden
daer hi waende hemelick lyden
ende bestreet hem met moede groet
in den vergaderen bleef menech doet
daer wart doen een vreselick strijt
die geduerde ene lange tijt
maer in dat inde bleef claudas dat wet
gesconfiert ende sine liede met
want daer sloech doet so menech man
selver metter hant die koninck ban
datsi daer lagen met hopen groet
doe moeste vlien dor die noet
selver die koninck claudas
ende moeste daer laten sijn harnas
ende sine roef entie gevane
moesti daer laten voertane
oec was daer getogen bander syden
die koninck bohort in dien tyden
in des koninck claudas lant
ende haddet verstoert ende verbrant
ende vinck die hi konde nu
ende verdiervet so sere zeggic iu
dat men binnen vijftien mylen
hues en hadde vonden ter wijlen
daer men inne mochte sculen met
dat en waer in kerken dat wet
dus was die koninck claudas so mat
ende so sere verermet ombe dat
dat hy in langen tyden daerna
en dorste orlogen als ict versta
op haer negeen sij iu bekant
die boden die artur hadde gesant
ten koninck banne ende koninck bohoert
daer gy hier voraf hebbet gehoert
hem hadde nu groet wonder das
dat dit lant so woeste was
ende waeraf dit gesciet nu waer
sy reden doen daer zo naer
datsi quamen te trebes
dat een sterck casteel es
dit was die casteel daerombe began
ierstwerf dat orloge tegen koninck ban
dese casteel was sterck ende hoge mede
eleine die koninginne ter stede
was daerinne op dese stont nu
die scone ende groet was seggic iu
die scoenste die men vant twaren
ende ionck alse van vijftien iaren
ende was niet lanck geleden dan
datse te wive nam die koninck ban
ende bohort zijn broeder wet dat
hadde onlange oec zijn wijf gehat
die ionger was dan eleyne
ende dese vrouwe hiet eveine
ende ulfijn ende bretel nu quamen
te trebes ende vrageden daer te samen
na den koninge doe seide men hem ter steden
dat hi tenen parlemente waer gereden
tote bonewick daer zijn broeder es
die koninck bohort zijt zeker des
diene ontboden hevet daer
doe namen die boden orlof vorwaer
an eleinen der koninginnen
si sceden van haer met goeder minnen
doe voeren zi enwech daernaer
al gewapent wet vorwaer
want daer zi moesten varen
en was niet seker nu twaren
daer zijn vele rovers inne god weet
dus was daer te wanderne wreet
nochtan souder daer meer zijn
en daden dese twe koninge fijn
die koninck ban entie co bohoert
dus reden dese boden voert
ontrint wael vijftien mylen
daer gemoeten si terselver wylen
seven ridders al zonder sparen
die van claudas geselscap waren
entie te deserte in der stede
lagen ende wt ende in voeren mede
ende plagen te bespiene aldaer
die opten wege voeren daernaer
ende namen datsi hadden te hant
maer nu was so verwoestet dat lant
datsi vonden te nemene niet
want die dorpliede als men daer siet
waren in die stede getogen
met al den goede dat si mogen
ende als die seven ridders vernamen
die boden die daer gereden quamen
doe zeide die ene ten ander waert
siet ginder twe scone paert
die gene twe ridders ryden
latewy se hier ons dus ontglyden
dat waer ons allen grote scande
si en zijn oec niet wt desen lande
want si en voeren der wapene niet
die men hier te dragene pliet
doe zeide die ene dat duncket my
goede liede rike ende vry
want zi zijn wel te harnas
want haer orse zijn goet ende ras
si hebben met enen goeden heer gewesen
die ander seide wat raket ons van desen
varewy tot hem ende nemen daer saen
haer paerde ende laetse te voete gaen
doe liet hi daer een lopen wt
ende makede met roepen groet geluet
ende zeide gy heren hoert hoert
hout al stille ende ridet niet voert
sijt gy nu metten koninck ban
gy liet hier iu leven dan
of zijt gy metten koninck bohort nu
maer zijt gy metten koninck claudas nu
sone doewy iu gene scade
want wy hoeden hier die pade
enten wech ende ombedat moety
tolle geven mynen gesellen ende my
ende wet wel gy selt vertollen ter stede
iuwe orse ende uwe wapene mede
ende te voet dan hene gaen
daer moechdy des hiermede af staen
dat wy iu niet en doden mede
ofte vaen alhier ter stede
maer gy dunckt ons goede liede wesen
dat wy iu quite laten mettesen
alse ulfijn dengenen roepen hoerde
keerde hine ombe metten woerde
ende sach waer degene themwaert reet
doe antworde hi hem wel gereet
heer heer zijt met gemake
gy komet noch tyde genoech omb die sake
ick en weet niet wie gy zijt god weet
maer gy zijt van talen wael wreet
entie ridder moet oevele varen
die ander ridder roept nare
omb tolle te nemen want hi en es
gene tolle sculdech zijt zeker des
ende wetet wel dat ic noit tolle en gaf
ende en geve iu oec niet een kaf
om genen man dien ick noch zie
so lange als ick hebbe by my
mijn goede zwaert maer ick wane dat gy
ons proeven wilt of wy daerby
onse wapene zullen wtdoen nu
ende onse paerde dus geven iu
ombe iu dregen ende ombe iu tale
gy en doet niet anders duncket my wale
want my duncket gy en zijt geen man
die strides begert maer nochtan
sonder striden ende grote pine
en zuldy niet hebben onse wapine
noch onse ors dat zeggic iu
al roepdy zo vreselick op ons nu
gy zult den wasdom van uwer muten
in ene hellinckborse sluten
want mijn geselle segget hier nu
eer hi tolle sal geven iu
hem waer liever waer hi blint
entie oec sulken ridder mint
die nu tolle eyschet ridders vry
verschoven so moet werden hi
ende kendick iu ic en minde in nemmermeer
ende gy hebbet oec gedaen by onsen heer
grote gecheit nu ter tijt
ondanck hebdy wie gy zijt
dat gy ridder zijt ende tolle wilt nemen
dit zoude negenen ridder temen
doe bretel hoerde dese woerde
die ulfijn hem daer antwoerde
loech hi sere ende hadde spel
ende oec bequam hem dat herde wel
entie ander riep tuwen groten lede
hebdy dit nu gesecht ter stede
want gy zult daerombe tuwen ombaten
beide iu hovede te pande laten
alse ulfijn sach dat hi hem nakede
ic zegget iu dat hi hem oec makede
gereet te stride zij iu bekant
hi nam zijn speer in die hant
ende nam den scilt ende deckeden daer
hi nam dat ors metten sporen daernaer
dat hem die spere dorwoet
doer die rechter zide enen voet
entie ridder vil ter aerde
in ommacht neder van den paerde
ende ulfijn track zijn speer daerwt
ende zeide ten ridder overluet
nu hoert dese martsen wel
wildy van tolle nu iet meer el
dat zegget my eer ick hene ride
ende wildy oec meer nu ten tyden
van tollen hebben hier van my
ic sal dat gerne geven dy
of wiltu my quyte scelden nu
berade dy of ic ontride iu
maer gy zwiget so stille nu ter tijt
ic wane gy wale betalet sijt
na draget dese tolle in claudas hof
hi sal hem sere beloven daerof
ende hi sal wesen daerombe iu vrient
want gy hebten nu wel gedient
na deser tale voer ulfijn
enwech na den geselle sijn
die deze ioeste al hevet gesien
ende pryseden in sinen herte van dien
doe reden si beide henen nadas
haerre straten al haren pas
entie zes ridder waren droevech ombedat
dat haer geselle lach so plat
opter aerden also gesteken
zi zwoeren alle si woudent wreken
doe sloecher twe met sporen na
wt haren gesellen als ic versta
wat haer paerde konden geloepen
ende begonsten sere roepen
optie ander die vorreden
ende dregeden hem sere ter steden
alse dit die twe ridders hebben gehoert
keerden si weder haer orse voert
ende rechten haer spere mede
ende bretel hilt sijn speer ter stede
al luttel hoge dat zeggic iu
ende reet opten enen so zere nu
ende stacken metten spere soe
boven den scilt optie kele doe
dat die halsberch scoerde daernaer
entie speer ginck hem daer
dor die kele b ander side
die gene vil neder herde onblide
van den orse optie aerde gestrecket
ende was herde onsachte gewecket
ende ulfijn gerakede den sinen soe
dat hine dor die borst stac doe
dat sijn speer bander syde
metten houte quam ten tyde
ombedat dat yzer so scerp was
doe vil hi ter aerden nadas
van den orse gewondet ter stede
ende metten hovede nederwaert mede
doe reet enwech ulfijn ende bretel
al haren wech dat wetic wel
ende lieten die ridder liggen daer
si voeren scimpende sonder vaer
ende en haesten hem niet seer
nu hadden die ander scade meer
entie vier gesellen die daer bleven
ick zegget iu datsi rouwe dreven
ende waren erre ende herde droeve
si en sagen niet wel haer behoeve
si zwoeren zi wouden dat wreken nu
blevet ongewroken zeggic in
wy en kregen des nembermeer ere
doe nam haerre twe daer elc zijn spere
ende reden doe ten andren waert
wat gelopen mochte haer paert
ende riepen van verre daer
gy moet hier nu betalen twaer
ende gy zult bekopen seggewy iu
dat gy onse gesellen nu
gewondet hebbet ende afgesteken
als ulfijn dit hoerde begonste hi queken
sijn speer ende keerde hem daer
ende bretel sijn geselle daernaer
keerde hem oec met snelre vaert
wat gelopen mochte sijn paert
si reden optie ander alsoe
dat haer scilde braken doe
ende dattie yser dorwoeden
ende optie halsberge wederstoeden
maer si moesten die sadele rumen
ende van den orse neder tumen
maer si braken beide haer speren wel
op ulfine ende op bretel
entie ene brack die arm ter stede
entie ander den scinkel mede
echt reden si haren pas
tharen wegewaert na das
met gemake te bonewickwaert
nu waren die ander sere vervaert
die daer bleven en was maer twe
nochtan zeidensi datsi nembermee
blyde en waren zi en zoudense wreken
diegene die af waren gesteken
ende some doet ende some gewont
si gereden hem terstont
ende namen die speer in die hant
ende quamen sere na hem gerant
ende riepen van verre sere daer
die boden gelieten hem daernaer
of zijs niet en hoerden ende reden nu
an enen dal dat zeggic iu
alsof si des niet wouden ontbeiden
die ander riepen sere ende zeiden
gy scalke quaet ende oec fel
onse gesellen werden gewroken snel
gy latet hier dat lijf nu ten tyden
gy en moget ons niet ontryden
blode scalke nu keert iu
doe antworde hem bretel nu
al zijn wy blode nochtan zuldy
ons hier proeven eer dat gy
van hier ons zult ontryden
doe keerdensi haer orse beide ten tyden
ende reden met speren derwaert
bretel reet vor met sterker vaert
op dengene die vor was daer
ende ulfijn reet opten ander daernaer
die van der talen loech ende was blide
die zijn geselle gesecht hadde ten tyde
ende gene ridders braken beide
hare speer daer ic nu af zeide
op ulfine ende op bretel
maer zi gerakedense weder so wel
datsise staken terselver ure
metten speren ten scouderen duere
dat men dat yser sach bander syde
si vielen van den orsen onblyde
doe zeide bretel dese woert
gy heren dese tolle die iu toe hoert
hebben wyne iu noch niet betaelt
dat es goet dat gy uwe gesellen haelt
ende vraget of si des hebben haer deel
gy hebbet dat uwe nu geheel
ende wildy des meer wy geven dat iu
wy en willen niet dat gy nu
ons beclaget over uwe tolle
wy en geven iu die borsen volle
dat gyse niet kont hene bringen
ulfijn loech van desen dingen
dat hy wel na gevallen was
van sinen paerde ende na das
reden si haerre straten daer
so redensi datsi daernaer
te bonewick quamen tenstonden
daersi herde vele liede vonden
si reden vaste ter borch waert
doe zi daer quamen beten si ter vaert
ende gaven haer paerde thoudene daer naer
enen sciltknechte dien zi daer
brachten met hem sonder meer
si daden haer helme of oec eer
ende haer swaert ende scilde also wael
eer zi gingen in die sael
ende doe zi in die zael quamen
vrageden si ombe die koninge te samen
van bonewick ende van gannes
ende mense hem wisede na des
des waren si blide wet vorwaer
ombedatsise te samen vonden daer
ende beiden datsi wt zouden komen
dit hevet daer een ridder vernomen
die een herde wijs man was
ende goet ende hoge zijt zeker das
ende hiet lionse van parne mede
hi brachte met hem daer ter stede
enen wysen ridder hiet pharien
dese quamen die boden besien
ende vrageden hem wanen zi waren
die boden antworden hem daer nare
gy heren gy zult weten saen
alse wy onse boetscap hebben gedaen
an dese twe koninge fier
si begonsten se te merken hier
ende bekendense doe makedensi
grote feeste ic zegget iu wi
si haddense van langen dagen bekint
entie een den ander sere gemynt
doe zise sere hadden aldaer
wael ontfangen doe vrageden si daernaer
ofsi die twe koninge gerne spraken
doe zeidensi waerombe ende ombe die saken
zijn wy komen hier in dat lant
doe namen si se beide by der hant
ende leidense in die kamer daernare
daer die koninge beide inne waren
ende alsse die koninge hadde vernomen
zijn zi beide jegen hem gekomen
want zi wisten wel te voren
datsi nyemaer souden horen
ende leontes zeide oec den koninge nu
wie zi waren dat zeggic iu
ende datsi se spreken zouden
doe si dit hoerden also houde
liepensi tot hem daernaer
ende namen se in hoer arme daer
ende hietense welkomen wesen
si daden se sitten gaen na desen
op ene coetse by hem sonder waen
ende vrageden na hare boetscap saen
daer si nu ombe sijn komen bloet
want ten es niet sonder orber groet
dat gy hier ombe komen zijt
doe vrageden voert ter tijt
die twe koninge of die bertoene
niet en hebben noch na haren doene
enegen koninck tharen wille
wantsi wisten wael lude ende stille
van den zwaerde dat stac opten steen
entie dat wttrac overeen
dat hi haer koninck soude wesen
doe zeidensi hem na desen
van beginne alle die dinge
hoe dat die zes koninge
hen zetten iegen artur mede
ende dat wonder dat merlijn dede
entie grote vromecheit sonder waen
die artur selve hadde gedaen
doe zeidensi haer boetscap daernaer
dat die koninck artur openbaer
ombe hem hevet gesent nu
by merlijns rade zeggewy iu
dat gy te sinen hove zult komen
want dat sal iu sere vromen
hi wil iu spreken ombe orber groet
nu nemet te samen uwe genoet
ende laet ons uwe antworde weten saen
want gy en moget niet letten sonder waen
die tijt es kort des seker zijt
die koninge antworden doe ter tijt
wy hebben orloge gehat groet
dat ons die koninck claudas doet
ende wy hebben anxst varewy met iu
dat die koninck claudas zoude nu
in onse lant trecken daer nare
wisti dat wy hier niet en waren
ende zoude ons grote scade doen dan
die boden zeiden by sinte johan
merlijn ontbiedet iu ontsiet iu niet
dat iu nembermeer scade gesciet
also lange als gy in den dienste zijt
des koninck arturs nu ter tijt
alse dit die twe koninge hoerden
hadde hem wonder van den woerden
dat merlijn zoude weten alle die dinge
die zouden gescien sonderlinge
ende op dese vorwaerde loveden si daer
opten derden dach te treckene naer
die boden dankeden hem sere nu
men dade se ontwapenen zeggic iu
ende haer orse oec wel te gemake
die koninck ban sprac na der saken
hi en woude niet dat zi iergen waren
ter herberge dan met hem twaren
haer wapene ende haer scilde beide
waren sere besien ter stede
ende haer speer die bebloedet waren
die twe sciltknapen hielden twaren
daer dene af zeide dese twe boden
duncket my hebben geweest in noden
si en hebben niet geseten stille
vor ener kemenade tharen wille
want haer scilde ende haer spere
zijn zo bebloedet in der were
doe vrageden hen die koninge daer
ende beswoerense met ede swaer
datsi hem zouden zeggen den fijn
waeraf haer scilde bebloedet sijn
doe telden zi alle die dinge te samen
hoe op hen seven ridders quamen
die si bestonden doe telden si voert
gelijck gy vor al hebbet gehoert
so dadensi dat hier al nu verstaen
doe zeiden die twe koninge saen
by mijnre trouwen gy zijt wel waert
dat gy draget scilt ende zwaert
dat gy iu bescuddet so wel
van zeven ondadegen ridders fel
men prysedese doe sere in den hof
ende gaf hem daer groten lof
si worden gewiset van menegen daer
die koninge dadense wael daernaer
te gemake van allen dingen
des si begerden sonderlinge
van eten ende van drinken mede
men dade hem grote ere na sede
die koninge feestierdense sekerlike
die drie dage doe herde eerlike
want si konden dat herde waele
daer was gedient in der sale
wael al dengenen die daer waren
men woude daer jegen nieman sparen
leonse van parne ende pharijn
die daer byeen geseten zijn
daden den boden grote ere nu
want hier vormals seggic iu
haddensi hem dat dicke gedaen
in groet bertanien sonder waen
by uterpandragoen algader
die was des koninck arturs vader
ende des derden dages oec daernaer
gereiden hem die twe koninge daer
als tarturs hove waert te vaerne
si ontboden leonse van paerne
die haerre beider maech was
ende pharine oec ende oec nadas
den drossate van bonewijck
entien van parne desgelijck
ende bevalen hem haer lant
ende hieten hem mede daer te hant
datsi hem soccoers senden souden
haddenzi des te doene of zi wouden
want wy en weten niet na des
wat ons daer te gesciene es
hi togede leonsen een vingerlijn daer
dit waerteken zeide hi daernaer
alse wy dit hier senden dy nu
so sendet ons soccoers bidden wy iu
also vele als wy hebben te doene
ende als gy siet den bode koene
met desen vingerlijn gelovet hem daer
al dat hy u sal zeggen daernaer
te desen rade en was nieman met hen
dan leonse van parnen
ende pharijn suldy verstaen
alse al haer orber was gedaen
trocken si ende voeren over die zee
die wint en dade hem geen wee
ende reden over terselver ner
nu zwiget hier die aventuer
ende sal zeggen van artur na des
die te lonnen noch gebleven es
hier zegget die historie twaren
doe ulfijn ende bretel gesceden waren
van den koninge artuer
doe dade die koninck terselver uer
sine borge ende sine stede nu
mannen ende spisen seggic iu
ende besorgen met allen dingen
by merlijns rade sonderlinge
want hi wiste die waerheit al
van den lieden groet ende smal
entie koninck getrouwede oec wel
merline bet dan ieman el
doe dese dinck al was gedaen
quam merlijn toten koninge saen
ende zeide heer koninck iu boden snel
hebben iu boetscap gedaen wel
entie koninge alle heb ic vernomen
sijn nu in die zee gekomen
nu gereidet daertoe zeide merlijn
dat gy dese heren die so edel zijn
al zijn zi uwe hier wel ontfaet
want wetet dat wel ende verstaet
si zijn edeler vele nu ter tijt
ende haer wijf dan gy zijt
doe zeide die koninck merlijn ic bid iu
dat gy ons wyset ende leret nu
want gy konnet dat bet dan ienech baroen
ende al dat gy my heet sal ic doen
doe zeide merlijn tot hem na dat
gy zult al die straten van der stat
al daer si komen zullen verdecken doen
ende vrouwen ende joncvrouwen ende baroen
ende selve mede jegen varen
met groter geselscap souder sparen
blidelike ende versiert wale
doe vragede hine na deser tale
welke tijt zullensi komen merlijn
in sondage here sonder fijn
te primetijt heb ick verstaen
doe zeide die koninck artur saen
ick sal hieraf doen al uwen wille
van al dat gy segget lude ende stille
ende merlijn leerde hem daernaer
wat hi laten ende doen zoude daer
ende zeggen vor die grote heren
daer hi mede blive in siner eren
nu es die zondach voert gekomen
die koninck artur hevet met hem genomen
den aertsebiscop brixes
ende grote geselscap ende es na des
met groter processien jegen hem gevaren
ende hevet hem ontmoet ende daer nare
als die een den ander hevet gesien
voeren si te samene mettien
ende onderhelseden hem blidelike
metten armen vriendelike
ende onderkusten hem na dat
ende voeren te samen in die stat
daer gaf die koninck artur gave groet
cleder paerde orse gout roet
gelijck hem merlijn leerde eer
hierby wart hi gemint so seer
met riken ende met armen vorwaer
ende menegen wonderde oec daernaer
wanen hem komen mochte dat goet
dat hi so mildelike geven doet
dus track hi aen hem al die vroede
met hovescheit ende met sinen goede
datsi hem hulde zwoeren daer
ende nembermeer begaven daernaer
doe die koninge quamen in die stat
ginck men dansen ende reyen nadat
die vrouwen entie joncfrouwen mede
entie koninge ridders na haren zede
joesteerden ene lange tijt
daer was vroude ende groet jolijt
al toter vespertijt in der stede
die straten waren verdecket mede
met sydenen clederen weet vorwaer
het was scoen weder ende claer
want die winter en was noch niet komen
ende daer te voren heb ick vernomen
en haddet in langen tyden geregent echt
des waren die straten droge ende slecht
ende met biesen bestroyet oek me
daer was wiroeck ende oeck aloe
ontsteken daer te meneger stat
so goeden roke gaf nu dat
dat men dat roeck ter wile
van daer over ene halve mile
aldus reden die koninge daer
toter hoger kerken daernaer
daer die processie jegen hem quam
met sange als ick dat vernam
van gode ende van onser vrouwen
optien dach dade daer met trouwen
misse die aertsbiscop brixes
ende als die misse gesongen es
ganck men daer ter hoger sale
daer was dat geordineert wale
die drie koninge ende brixes mede
saten ter tafelen na der zede
ende antor die den koninck artuer
opgehouden hadde toter uer
daer diende keye die drossate zeggic iu
ende twe niewe ridders mede nu
die des borchgraven kinder waren
van cardoel in gales twaren
die ene was geheten lucanas
ende cornus sone alse ict las
die wyse entie ander met
was geheten oec griflet
ende doys hiet sijn vader met
ende hadde forestier gewesen dat wet
met uterpandragoen arturs vader
dese dienden daer nu beide gader
ende ulfijn ende bretel seggic iu
dese vier dienden met keyen nu
dus wart daer gedient in der sale
van menegen gerechte eerlick ende wale
na den etene wart gerechtet ten tyden
ene quinteine daer men op soude ryden
die jonge ridders ende borderen
doe liet men enen tornoy creyeren
ende ginck delen die ridders ten tyden
daer was er sevenhondert in elker siden
ende drie hondert hebbick vernomen
metten tween koningen gekomen
ende doe die tornoy vergaderen zoude
doe nam die koninck artur also houde
die twe koninge metter hant
ende leidese in ene kamer te hant
ende een clerck ginck mede na das
die der tweer koninge broeder was
entie meer conste konde van astronomien
ende oec by gerechter clergien
dan ienich man die levede doe
sonder merlijn mer wetet alsoe
merlijn en konde by gener clergien niet
maer by siner naturen als men siet
dese drie dade die koninck artur mettien
ten verster liggen ende wtwaert zien
want die tornoy daer onder es
daer was oec die biscop brixes
ende antor deze lagen zeggic iu
ten vensteren ende sagen wtwaert nu
daer die tornoy vergaderde al
daer wart geruchte ende groet gescal
onder den ridderen in t vergaderen daer
een ionck ridder sloech wt daer naer
met sporen buyten den andren nu
griflet hiet dese seggic iu
ende was van cardoel geboren
sijn vader hiet doys alse wy dat horen
hi sat op een dapper ors lybaert
ende jegen hem quam met snelre vaert
een ridder die van bonewick was
ende was geheten ladinas
ende hiet een vrome ridder in zijn lant
si ondersagen hem doe te hant
si namen die speer onder den arm
ende lieten lopen also warm
si hadden die scilde om den hals
die orse makeden groet gemals
dat doende sere daer zi liepen nu
ende elc zoude gerne zeggic iu
prijs beiagen van hen beiden
si quamen daer te samene gereiden
metten speren die scerp waren
die ene stac ten ander twaren
dat die yser dor die scilde braken
ende optie halsberge dor staken
die herde vast waren ende goet
daer dat yser op wederstoet
maer die spere braken ontwe
an zeven sticken ende oec mee
ende si scutten ende quamen tsamen
metten paerden ende metten lichamen
so sere dat hem dochte daernaer
dat hem die ogen vergingen daer
entie orse storten ter aerden nu
ende vielen op hem dat zeggic iu
ende lagen daer lange sonder spreken
dat hem die herten dochte breken
ende die se sagen zeiden al bloet
datsi beide waren doet
oec zeidensi alle diet zagen daer
si en zagen noit ioeste zo swaer
doe sloegen zi an beiden zyden derwaert
elck den zinen helpen ter vaert
doe wart daer onder hen zeggic iu
menech sper tebroken nu
al die tornoy vergaderde daer saen
daer wart menech scone ioest gedaen
ende menech sper tebroken mede
alsi ontwe waren trocken si ter stede
haer swaert ende gingen daermede houwen
daer wart menech sere te blouwen
daer was een ridder die lucas hiet
die bottelgier die menegen verdriet
met wapenen dade in den tornoy
cranker vore hadde hem boy
hi was grifletes neve mede
die daer grote ioeste dede
lucas sloech daer man ende paert
wat hi gerakede moeste ter vaert
die aerde soecken seggic iu
dese wrachte groet wonder nu
hi sloech hem af helm ende scilde
wie dat tegen hem comen wilde
die moeste verliesen ember iet
te wonderne daer menech besiet
die slage die daer sloech lucam
sterck was die tornoy als ick vernam
rechte bi der sale ende goet
by ener reviere die daer stoet
ende heet die teemse zeggic iu
daer was onder hem groet gehu
die ene iagede hier die ander daer
daer stont die tornoy lange vorwaer
dat men niet konde weten by enen eye
wie dat best hadde van den torneye
ende binnen desen sijn verkomen
die twe ridders ende hebben genomen
haer orse ende zijn gerosteert weder
die daer so lange lagen neder
ende zijn in den tornoy gereden
ende griflet begonde nu ter steden
met wapenen te wreken so vele
ende lucas zijn neve dat wten spele
die van bonewick moesten gaen
want si moesten rumen saen
den plaen doe quamen si na des
vierhondert ridders van logres
ende holpen die van bonewick
ende bander side quam daer oec zekerlick
vierhondert die alle nu te samen
die ene tegen die ander quamen
die ene stack op den ander daer
ende braken haer speer ende daernaer
trocken si haer zwaerde saen
ende gingen hem daeronder slaen
daer was die tornoy so lange durende
ende ember te meer scurende
daer wart gedaen menech gemoet
in beiden syden sterck ende goet
daer waren ionge ridders vrome seer
die vele pijnden ombe die eer
maer boven hem allen ick wil gy dat wet
dade dat lucas best ende griflet
ende doe die none was geleden
quam keye versch ingereden
hi hadde onledich geweest nu
dat hi niet en konde komen seggic iu
hi quam zelf zeste ten tornoye daer
wel gewapent wet vorwaer
scilt ombe hals speer in hant
quamensi in den tornoy gerant
ende keye sloech in haer gemoet
als een valke onder vogelen doet
elck velder twe ter aerden daer
eer die speren braken daernaer
ende als die speren ontwe waren
trocken zi haer zwaerde daernare
ende gingen houwen ende slaen
ende hebben daer so vele gedaen
dat zise pryseden sere diet sagen
daer en dedet in al den dagen
nieman so wael alse keye dede
wat zoudic maken groet onlede
keye hadde den prijs alhier
ende lucas die bottelgier
ende griflet ende de bloy guinas
ende van der roetsen maras
ende van den wilden foreste tirant
ende die amoroise bliant
dese achte ridders hadden den prijs
van dier syden in alre wijs
bander syden dadet wel ladinas
die van koninck bannes partie was
ende mores ende van trebe gandijn
ende gracian die borchgrave fijn
ende blios van den kase na des
ende van deserte bliobleres
dit was sijn toename dor das
ombedat hi van daer geboren was
maer doe dat orloge ierstwerf began
tuschen claudas enten koninck ban
quam hi te bonewick in den done
want hi was koninck bannes sustersone
entie koninck ban haddese gegeven
enen hogen manne alst es bescreven
van deserte dat nu heet berri
ende dit dade ick segge iu hi
ombe ene sine suster lude ende stille
die hi so lange hilt tsinen wille
dat hi daer een kint an wan
daer si af starf ende voertan
swiget dit boeck daer nu af mede
maer als dat tijt es ende oec stede
sal men noemen wael dit kint
want groet ridderscap dadet sint
maer dit boeck zwiget van al desen
ende zal voert van den tornoye lesen
ende van dengenen die hadden den prijs
daer dadet wael blioblerys
daer ick af sprac nu ter stonde
ende madanis die blonde
ende de bloys meliades
ende die grote placides
ende plantalis de crea
ende jeeries ende daerna
cristofles van der valeyen
dese waren van koninck bans pertyen
ende eggelijn van den dale
calogrinas van gorre also wale
ende crifalus ende elias
dese zestiene zijt zeker das
dadent so wtermaten wale
datsi die ander wten dale
ende van den plane hadden gedreven
daer die tornoy begonde neven
si daden den andren grote porse
si velleden daer vele van den orse
want die achte gesellen daer ic iu
hiervor af zeide si waren nu
wtgereden ombe haer helme aldaer
versettene want wet vorwaer
dat zi waren al dorhouwen
ende doe diegene nu aenscouwen
dat die hare achter gingen
waren si erre van dien dingen
ende namen stercke speer ende groet
ende reden daer in dat conroet
daer die vergaderinge ten meesten was
ende keye die drossate sijt seker das
hi reet vor alle die ander daer
hi was stout ende wael staende vorwaer
ende een herde goet ridder mede
verloes daer mede in elke stede
ende in sine geselscap wet vorwaer
en woude nieman komen daernaer
daer si sochten aventuren
die des ontgaen mochten ter uren
wantsi duchten sine tonge seer
datsi daeraf mochten hebben onneer
entie quade zede zonder waen
die keye die drossate hadde ontfaen
haddi van siner voedmoeder nu
diene zogede dat seggic iu
want sijn vader een goet man was
ende sijn moeder zijt zeker das
was ene herde goede vrouwe
ende herde hovesch ende getrouwe
ende herde mylde oec mede
luttel sprekende teneger stede
dus en was hi na hem niet sint
maer elc geselle diene wael kint
ende sine zede wiste wale
en hielden niet van sijnre tale
want men hem dicke seggen hoerde
dat hi geen arch en hadde in die woerde
ende in sine tale was oec mede
dicwile grote spellechede
daer die liede ombe loechen seer
oec segget dat boeck van hem noch meer
dat hi was in wandelingen
der bester een in allen dingen
dit waren meest keyen manieren
nu es hi komen daer hi tornieren
soude als ic iu seide hier voren
hi sloech sijn ors metten sporen
ende ontmoete doe ladinas
die dat herde wel dade vore das
ende pijnde hem sere achter te doene
die van logres sterck ende koene
ende keye hadde sijn speer gerecht
ende quam op hem geslagen slecht
ende stacken opten scilt daernaer
dat sijn speer wederstont aldaer
opten halsberch die goet was
dat ter aerden vil ladinas
ende met derselver ioesten mede
gerakede hi daer terselver stede
graciane van trebes
dat hi sijn ors ruemde na des
ende ter aerden vallen moeste
van den paerde ter eerster ioeste
doe track hi zijn swaert ende riep daer
clarence sere al openbaer
dat was koninck arturs teken doe
ende doe dit diegene sagen alsoe
die ierstwerf tachter hadden gewesen
datsi bescut waren van desen
die zi meenden hebben gehat verloren
keerdensi weder sonder toren
ende liepen sere op diegone ter steden
die se te voren so onderdeden
ende dadent also wel doe sonder waen
alsijt in dien dage hadden gedaen
die ioeste die keye nu daer dede
sach koninck ban ende co bohort mede
ende die koninck artur al te gader
ende antor mede keyen vader
dese gaven keyen prijs groet
ende zeiden hi waer een ridder goet
ende een stout ende oec koene
ende alse lucas sach van desen doene
dat keye daer so wel dede
voer hi hem te helpen mede
hi horte sijn ors met sporen daer
ende reet in den tornoy daernaer
daer die strijt alremeest was
daer hi quam ridende in den tas
stack hi bliose van case daer
so sere opten scilt vorwaer
dat hine daer ter aerden stack
sodat die speer ontwe brack
doe track hi sijn swaert ter stede
daer hi wonder mede dede
hi sloech daer slage herde groet
wie dat quam in zijn gemoet
hi moeste lytteken van hem dragen
eer hi ontginck sinen slagen
die dat zagen prysedene daer
doe wart die tornoy herde swaer
eer men die drie konde bescudden
si quamen toe met groten kudden
ombe hem te helpene die daer lagen
daer moesten si menegen slach verdragen
eersise geredden konden
doe quam griflet te dien stonden
ende sach waer keye hadde gestaen
bliobleris ende met hem saen
twe van sinen gesellen goet
ende daden keyen grote noet
want keye was allene ten tyden
ende si die beste van horen syden
ende placidas nam hem metten helme daer
ende dadene sere nicken daernaer
tot op sines paerdes hals gedweet
doe griflet dit sach horte hi gereet
sijn ors voert ende stack blioberise
ende ridder van hogen pryse
metten spere dat zijn scilt
ontwe brack ochtet waer een vilt
dus stack hi hem daer in die porse
dat hi vil van sinen orse
ende sijn speer brack ter steden
hi toech sijn swaert ende sloech daermede
placidase opten helm alsoe
dat hi opten orse boech doe
ende hi sloechen ende wedersloech
ende dade hem sulck ongevoech
dat hi van den orse vil neder
doe verhief hem daer keye weder
ende rechte hem op ende sach daernaer
wiene so wael bescudde aldaer
doe sach hi wael dattet griflet was
doe dachte hi in sinen moede na das
dat hijt hem hoechlick zoude lonen
dat hine bescudde van dengonen
alse hi des stade hadde ende macht
dus es keye wter noet gebracht
ende en gevil niet lank daernaer
hi en loende griflete dit vorwaer
alse ons dit boeck wael sal tellen
ende ombe dit so wordensi gesellen
ende wart deen den ander also kinnende
ende namaels herde sere mynnende
ende bleven gesellen al hoer leven
sonder nembermeer begeven
alse griflet keyen bescut hadde hier
sach keye vor hem den ridder fier
sere varende die hem groten pant
hadde gedaen aldaer te hant
hi liep hem op met moede groet
ende sloechen daer hi vor hem stoet
met sinen swaerde opten helm aldaer
dat men sach dat vier daernaer
wten helme springen hoe
tote in die lucht ende daertoe
sloech hine van den helme mede
een groet sticke daer ter stede
en hadde hi dat zwaert niet verkeert nu
hi haddene dodet zeggic iu
of vermincket dat wetic wel
want die slach was groet ende fel
dat hi neder op die scouder ginck
ende dorsneet den halsberch na die dinck
enten oert van den scilde mede
dattet swaert wederstont gerede
op dat grote been van den arme daer
ende diegene vil daer vorwaer
sere bloedende ter aerden neder
doe wart daer geruchte voert ende weder
onder sine gesellen herde groet
want zi meenden dat hi doet
hadde geweest diene vallen sagen
doe quamen zine gesellen toeiagen
ombe hem te bescuddene daernaer
ende keyen gesellen quamen oec daer
doe began daer die tornoy groet
ende anxtelike was daer die noet
dengenen die lagen onder voet
want die tornoy boven hem stoet
lange stont des waren si
jammerlike vertreden daerby
ende geslagen ende geaffoleert daer
eer zi worden gereddet vorwaer
entie achte gesellen als wy dat horen
die ons dat boeck noemde te voren
doe zi zagen die grote vergaderinge
voeren zi derwaert sonderlinge
dit zullensi achte doen becopen nu
dien si daer ontmoeten seggic iu
want zi stakense van den paerden
ende dadense tumelen daer ter aerden
nochtan warent die beste bander side
si begonden nu te desen tyde
te slane te houwene nu meer
dat des hem allen wonderde seer
dat so luttel goede liede daeran
streden op so menegen man
dus wart daer vergadert die tornoy al
van beiden syden groet ende smal
ende daer was met wapine vele gedaen
dus duerde hi daer wel sonder waen
tote vespertijt even sterck
onder die sale in enen perck
die drie koninge die in der sale
lagen ende al dat zagen wale
gingen doe nederwaert sonder sparen
ende al die met hem daer waren
ende saten op haer paert gemene
ende reden haestelike totten pleine
daer die tornoy was sterk ende groet
si sagen daer dat elck hoep
hem tegader hilt so vaste
datse niet van enen baste
en konden gesien op dat sant
welck daer hadde die overhant
ombedit sceden die drie koninge daer
den tornoy ende zeiden daernaer
dat waer wel tijt ende mate
dat men dat tornieren late
doe scede die tornoy alsoe
ende elck voer tsiner herbergen toe
ende daden hem te gemake saen
si waren moede sonder waen
entes en was geen wonder groet
want sulck was daer in groter noet
eer hi wten tornoye quam
van quetsinge dat hi daer nam
aldus es die tornoy gesceden daer
entie koninge reden daernaer
te vesper ende also saen
als die vesper was gedaen
voeren si doe te hovewaert
daer men eten ginck ter vaert
ende over der tafelen vragedensi
wie van den tornoy die vromeste sy
daer wasser gevonden an arturs syden
achte die waren te dien tyden
gepryset vrome ende koene mede
daer elck met wapine wonder af dede
hieraf hilden si lanck parlement
over etene doe wart gehent
want men gaf keyen den prijs
boven hem allen in alre wijs
daerna grifflette den ridder fier
daerna lucane den bottelgier
dese daden dat alrebest zeggic iu
daerna gingen die drie koninge nu
entie aertsbiscop ende antor te hant
entie clerck gwinebant
der twe koninge broeder volgede naer
daer die koninck artur vor ginck daer
in enen torre scoen ende waert
besyden daer ten boemgaerde waert
op die teemse ene grote rivier
daer volgeden hem twe goede man scier
die quaet waren achterbleven
die koninck artur ginck hem beneven
dene was bretel dander ulfijn
die koninck sach op dese twe ridder fijn
ende begonste lachene seer
want hem gedachte van wilen eer
van dat hem merlijn zeide twaren
hoe dat si aen hem gerant waren
daer si sine boetscap daden hiervoren
in dat lant van deserte als gy moecht horen
dat nu berri geheten es
doe si hem bescudden des
daerse seven ridder bestonden mede
die koninck beswoerse daer ter stede
datsi hem vertellen souden daernare
hoe zi opten wege hadden gevaren
doe ulfijn ende bretel hoerden die woert
die ene sach opten ander voert
ende begonsten lachene zeer
doe seide bretel koninck heer
gy wetet dat also wael alse wy
overmiddes merlijn zeide hy
waertoe zouden wy iu dat seggen nu
en hevet dat niet diegene gesecht iu
die also wel nu hieraf weet
van al deser dinck dat ondersceet
alse wy doen doe zeide aldaer
die koninck ban ende vragede naer
ende zeide here nu secht my saen
wie hevet iu dit doen verstaen
doe seide artur heer koninck dat hevet
my gesecht een die wiseste die levet
doe vrageden daer die koninck ban
waer nu waer die wyse man
ende hoe hy hiet die koninck zeide
hy hetet merlijn na myner waerhede
ende es in ener kameren ende rastet hem nu
oec riet hi my dat ick sende omb iu
doe bat hem sere die koninck ban
ofte hy mochte spreken den wysen man
want ick hebbene begeert te ziene meer
dan enegen man die levet heer
ombe dat wonder dat ick daeraf heb gehoert
artur zeide hi soudene voert
doen komen dat hine zoude zien
doen sende hi ulfine omb hem mettien
ende doe ulfijn was enwech gegaen
quam merlijn tegen hem saen
doe leidine toten koninge daernaer
merlijn vragede waerombe hine ontbode daer
dat wetic nu wel in mynen moet
den koninck ban haddes wonder groet
dat hi dus wiste alle dinck
doe zeide merlijn toten koninck
vele dat hem gesciet was mede
ende van sinen wesene daer ter stede
doe quam voert gwinebant
ende vragede merline daer tehant
hoe hi dit wiste zonderlinge
hi vrageden herde menege dinge
want hi was goet clerck ende wael geleert
ende in vele sciencien wael gefundeert
ende merlijn berechte hem sonder sagen
van al dat hi hem konde gevragen
herde lange geduerde daer overeen
die dispitacie onder hem tween
sodat merlijn seide in al zynen merck
en sach hi noit so goeden clerck
noch die so diepe sprac gerede
noch blasys zijn meester mede
doe vragede gwinebant zeggic iu
waerombe hine meester hete nu
merlijn zeide ick heeten om desen
meester omdat hi hevet gewesen
miner moeder meester doe zeide hi mede
den clerke algader sine kinthede
gelijck dit boeck voersegget claer
dus dispiteerdensi lange daer
met wijsheden ende met woerden
dat diegene gerne hoerden
die daer waren ende na desen
lieten zijt dispiteren wesen
ende worden grote vriende daer
doe ginck merlijn scire daernaer
daer die twe koninge waren
ende zeide aldus te hem daernare
gy zijt goede liede ende getrouwe seer
siet hier den koninck artur mijn heer
die iu here soude wesen nu
oec suldy beide zeggic iu
iu lant van hem houden voertan
ende hi zoude iu oec vor alle man
bescudden als gy des haddet te doene
doe zeiden daer beide die baroene
merlijn nu tellet ons dan die dinck
hoe artur koninck wart ende krone ontfinck
ende waerombe datten die baroene
wederzeiden in allen doene
doe tellede merlijn algader daer
dat begin endet inde daernaer
ende hoe hem die baroene saen
alle manscap daden sonder waen
ende hoe sine kroenden na das
dat hem sint herde leet was
ende hoe zi alle vergaderden mede
tote karlion in die stede
te half ogeste ende hoe hi daer
hem alle gave gaf daernaer
ende hoe zise wederseiden al bloet
ende oec onwaert hadden groet
dat een also clene man
over hem soude wesen koninck dan
ende oec over een so groten rike
want si meenden alle sekerlike
dat hi antoers sone hadde gewesen
doe vrageden die koninge na desen
of hi wel seker wiste das
dat hi uterpandragoens sone was
doe telde hi algader ende en lietes niet
hoe die dinge waren gesciet
entie aertsbiscop ende ulfijn
seggen dat dese dinge waer zijn
merlijn zeiden doe die baroen
gy sult ons nu enen eet doen
dien wy iu seggen sullen want wy
weten wel dat omb negeen dinck gy
ons soudet liegen al mochty winnen
een koninckryke daermede binnen
doe zeide merlijn ick weet wel nu
wat gy nu wilt dat zeggic iu
gy wilt dat ick iu sweer na des
dat ic iu zeide of dat waer es
doe zegenden hem die koninge daer
van groten wonder dat hi vorwaer
hare gedachten wiste also wale
doe zeide merlijn na deser tale
gy heren ic sal iu dat gerne sweren
morgen en wildy des niet ontberen
dus scede daer dat parlemint
die heren gingen slapen sint
ende merlijn ende gwinebant
gingen in ene kamer te hant
die hem sere onderminden nu
si spraken te gader seggic iu
van menegen dingen weet vorwaer
merlijn leerde hem daernaer
menege scone dinck ende spel
dat die clerck onthilt doe wel
so vele leerdi hem in der nacht
dat hi daer vele wonder mede wracht
in grote bertanien ende oec in dat clene
dat daer grote tale af ginck gemene
alse ons dat boeck hierna al
alse dat tijt es wael zeggen sal
des morgens tijtlick es gegaen
merlijn die koninge te weckene saen
ende ontdade die venstere daer
dat die claerheit inquame naer
ombe datsi ontwaken souden daer mede
ende zi stonden op daer ter stede
ende gingen te misse eer iet lanck
die hem die aertsbiscop sanck
in der kerken doe die mysse was gedaen
swoer daer merlijn ten helegen saen
dat die koninck artur waer god weet
des koninck uterpandragoens sone gereet
ende dat hine gewonnen hadde mede
an ygernen terselver stede
op die nacht doe des morgens doet
die hertoge bleef wetet al bloet
ende dat hi waer gerecht heer oec mede
van al den lande van logres ter stede
ende doe die koninge hoerden den eet
dadensi daer manscap gereet
den koninck artur getrouwelike
ende hi ontfinck se herde hoveslike
ende ondercusten hem oec mede
die koninck artur weende ter stede
van groter oetmoet seggic iu
daer was grote blyscap nu
si gingen in die sael daernaer
die tafelen waren gedecket daer
men ginck eten daer gereet
daer wart wael gedient god weet
van menegen gerechte vor die heren
suverlike ende met groter eren
als die tafelen waren opgedaen
ginck elck daer hi woude gaen
dansen reyen ende ander spele
plach men daer ter feesten vele
ende wat elck spelen woude daer
des vant hi genoech vorwaer
nu swiget daventure van desen
ende sal voert van merline lesen
dus tellet voert die aventuer
dat merlijn nam nu ter uer
die drie koninge ende bretel
enten aertsbiscop also wel
ende ulfijn ende antor ende keye met
dese nam hi tenen rade dat wet
doe zeide hi tot hem allen nu
ic houde iu vor herde wijs zeggic iu
en vor getrouwe ende herde goet
ende ic kenne iu gelijc gy selve doet
hier es die koninck artur die een ionc man es
ende met sinen baroenen des sijt gewes
es hi nu oevele als gy wael ziet
ende en willene vor heer kinnen niet
alsi sculdech waren te doene al
des suldy doen dat ic iu raden sal
ende ic biddes iu dat gyne doet dan
want ic negenen beteren gedencken kan
dan ick hier sal geven iu
doe zeidensi alle wy willen nu
doen algader dat gy ons raet
hi zeide gy heren nu verstaet
hier es onse koninck ende hevet nu
negeen wijf dat seggic iu
ende ick weet wael ene maget rene
ende ene enege dochter allene
ende haer vader heet die koninck leodegan
ende hi es een herde out man
ende sonder wijf ende oec mede
es sine dochter nu ter stede
die scoenste ene van kerstenhede
ende oec ene die wiseste mede
ende si heet jenover die scone
ende na siner doet blivet haer die krone
ende dat koninckrike vorwaer
ende hi en sal maer leven seven iaer
ende hi hevet soccoers wael te doene
ende hi orloget tegen den koninck rioene
die van den groten geslechte es
van den giganten sijt seker des
die rike sijn ende machtech zeer
ende es dat si winnen och heer
dat koninckrike van carmelyde
dat komet an uwes landes syde
so wetic dan wael vorwaer
dat gy nembermeer heer daernaer
iu lant en hout voert met geninden
gy en sult altoes orloge vinden
also lange als si leven nu
heer koninck artur dat seggic iu
en daden oec die van der tafelronde
die koninck soude onlange stonde
tegen die giganten hem verweren
daerombe so radic iu gy heren
dat gy daer vaert onder iu
alse soudier hem dienen nu
een jaer ochte twe omtrent
totdat gy met hem sijt bekent
ende gy en sult oec niet lange na desen
daer dienen gy en sult daer wesen
van hem bet ende waerder mede
dan ieman in sijn lant ochte stede
ende ic weet wael dat hi den koninck artuer
bidden sal dat hi ter uer
sine dochter neme tenen wive daer
ende als hise gekroent hevet vorwaer
sullen dat die gigante weten saen
ende dan en sullensi sonder waen
niet langer derren bliven dan
noch in ener halver dachvaert an
doe antworde merline die koninck ban
ende zeide of wy dus voeren dan
wat zoude van onsen lande gescien
dat wy noch oevele hebben versien
ende wy hebben herde felle geburen
die ons oplopen tallen uren
ende onse lant woesten ende branden
oec hevet die koninck artur thanden
menegen viant ombe hem geseten
die dit scire souden weten
dat wy wten lande waren
oec dochtemy grote dorheit twaren
voeren wy ander lant bescudden nu
ende onse in aventuren lieten zeggic iu
here here zeide merlijn doe
gy segget herde wale nu toe
maer dat doet goet achterwaert gaen
ombe vorder te springene saen
ende wetet dat wael tegen enen penninck
dien gy hier verliesen sult heer koninck
gy zult er twe hondert winnen daer
ende ic segget iu al openbaer
gy en sult hier verliesen borch noch steen
noch stat noch dorp noch veste negeen
ende zult daer winnen een konincrike
dat bescermen sal ewelike
dit lant ende verweren al
also lange als artur leven sal
doe zeide echt die koninck ban
merlijn gy zijt wyser daeran
dan wy alle sijn wetic wal
als gy ons radet doewy al
hiertoe te doene dan wy ons saen
gereiden entie dinge anevaen
nu besiet wanneer dat wy
willen trecken doe zeide hi
te halfvasten sonder beiden
ende daer binnen suldy iu bereiden
maer eer gy derwaert vaert wetet wel
suldy hebben ene batalie fel
tegen die baroene seggic iu
die hem vergaderen al datsi mogen nu
ende met al der macht die si mogen
verkrigen zullensi iu orlogen
ende gy zult ontbieden weet vorwaer
die gy hebben moget verre ende naer
ende hemelick suldy trecken dan
in dat foreest van bredigan
ende ontsiet iu niet want sy
sullen meer scade hebben dan gy
merlijn zeide doe die koninck ban
ende of ic ende mijn broeder dan
om soccoers senden zouden si
iet te tyde komen  doe zeide hy
ia si here  ende wie machse dan
halen  zeide doe die koninck ban
ic sal die boetscap doen zeide merlijn
ende oec sal ic eer komen sijn
dan een ander dat zeggic iu
ende oec es dat te doene nu
want die strijt sal sijn gewisse
te sante marien lechtmysse
in den plane van bredigan
ende uwen lieden wetet vortan
staet te ridene dach ende nacht
oec wetet wael dat ic hebbe geacht
dat ic morgen avent sal wesen
te gannes doe zi hoerden van desen mede
dat merlijn zeide daer ter stede
hem wonderdes sere ende loechen
si helseden merline ende daden hem daer
grote feeste wet vorwaer
dus nam merlijn orlof seggic iu
ende zeide hi en hadde wat lette hem nu
ontbiedet ridderen ende serianten heer
also vele als gy moget embermeer
ende so gy hemelicst moget mede
ende gy sult doen voeren ter stede
spyse ende vitalie genoech daeran
in dat dal van bredegan
ende alse die vitalie es komen daer
so doetse delen wel naer
al den volke want ic zegget iu
daer sal des wel te doene sijn nu
gevet hem te vijftien dagen spyse
goet gesouten vleesch van pryse
doet hem dit geven sonder meer daeran
ende doet hem keyen delen dan
ende bretelle ende griflette
ende ulfine ende lucam sonder letten
dit doet so gy hemelekest kont
doe heeschede hi dat vingerlijn terstont
dat hi hadde an siner hant
dat ic dat mach tonen in iu lant
leoncen van parne uwen vrient
ende phariene die iu oec dient
tenen waerteken datsi nadat
my sullen geloven oec te bat
als ict hem tonen sal daernaer
si worden al verscricket daer
doe sijt hoerden ende hen wonderdes seer
want zi meenden dat nieman meer
dit en hadde geweten zeggic iu
dan zi twe ende diegene nu
die hi daer noemde leoncen ende pharijn
dit dochte hem dat moeste wonder sijn
doe zeide die koninck artur en zijt niet
tonrusten van al dat gyne doen siet
want van al dat men dencket god weet
weet hi al dat hi wil gereet
doe zeiden die twe koninge nu
so laet dan gewerden met iu
sint dat hy so wijs nu es
ende ons duncket oec wel die waerheit des
dat hi iu boven alle die werelt mint
gy sult des te bet hebben dat gy dat kint
so sere dat gy des noch menech werf
gewaer sult werden als dat iu bederf
doe gaf hem die koninck ban dat vingerlijn
ende doe sciet van daer merlijn
ende al dat hi hem dus dede verstaen
van hare hemelecheit heeft hi gedaen
ombedat hi daer mede beiagen wille
hoerre beider vrienscap lude ende stille
doe voer merlijn te blasise waert
sinen meester ende zeide hem ter vaert
alle die dinge groet ende clene
die onder hem gesciet sijn gemene
daerna telde hi hem hoe hi sal varen
ene boetscap doen sonder sparen
in clene britanien ende toende hem daer
dat vingerlijn ende zeide daernaer
dattet sijn waerteken zoude wesen
doe screef dat blasys al na desen
gelijck dat hem merlijn zeide
doe sciet merlijn sonder beiden
van blasyse vroe ende blyde
ende des anderen dages te primetyde
was hi te gannes in der stat
ende zeide leoncen ende pharine dat
dat hem die koninge ontboden nu
al dat ick hier sal seggen iu
dat gy des my sult geloven mede
hi toende hem dat vingerlijn ter stede
ende doe zi zagen dat vingerlijn
geloveden zi al der talen fijn
die hi hem zeide clene ende groet
gelijck dat men hem ontboet
doe zi dit hoerden ontboden si
alle die liede sodat zi daerby
vergaderden vijftien dusent man daernaer
ende wel gewapent wetet vorwaer
dese quamen alle te bonewick
achte dage vor kerstesdage sekerlick
ende leonce ende pharijn mede
setten doe hoede in elke stede
ende in die borge die hem goet dochten
daer si tlant mede verweren mochten
ende hieraf een hiet lambegijs
die stout was ende hadde groten prijs
desen settenzi in die foreeste met
van gannes ombedat hi dat bet
ende stoutlike hoeden soude daer
dan een ander hem bat daernaer
pharijn sijn oem dat hi dat nu
wael hoede gerne oem dat zeggic iu
ick salt so hoeden ofdat god wout
dat gy daer gene scade af hebben sout
ende in den foreeste van bonewick
setten si graciane desgelyck
den here van der hoger muer
ende bevelen dat hem ter uer
hi was vrome ende getrouwe mede
ende opten casteel van trebe
dadensi gracianes sone scier
die geheten was banier
hi was koninck bannes pade
ende beide die koninge na stade
waren in den casteel zijt seker das
ombedat hi van den lande die vaste was
ende in koninck bohortes casteel so es
geset te hoedene placides
leonces neve die getrouwe was
ende zeer vrome zijt seker das
ende dese casteel hiet mouleer
aldus besetten si dat lant eer
eer zi sceden wouden van daer
alse dat wel beset was daernaer
doe voeren zi hene nacht ende dach
wat dat elck geriden nach
want die mane scone sceen
ende merlijn voer vor hem alleen
die dat heer leide vorwaer
van den quaden nauwen wege daer
tot dien daer si doe op quamen
daer si alle sceepten tsamen
entie koninck artur bandersyde
gereide hem sere die wile te stryde
gelijck dat hem merlijn beval
so dade hi sine sticken al
hi ontboet alle diegene nu
die hi verbidden mochte zeggic iu
daer quam daer herde vele ter stede
ende meer dan hi meende mede
die van logres quamen daer
ombe die grote gave vorwaer
die hem die koninck hadde gegeven
sulke quamen hem oec beneven
ombe den koninck te kennen ende oec mede
ombe sine doget die hi dede
daer si dicke af hebben gehoert
ende alsi alle waren komen voert
so waren daer wel tienduzent man
wel tors ende wapine an
ende voetliede en woude hi negene
ende wagene algemene
daer men die spise op voerde alsoe
dadi by nachte varen doe
ombedat hem merlijn hadde geraden
dat hi dat hemelike soude begaden
tote opten plaen van bredegan
ende als daer komen waren sine man
in dat foreest daer dat hemelycst was
sloegen si haer tenten daerin na das
ende dit plaen was die hemelicste stat
die men iergen wiste vordat
ende alsosi gelogiert nu daer waren
en konde nieman geweten twaren
waer si waren gevaren nu
ende banderside dat zeggic iu
so dade die koninck artur een dinck
dat hem doe riet ban die koninck
dat merlijn sere prijsde daernaer
want hi wiste vele openbaer
van orlogene des riet hi
den koninck artur dat hi daerby
op alle straten van sinen lande
waerdesliede zoude setten meneger hande
waer dat daer ieman dor lede
dat men hem vaen soude ter stede
ende sendene den koninge nadien
dit was dat men niet en soude spien
waerhene dat si gevaren waren
oec dade hi verbieden daernare
dat nieman en zoude in zijn lant
ryden nergen sij iu becant
vor dat onser vrouwen dach leden sy
dat men kaersen draget ende daerby
die dat dade conde men dat geweten nu
men soudene ontliven zeggic iu
dus hilt hem dat volc stille daer
ende hem wonderde sere daernaer
wat dit dieden mochte doe
dat die koninck mochte gebieden soe
ende hierby was sine chivaetsie
so wael verholen in siner pertye
dat nieman en konde geweten twaren
waerhene datsi gevaren waren
sonder diegene die waren nu
van des koninges rade seggic iu
nu zwiget dit boeck van desen
ende sal van den ses koningen lesen
die waren gesconfiert te karlioen
datsi met pinen daer ontvloen
dit boeck seghet ons nu twaren
dat dese koninge erre waren
omdatsi gesconfiert waren doen
van karlioen datsi ontvloen
daer si al hoer harnasch verloren
des haddensi groten toren
datsi nembermeer worden blyde
si en haddent gewroken nu ten tyden
opten koninck artur ende oec mede
op sinen tovenaer die ons dit dede
aldus sciedensi van karlion nu
gewont ende serech zeggic iu
some moestensi op een leitiere
liggen daer men se op hene droech scire
ombedatsi waren so gewont
si voeren clene dachvaert terstont
so lange datsi quamen daernaer
in hoer lant daer lagen si vorwaer
so lange datsi genesen waren
tinde van der maent daernare
haddensi een groet perlement
tuschen dat lant van gorre ontrent
ende dat lant van scotlant mede
ende t perlement indede daer ter stede
sodat elc daer ontbieden soude
sine mage ende sine vriende houde
als hise krigen moge beide
entie hi hebben moge oec mede
ende alse wy alle vergadert zijn ter uer
sullenwi varen opten koninck artuer
ende sullen hem nemen tlant
of wy sullent verbernen thant
ende wy zullene daerwt veriagen
ondanckes allen sinen magen
doe namensi dach datsi wouden
dat haer liede vergaderen souden
in die jegenode wetet dan
onder den casteel van bredigan
doe sciet onder hem dat perlement
ende elck ontboet daer sine vrent
ende alle die hi hebben konde
daer quam die hertoge escans ter stonde
van cambenick wael te harnasch
met ses dusent mannen rasch
ende wael tors ende elck mede
hadde een teken gemaket ter stede
van des hertogen wapene also houde
ombedat mense daermede kennen soude
daer quam die koninck oec nades
tradelians van norgales
met sesdusent mannen gevaren
die alle tors ende gewapent waren
ende elck hadde een teken nu
van hoers heren wapene zeggic iu
dese geselscap was gepryset
herde scone ende sere gewyset
daerna quam die koninck brangores
die van den lande van gorre es
met tween dusent mannen die waren
wael ende eerlijck gewapent twaren
daerna quam die koninck clarioen
hi brachte daer wael in zijn doen
twe dusent man gewapent valiant
die waren van nortomberlant
daerna quam die koninck ter stede
van den hondert ridders mede
die vrome stout ende koene was
hi brachte daer wael te harnas
vier dusent man als ict vernam
daerna die koninck loth quam
ende brachte van loenois ene pertye
ende oec mede van orcanie
achte dusent man daer elc af droech
sines heren teken na sijn gevoech
daer quam karados die koninck
van estragorre in ware dinck
sijn lant raket an orcanie
an dene syde ende bander pertye
raket ant lant van norgales
hi brachte met hem sijt seker des
sevendusent ridders wel te gereke
van allen dingen sekerleke
daerna so quam anguissant
die koninck was in scotlant
met sesdusent mannen met gewout
die fier waren ende stout
ende wel gewapent daer ter stede
ende hadden haers heren teken mede
doe quam die koninck uries
die van den lande van gorre es
tiendusent man brachti daernare
die stout ende wael gewapent waren
daerna quam die koninck ventres
die van den lande van garloth es
met sesdusent ridders die tallen tyden
haren heren bereit waren in stryden
entie koninck ydier van cornuale
quam met enen sconen tale
sesdusent man brachti daer
ende alle dese koninge wet vorwaer
swoeren datsi nembermeer
weder en keren si en zullen eer
artur doden ochte verdriven daernaer
eersi meer keren van daer
want zi hebben liever te stervene nu
eer si dat lieten dat zeggic iu
dat artur soude regneren in dat lant
doe senden si spiers al te hant
ombe bespiene waer artur es
maer die die wege hoeden sijt seker des
vingen se alle ende sendense daer
den koninck artur diese daernaer
dade in gevancnesse saen
dat sint nieman en conde verstaen
waer si gevaren waren sint
entie barone reden ontrint
so lange datsi quamen nu
tote bredigan dat seggic iu
in die jegenode vorwaer
si lagen herde blidelike daer
alse die dat al meenden te hant
hebben gewonnen ende senden in tlant
haer ryders die niet en vonden
want die beesten ende al tgoet ten stonden
was gevoert in die grote stede
ende in die stercke borge mede
dit was bi koninck bans rade gedaen
ende zijns broeders sonder waen
die goede wyse liede waren
ende van orloge vele wisten twaren
ende als diegene sagen daernaer
dattet al dus gevlucht was daer
staken si tvier daerin ter stede
ende verbarnden huse ende dorpe mede
die buyten veste stonden in tlant
die verbarndensi al te hant
si makedent woeste daer si leden
doe moestensi wt haers selves steden
ende wt horen lande doen komen spise
soudensise hebben na hoere wyse
ende alsi haers hadden genoech twaren
ende si alle vergadert waren
haddensi bi getale dan
sestichdusent vromer man
nu latic hieraf die tale bliven
ende sal iu voert van merline scriven
ende van den lieden van bonewick
ende van gannes desgelyck
hier spreket die historie des
dat merlijn ende leonces
entie drossate van bonewick
ende pharien mede desgelyck
so lange reden datsi quamen
ter roetsen in poytau tsamen
daer gingensi nu tscepe ter vaert
ende voeren die zee nederwaert
so zi hemelickest mochten ter uer
si hadden den wint groet ter kuer
ende zeilden so lange datsi quamen
in dat bloye britanien tsamen
ende waerombe dat doe alsoe hiet mede
sal ic iu tellen hier ter stede
dat gevil doe troyen verstoert was
waren daer twe broeder zijt seker das
entie ene met groten scatte ontreet
die sijn was ende met hem god weet
vele goeder liede die vrome waren
ende quam in engelant gevaren
ende dade ene stat daer maken sint
die geheten was trinoicint
dat es te seggene in griecxe woert
niewe troyen hebbic gehoert
ombedatsi van troyen quamen
ende om die ere van sinen name
dadi heten britanien dlant
ombedat hi brutus was genant
aldus hietent die gone die leefden doe
entie stat hieten si ember toe
troyen in britanien als ict las
lange na dat brutus doet was
daerna gevil sint ter stede
dat daer was een koninck mede
die logres hiet die dese stat
sere beterde ende ombedat
dade hise heten na hem dor des
ende wart geheten logres
ende dese name duerde haer al bloet
thent na des koninck arturs doet
ende na der heren van der tafelronde
ende na alder heren doet ter stonde
die by mordrette doet bleven
alse iu hierna wael wert bescreven
eer dit boec sal nemen inde
ende na al dese grote scinde
dat al dese heren bleven doet
so wart in den lande ene sterfte groet
dat men die liede met hopen vant
in steden in dorpen in dat lant
die doet waren ende oec mede
daer die ene den anderen groef ter stede
daer bleef hi selver liggende doet
ende dese swaer sterfte groet
quam van ener quader lucht toe
die daer in den lande was aldoe
ende ombe dese grote sterfte mede
so hiet men aldaer doe die stede
bloye in britanien lange daernare
ombedat haer herte serech waren
ende vol van groten vernoye
omde dit so was dat geheten bloye
want bloye is in hoerre tale
rouwe ende seer verstaet my wale
ende van herten gequetset seer
ende ombe dese saken so was dat eer
bloye in britanien geheten
nu doet ons voert die historie weten
die ander prince die van troyen was
ende ontvoer als ic hier vor las
die hiet cornius ende diegone
was groet sterck ende kone
ende alle die met hem waren
hi was van den giganten twaren
dese arriveerde in een lant
dat hi van hem dade heten thant
na cornius dade dat lant heten
cornuwale als wy dat weten
ende ombe thebbene pais ende vrede
met sinen lieden so dadi mede
daer maken steden ende borge goet
ende van desen cornius als ic verstoet
ende van sinen geslechte quamen
alle die gigante tsamen
die menech quaet in britanien deden
wantsi menech werf daerop streden
alse gy hierna wael sult verstaen
nu wil ic tminer jeesten gaen
van merlyne daer ic hier vor af las
die noch in der zee was
ende die nu te lande zijn komen
hebben haer harnasch genomen
ende daden dat torse in malen daer
want merlijn seide hem daernaer
datsi moesten sonder sparen
by nachte ende by dage varen
thent datsi quamen in die stede
daer si mochten logieren mede
ende si daden al dat hem merlijn hiet
si en dorsten daer wederseggen niet
hi leidese in hemeleke wege nu
ende verboet hem dat zeggic iu
datsi geen geruchte en maken
des vierden dages na dien saken
datsi wten scepe gingen
quamensi in waren dingen
op dat plaen van bredegan
daer si vonden arturs man
daer men hem grote feeste dede
ende ere doe men se kende mede
si sloegen tente ende paweloene
ende rasten hem na haren doene
ende daden hem te gemake daer
achte dage ende rasten hen vorwaer
ende hem was spise genoech gegeven
datsi vrolike mochten leven
doe seide merlijn totten ruwarden saen
die dat heer hadden bevaen
gy heren ic moet nu soecken varen
die drie koninge sonder sparen
want nieman die boetscap doen sal
also wael als ic hebbic des geval
doe seide ulfijn in spele ten tyden
wachtet van den heer bandersyde
want ic hebbe horen seggen nu
datsi herde sere dregen iu
dat weet ic wael zeide merlijn saen
maer si en gekrigen my niet sonder waen
oec eest recht datsi my haten seer
want by gode onser aller heer
sy en hebben negenen so groten viant
noch so swaren hier in dat lant
alse ic hem ben ende sal sijn
also lange alsi den heren mijn
den koninck artur willen scaden meerre
nu hoedet iu wael ic biddes iu heren
dat gy nieman dat hetic iu
wten heer latet varen nu
want daer mochte groet scade af komen
des koninges viande hebbic vernomen
liggen gelogiert met menegen man
in der jegenode van bredegan
ende daer es er sestichdusent op orse al
ende van den onsen al dat getal
es maer vijfentwintich dusent twaren
ombedit moetewy wijsleke varen
ende met sinne als te voren
ochte dat waer al verloren
ulfijn zeide doe here tes waer
beter es dat daer een ander vaer
dat en waer niet zeide merlijn saen
ic salse bet leiden sonder waen
ende hemeliker in allen synnen
dat mense zien en sal no kinnen
dan ieman anders dat seggic iu
doe beval hise te gode nu
ende es so haesteleke hene gegaen
dat nieman daer en konde verstaen
waer zi hene zijn gevaren
zi zegenden hem van wonder twaren
doe dade ulfijn dat heer daer
so nauwe hoeden dat nieman daernaer
wt en ginck niet enen voet
so wael wasset daer nu behoet
dus lagensi daer nu te samen
datsi van den koningen niet vernamen
merlijn opten iersten quam
te logres daer hi die koninge vernam
die rouwech ende onblide waren
ombe tlant datsi zagen verhaeren
ende woesten ende bernen mede
nu es merlijn komen gerede
so hemelec onder die koninge daer
datsi des niet en worden gewaer
vor dien dat hi vor hem stoet
doe zeidensi hem van wonder groet
ende liepen tot hem ende helseden doe
ende hadden grote blyscap soe
ende vrageden hoe hi gevaren hadde nu
herde wael zeidi nu gereidet iu
ende laet ons ter heerwaert varen dan
hoe zeide doe die koninck ban
zijn onze liede komen zeide hi
merlijn sprac doe here ja si
ende liggen met des koninck arturs man
in den plane van bredegan
ende daer isser vijftiendusent by getale
entie koninck artur hevet wale
tien dusent mede bandersyde
sijn tien koninge komen ten stryde
ende een hertoge ende daeran
sijn torse wael zestichdusent man
nu helpe ons god zeide antor doe
want dat spel dunct my ongedeelt alsoe
ende een ander sorge es daeran
dat zijn stoute ridders ende vrome man
ten roket iu zeide merlijn tot hem
by der trouwen die ic iu schuldech bem
ende artur mynen here ende blasys met
mynen meester ic wil dat gy wet
dat ic by der hulpe van gode dan
ende by der konst die ic noch kan
sal doen so vele datsi tharen onvromen
in dat lant hier zijn komen
ende hem beter waer twaren
datsi te huis bleven waren
want en esser negene so koene
hi en sal hebben genoech te doene
eer hi sceiden sal van my
maer ic segget in oec dat wy
enen strijt zullen hebben groet
enter onser sal bliven doet
also luttel alse tachtentech vorwaer
enter hoerre sal bliven daer
wael dusent ende hondert mede
nu bereidet iu volc ter stede
want wy moeten na den etene ryden
ende doet mede voeren ten tyden
spise ons allen te vier dagen
ende haestet iu hier en es geen langer
doe si hoerden merlijns woert
bereiden si hem haestleke voert dagen
bereiden si hem haestleke voert
van al dat hem sal gebreken
ende dadent knapen in malen steken
si aten ende dronken ende daernaer
vragedensi merline of si daer
haer wapene an souden doen nu
neen gy zeidi ic zegget iu
si zouden iu te zwaer wesen
gy en dorret iu van niemanne vresen
die iu arch sal doen zeggic iu
ic sal iu sulken wech leiden nu
dus en wapendensi hem niet gint
ende na den etene gingensi sint
ende cleden hem wael wantet was
cont weder ende gevroren dordas
dedensi cleder genoech overeen
het was scone entie mane sceen
ende haerre was veertich als wy dat horen
ende merlijn es nu gereden voren
entie drie koninge ende antor mede
volgeden merline wael gerede
merlijn sat op een ors verheven
dat hen die drie koninge geven
ombe haer geselscap te werven alsoe
hi en hadde des orses niet te doene doe
haddi gewilt want daer en was
geen ors zoo snel zijt zeker das
noch die vogel in der lucht met
alse hi was ic wil dat gijt wet
dus reden si dach ende nacht alsoe
so lange dat si quamen doe
in grote wiltnesse daer rasten si
ende makeden vier ende dronken mede
ende rasten ende sliepen daer ter stede
alsi gegeten hadden ende geslapen daer
nam merlijn die koninge daernaer
ende antor ende leidese daer besyden
ende zeide tot artur ten tyden
here gy zijt noch ionck sekerlike
ende gy hebbet een groet konincrike
thoudene nu in uwe hande
entie baroene van uwen lande
en willen niet dat gy zijt haer heer
entie gemene liede meer
soudent onwaert hebben mede
en dade dat gy te meneger stede
iu gave hem hebbet gegeven nu
maer waerdy oit milde so biddic iu
dat gy nu gevet mildeliken
ende laet iu gaven nu so bliken
datsi alle seggen groet ende clene
dat gy die mildeste zijt allene
die in der werelt es ter stede
want gy en moget nergent mede
iuwe liede bet trecken an iu
dan met gave zeggic iu nu
want gy sult hebben al iu leven
goedes genoech dat gy moecht geven
hierombe ic sal iu zeggen dor wat
hier daer wy zijn licht die meeste scat
die oit gesien wart zeggic iu
maer gy en zulten niet nemen nu
vordat gy den strijt hebbet gewonnen
des iu god wael sal gonnen
ende oec nemet waer al sint
dat gy dat sticke lants wael bekint
als gy daer wilt komen dat gy
niet en verdwalet hi leiden daerby
op dat lant daer lach die scat
hi makede hem een teken ter stat
des hadde den koningen wonder groet
dat merlijn wysede daer dat goet
doe zaten si op ende reden dan
tote in den plaen van bredegan
daer dadensi des koninges tenten slaen
by enen borne sonder waen
die so vele waters gaf
dat daer ene grote beke liep af
so dat des die stat vele te beter was
ende vele genoechliker zijt zeker das
nochtan wasset herde kout mede
want doe si lagen daer ter stede
was achte dage vor onser vrouwen dach
dat men die keersen te dragene plach
doe si gelogiert waren na der sake
dadensi hem herde wael te gemake
ende rasten hem drie dage mede
ende bereiden hem daer wel ter stede
des vierden dages quam merlijn gegaen
ende zeide hem nu es tijt sonder waen
dat gy uwe batalie doet ordineren
ende welck dat zijn zullen die heren
diese leiden zullen want wy
sullen komen op hem dat zy
van ons niet en sullen weten alsoe
ende dat sal zijn morgen vroe
vor den dage twe uren mede
want wistensi onze komst gerede
si hebben so vele liede ter uren
wy en mochten vor hem niet geduren
ende en hebbet gene sorge nu
si en mogen niet geduren vor iu
doe wapenden hem al die heren
ende men dade die batalie ordineren
ende men gaf keyen den drossate nu
des koninges arturs teken seggic iu
dat hijt soude voeren in den stryde
want dat was sijn recht ten tyden
entie ierste batalie haddi met
daer was inne lucas ende griflet
ende van der roetsen maras
ende van blois gwinas
van den wilden foreeste drahans
entie amorose behans
ende flandris de blia
dese achte ridders als ic versta
leiden dierste batalie met
daer wasser vier dusent ingeset
die ander batalie leide bretel
die goet ende trouwe es weet ic wel
ende vrome was in elker stede
entiene wel konde gehelpen mede
daer souder vier dusent mede sijn
die derde scaer leide ulfijn
die vele wiste van orlogen
hi was goet getrouwe ende vermogen
ende hier was inne artur die koninck
ende deser was in ware dinck
vierdusent ende die ter noet
haren heren getrouwe waren ter doet
ende elke scaer voer allene na das
suverlike enen clenen pas
ende merlijn geleidese ende reet voren
op een goet swart ors verkoren
daerna ordineerden die koninck ban
ende bohort sijn broeder haer man
entie ierste scaer gaven si te leidene
pharine te berechtene ende te bereidene
ende gaven hem des koninges teken met
want hi was vrome ende wijs dat wet
ende seker ende getrouwe ende koene
met hem was ladinas in dien doene
ende mares van bonewijc
ende caudas van trebe desgelijc
ende blois van casse ende graciaen
ende blioberis hebbic verstaen
ende van carmosijn canes
madian die blonde ende placides
ende meliadus de blois die grote
ende placalifer van der benote
iedars die brune ende cristofeles
ugelijn van den dale ende gliales
galogregans van den lande van gorre
ende grisalus deze waren in porre
ende ander ridder sovele nadas
datter vierdusent in der batalie was
die ander scaer leide leonces
van parne die wijs ende koene es
ende daer wasser vierdusent in vermeten
wael bereit ende opgeseten
die derde leide koninck bohort van gannes
daer der oec vierdusent in es
tors ende wael gewapent al
die vierde scaer leiden sal
van bonewijc die koninck ban
ende hi was een die zekerste man
die stoutste entie getrouweste met
van al sinen heer dat wet
ende in siner batalie waren wel
vier dusent ridder sterck ende snel
die haren here niet totter doet
en zullen begeven dor gene noet
ende doe si dus bereit waren
sijn zi alle enwech gevaren
also als ic iu zeide vor das
met gemake enen clenen pas
so lange dat middenacht es geleden
entie mane sceen scone ter steden
maer dat was stille ende scone doe
ende dat vroes sere ember toe
ende si reden so vele hebbic vernomen
datsi by haer viande zijn gekomen
dat sijs niet en wisten zeggic iu
dus latic die tale hieraf nu
want ic moet iu voert bescriven
die dinge die die sennen bedriven
entie van scotlant waren ende van ierlant
die martsierden an der tien koninge lant
die aventure tellet ons das
als die koninck barnagas
entie koninck magos
entie koninck argos
die neven waren des koninges met
van den sennen die oem was dat wet
hangys dien die koninck uterpandragoen
doet sloech lange vor dit doen
als dese drie koninge haer lant
hebben gelaten en zijn te hant
op artur gevaren ontboden si
al haer lant verre ende by
ende hebben nu vergadert wal
sestichdusent man over al
beide tors ende te voet mede
ende alle dage van stede te stede
so merede haer volck zeggic iu
si hadden vele liede te voete nu
si voeren in dorpe ende in castele
daer si in wonen herde vele
ende in den steden cleen ende groet
die si gewinnen mochten al bloet
si verstoerden se ende wonnen met
al datsi vonden ende oec wet
datsi nieman en spaerden ter stede
manne wijf kinder mede
sloegensi doet gelijc honden
ende si belagen in dien stonden
ene stat hiet windeberes
daer al dat volc in gevloen es
want die stat was groet ende wijt
ende wael gevestet in dier tijt
met twe paer muren seggic iu
entie van den lande hadden daer in nu
gevoert spise na haer gevoech
vijf jaer te verteerne genoech
ende binnen der stat waren dan
wel dertichdusent werachtiger man
die gewapent waren wel
si hadden menech assent fel
van dengenen die buten lagen
ende si en konden ze niet veriagen
ende si en konden niet gewinnen die stat
dus lagensi daer vor lange ombe dat
tot datse die koninck artur nadas
verdreef doe hi versonet was
iegen die baroene diene orlogen nu
dus latic dese liggen seggic iu
ende sal iu voert van artur tellen
die hemelijc voer met sinen gesellen
tote tien koningen sonder waen
als ic iu hiervor dade verstaen
hier vertellet voert die aventuer
van den koninge artuer
van ko bohort van ko ban
doe si dus quamen ende haer man
so en daden die elve baroene in der nacht
niemanne doen negene sciltwacht
ende waren gaen liggen slapen
beide heren ende oec knapen
maer dat geluckede den heren wale
datsi te sa mene lagen al te male
in des koninges tente van den c ridders doe
si en hadden van niemanne hoede daer toe
ende doe si ontslapen waren daer
gevil dat koninck loth daernaer
droemde dat hi sach omtrint
enen vreeslicken storm ende wint
verheven zodat hi warp daer neder
kercken husen wech ende weder
in siner stat heet alberine
ende na den winde dochtem in scine
dat quam die meeste donre mede
van al der werlt zodat ter stede
van anxte hem dochte die werelt beven
daerna dochte hem quam daer beneven
een water vloyende zo vreselyck
dat alle die huse desgelijc
van der stat enwech vloten geheel
ende van den lieden een groet deel
ende hi selver was in anxte mede
ombe verdrinckene in die stede
ende dat hi grote pine dogede twaren
eer hi van daer konde ontvaren
met dat hi dus in anxte lach
metten wonder dat hi sach
ontspranck hi ende segende hem daer
ende stont op ende telde daernaer
sinen gesellen sinen droem
ende bat hem datsi des namen goem
doe vrageden sine gesellen daernaer
wanen dat groete weder komen waer
entie tempeest ende dat oreest
van den bosche zeide hi meest
dochte hem dat weder quam gereet
doe zeiden die ander god weet
wy mogen nu wael seker wesen
dat wy costelike na desen
hebben zullen moynesse groet
si gereiden hem met groter spoet
ende weckeden die ridders sint
ende hebbense alombe gesint
ende bevalen hem datsi vernamen
of iergen enege liede quamen
gewapent die hem scaden mochten
dat sijt alombe wael besochten
doe stondensi op ende wapenden daer
herde wael ende waren daernaer
alombe in dat lant of si iet
vernamen daer oeck en letten niet
die elve princen si en daden mede
haer wapene al an daer ter stede
ende merlijn die dit wiste eer
dade arturs liede haesten te meer
so dat si quamen ter steden
daer diegene wt waren gereden
ende ontmoetense ten wtvaren daer
ende al en waren si niet wt vorwaer
ende doe si sagen dat grote heer
wordensi verscricket seer
die daer quamen gewapent soe
ende si vrageden merlyne doe
die vorquam wie die liede waren
merlijn zeide ic segget iu twaren
dat zijn des koninges arturs liede
die hier komen ende sine masniede
ende komen weren hier te hant
die calengieren willen zijn lant
ende willense doden ochte vaen
alse dit diegene hebben verstaen
keerden si weder ende sloegen met sporen
ende riepen dat men verre mochte horen
verraden verraden dat zeggewi iu
gy heren gy ridders wapent iu nu
want noit en was des so wael te doene
want hier komen die viande koene
doe sprancker van den bedde vele daer
die eer ten wapine vingen daer naer
dan na haren clederen zeggic iu
ende dat quam hem herde wael nu
want zi vonden haer paerde gereet
haer knapen hadden gewaket god weet
al meest tot des maels wetet dat
wantsi hadden haer feeste gehat
want alse die heren zijn slapen
hebben ierst haer feeste die knapen
ende alsi hoerden roepen alsoe
verraden verraden liepen si toe
ende leiden haer gereide god weet
ende holpen haer heren wapenen gereet
die op haer paerde saten na dat gone
ende ontreden maer diegone
die op haren bedde lagen doe
ende op haer coetsen oec alsoe
si en konden hem niet soseer
gehaesten des koninges liede waren eer
hem opten halse eer si hem konden
gewapenen ende gereiden ten stonden
oec haddensi een ander noet
want merlijn sende enen wint so groet
op haren hals dat daernaer
al haer tenten moesten vallen daer
ende daer was so groet nevel mede
die so donker was ter stede
dat nieman den ander en konde sien
dit was een dinc die te dien
se lette want si ter stat
niet en konden vergadren ombdat
ende als oec die knapen meenden daer
horen heren die helme geven vorwaer
so en kondensise vinden niet
dus quamensi in swaer verdriet
want des koninck arturs masniede
entes koninck bannes liede
entes koninck bohortes mede
quamen op hem daer ter stede
ende sloegense al doet wet vorwaer
diese verhalen mochten daer
want nieman en weerde hem seggic iu
entie elve prinsen waren nu
wtgetogen ten slechten velde
buten al haren getelde
ende haren paweloenen mede
doe dadensi blasen daer ter stede
haer besunen ombedatsi wouden
datsi haer liede vergadren zouden
ende tot hem daer quamen bydien
so dadensi oec die konden ontvlien
van den vianden die si nu
wonden ende dodeden zeggic iu
alse degenen die hem niet
ontfermeden wat des gesciet
dus warensi in groter noet
ende si sloegen daer so vele doet
wael den derden deel eer zi ten stonden
den claren dach bekennen konden
ende alsi worden gewaer das
dat haerre viande so vele was
gingensi vlien alle ter vaert
vaste tharen banieren waert
daer si die besunen hoerden blasen
si vloen rechte als liede die rasen
tote datsi ten tien koningen quamen
die nu waren al te samen
gerasteert an een wout
an ene rivier met gewout
die clene was daer quamen hem toe
wael tors so vele liede doe
datter wel twintichdusent was
ende twintichdusent sijt seker das
vloen enwech sy en wisten waer
die ene hier die ander daer
want si en konden in gener manieren
te tyde komen tharen banieren
want men volgede hem so snel daernare
ende so haestelick datsi alle waren
vervaert ende gesconfiert mede
dus vloensi tors ende te voet bede
te woudewaert dene hier dander daer
si clageden haren scade swaer
ende waren rouwich seer
datsi verdwaelt waren van haren heer
ende daer bleeffer wael twintichdusent
in den tenten doet ter stede
ende gewondet dier luttel goet mede
sal mogen genesen van der doet
alse die koninck artur dat gesach
dat elc vlo al dat hi mach
wtten tenten ende lieten se staen
doe vragede hi merline saen
wat hi doen soude nu meer
merlijn zeide ick zegget iu heer
gy zult varen tenen passe nu
van ener rivieren zeggic iu
daer houden si met twintichdusent mede
die daer ontbeiden nu ter stede
gy sult iegen hemlieden vechten dan
entie koninck bohort ende koninck ban
sullen komen ten foreestewaert
met haren lieden met snelre vaert
ende si en sullen van niemanne daer
hoede hebben dan van iu vorwaer
die si sien sullen vor hem nu
dan sullensi vechten iegen iu
entie koninck ban sal komen dan
met groten geruchte slaende an
ende uwe viande zullen vorwaert
so sere werden vervaert
datsi hem daerna herde clene
ochte luttel weren sullen gemene
doe zeide die koninck artur merlijn
nadat dijn wille dus sal sijn
so sullewy dat doen dus sciede daer
die ene van den ander vorwaer
die koninck artur voer sonder waen
totter stede daer hi saen
die elve prinsen vant alsoe
die van niemanne meenden doe
negeen onraste hebben gemene
dan van den koninc artur allene
entien ontsagense niet vorwaer
al hadder vele meer gewesen daer
ende ulfijn leide sine liede over ener syden
ende dadese beten ende hem gorden ten tyden
haer ors ende haer wapene te recht setten
doe saten si op al sonder letten
ende reden ten passewaert alsoe
als keye ten passe quam reet hi toe
in den hoep entie ander mede
sloegen in al daer ter stede
tegen keyen ende vergaderden daer
in dat water weet vorwaer
daer wart die strijt sterck ende groet
daer bleven vele liede doet
ende menech speer ende scilde mede
ende halsberge worden daer ter stede
gescoert ende tebroken zeggic iu
daer vielen die ridders in twater nu
entie scilde entie speer vorwaer
vielen in dat water daer
dat die rivier sluesde daeraf
menegen slach men daer gaf
arme bene hande sloech men mede
af zulck wart gewondet ter stede
in dat hovet daer die herne vloet wt
daer was van slagen groet geluet
die rivier wart van bloede roet
van der batalien die was so groet
dat die beke wael twe mylen lanck
al met bloede was gemanck
ende keye dade so vele daer
in den stryde dat hi daernaer
met des koninges teken dorbrack den strijt
ende reet doer hem allen ter tijt
ende hielt so stercklike daer den pas
ende so vromelike zijt zeker das
dat al arturs liede ter uren
quamen al wart dat hem te sure
als die hertoge escans van cambenic
entie tien koninge des gelyc
sagen dat so luttel goeder liede daer
hem so grote scande daden vorwaer
ende datter maer vier dusent was
si scameden hem so sere das
ende haddens in hoeren herten groet onneer
doe wordensi verbolgen soseer
ende sloegen met sporen daer ten tyden
ende vergaderden in hem met groten nyde
ende keye ende sijn geselscap mede
hielden hem daer in eender stede
so vaste dat nieman hem aldaer
en konde dorbreken wet vorwaer
maer swaerlike stont hem dat sere nu
en hadde bretel gedaen zeggic iu
si hadden achterwaert moeten gaen
maer bretel sloech over den pas saen
met so groten geruchte ter wile
men mochtet gehoert hebben ene myle
dat kraken van den sporen daer
daer wart batalie herde swaer
daer wart menech slach geslagen
ende menech van den orse gedragen
daer worden geslagen slage groet
daer bleef menech ridder doet
dat scade was herde seer
en hadde gedaen artur die heer
keye ende sine gesellen hadden nu
tachter gegaen dat zeggic iu
maer artur die koninck ende ulfijn
quamen daerin alse ridder fijn
daer si sere waren getroestet mede
artur sach wael daer ter stede
dat sine liede tachter waren daer
ende griflet lach ter aerden vorwaer
want een ridder hadde in der noet
sijn ors onder hem gesteken doet
ende hi was te voet ende sijn sweert
haddi in der hant daer hi hem mede weert
so koenlike ende so sere dat wet
dat nieman sijns slages ontbeide daer met
ende ulfijn die dit algader sach
sloech met sporen al dat hi mach
in die vergaderinge daer dander ter steden
ombe hem te vane grote pine deden
hi bescuddene daer ene lange wile
daer wart sijn ors terselver wile
onder hem gesteken doet
des was hi erre ende metter spoet
spranck hi op ende track sijn sweert
daer hi hem mede stoutelike weert
ende hi ende griflet wet vorwaer
weerden hem so coenlike daer
dat daer luttel ieman dorste toe komen
dit hevet dhertoge van cambenick vernomen
entie koninck clarion van northomberlant
ende zijn an hem gerasteert te hant
ende pijnden hem herde sere daernaer
ombe die twe te vaene aldaer
alse bretel sach datsi waren te voet
was hi droevech in sinen moet
want hi hadde herde lief ulfine
dat dadi hem daer herde wael in scine
hi nam een speer in die hant
ende reet opten hertoge escant
opten halsberch met sulken nyde
dat hi hem twe wonden makede in die syde
ende dat bloet ran nederwaert
ende hi vil van den orse ter vaert
alse dit sach die koninck clarioen
was hi rouwech ende liet hem doen
enen scerpen groten scacht
ende reet doe met groter cracht
tot bretel want hi daer ter stede
wilt gelden doen dat bretel dede
den hertoge dien hi afstack daer
ende bretel vorsach dit vorwaer
ende nam een speer die geheel was
ende reet themwaert oec nadas
daer vergaderdensi met sulken nyde
dat haer spere braken ten tyden
ende daer deen den ander soude lyden
daer rivelierden si tien tyden
met helmen met scilden met lichamen
dat hem die ogen verkeerden tsamen
entie orse storten onder hem daernaer
ende bleven lange liggende daer
sodat zi en wisten niet
so wat hem daer was gesciet
ende hem allen die dat sagen
dochte datsi doet lagen
doe sloegen daer die negen koninge toe
ende daer quamen hem te gemoete doe
achte ander bander syden
ende si vergaderden fierlick ten tyden
die ene tegen den andren daernaer
doe wart afgesteken daer
lucas die bottelgier ende mares
entie koninck brangores
entie koninck ydier ende anguissant
entie koninck uriens daer began te hant
die batalie sterck ende groet
die lange duerde in groter noet
ombedat elck daer den sinen
gerne bescudde wter pinen
daer dede keye wonder groet
doe hi griflete sach te voet
neven ulfine dit was hem leet
hi hielt zijn swaert getogen gereet
ende hi sach den koninck ventres te hant
die ulfine dade groten pant
entiene gerne hadde gevaen
want hi hadden genomen saen
vaste metten halse ende gaf hem daer
menegen slach maer wetet vorwaer
dat hem ulfijn weerde seer
doe sloech daer keye opten heer
sulken slach opten helm daer
dat hine bogen dade daernaer
thent dat artsoen van den gereide
doe sloech hi anderwerf zonder beiden
ende derdewerf mede des gelovet
doe wart die koninck so sere verdovet
datten keye nam sonder letten
ende presentierden daer griflette
oec gaf hi hem sijn ors mede
daer griflet op spranck ter stede
ondankes sinen vianden sonder waen
doe quam keye an den koninck loth saen
ende sloechen met enen trintsone mede
dat hine ter aerden vallen dede
dat hine sere quetsede doe
doe quam die koninck van den c ridders toe
ende bracht in siner geselscap twaren
veertich ridders die wtgelesen waren
van al dien die hy verkrigen konde
doe hi sach den koninck loth ter stonde
dien keye af hadde gesteken
hi seide hi moestet ember wreken
of hi waer luttel pryses waert
een eschen speer nam hi ter vaert
ende sat op een groet ors ende snel
dat horti voert met sporen wel
ende reet op keyen met so groter kracht
dat hine neder stac metten scacht
so dat keye ter aerden vil daer
herde onsachte ende daernaer
nam hi dat ors ende gaf dat ter stede
den koninck lotte die daerop sat gerede
ende dankede des hem herde seer
dat hi hem dade daer die eer
doe griflet sach keyen te voet
ende lucane was hi na wel verwoet
ende nam een speer ongescaven
ende liet sijn ors hene draven
ende stack op enen ridder na das
die metten koninge van den c ridders was
dat hi ter aerden vil aldaer
ende den arm brack ende daernaer
bleef hi in onmacht liggende ter stede
ende griflet nam dat ors gerede
ende gaf dat keyen zeggic iu
die des wael te doene hadde nu
entie koninck van den c ridders mede
entie koninck loth daden daer ter stede
sovele met wapine datsi daer
den koninck ventres wet vorwaer
brachten op een ors dat was
marets ende oec na das
brachtensi den koninck ydire
op gwinas ors van blois scire
enten hertoge van cambenicke
brachtensi oec desghelike
op drians ors van den wilden foreeste
ende si brachten segget die jeeste
den koninck uriens op sines selves ors nu
doe si alle vergadert waren zegic iu
swoeren si dat si souden wreken
hoeren lachter ocht sekerleken
si souden eer alle bliven doet
doe sloegensi vaste in dat conroet
daer soude groet scade sijn gesciet
en waer artur die koninck gekomen niet
diese herde seer verlichte daer
ende doe artur sach daernaer
dat ulfijn stont te voet opter eerden
met enen swaerde ende hem so verweerde
dien griflet bescudde daer ter stede
ende bretel lach op sijn ors mede
in aventuren van der doet
artur hadde een speer groet
ende sloech in den rinck te hant
ende ontmoete den koninck tradeliant
van norgales die tegen hem quam
al versch noch als ic vernam
entie niet geweest hadde in den strijt
artur reet op hem ter tijt
ende stacken zo opten scilt nadas
ende opten halsberch die niet en was
vaste genoech dat hine quetste daer
ende metten steke vil hi daernaer
herde ongemakelike op die eerde
dat hem herde sere deerde
ende arturs speer te sticken brack
ende ten orsewaert hi die hant stack
ende nam dat en gaffet ulfine daer
ende seide lieve vrient daernaer
nemet dit ors dit gevic iu
ende pinet iu leet te wreken nu
doe sat ulfijn op ende zeide heer
god moete iu dancken deser eer
ende alsi daer op geseten was
reet hi in den strijt na das
ende sloech daer in na die tale
die met artur zijn dadent daer wale
entiegene nochtan bander syden
hadden noch also vele ten tyden
liede ten stryde dan artur dede
si quamen nu so vreeslyc mede
entie batalie wart daer so groet
dat daer menech nu bleef doet
dat menege vrouwe beweende seer
hier dadet so wael artur die heer
dat sine alle kenden eer iet lanc
an sinen slagen zi waren so stranc
want nieman en was daer onder die genoet
die van koenheden was so groet
dat hi sines slages ontbeiden dorste
ridder knechte koninck no vorste
doe die koninck metten c ridders sach
den koninck tradeliante die ter aerden lach
was hi rouwech want hi hadden lief
een groet speer hi doe verhief
ende sloech sijn ors dat was snel
ende stack antor opten helm so wel
dat antor vil ter aerden nu
des was erre dat seggic iu
die koninck maer diegene wetet dat
namen dat ors daer ter stat
ende gavent tradeliante saen
die daerop meende sitten gaen
maer die koninck artur quam aldaer
ende keye die hem volgede naer
ende calengierden dat ors te hant
dat diegene hilt in siner hant
die tradeliante stont beneven
die koninck artur hevet hem gegeven
opten scilt enen slach soseer
dat hine clovede min no meer
of dat een loef hadde gewesen
die slach ginck voert al na desen
ende gaf hem daer ene grote wonde
doe ginck die slach neder ter stonde
ende sloech den hals af den paerde
doe vielen si beide overhoop ter aerde
doe nam keye dat ors gereit
dat diegene brachte geleit
ende gaft sinen vader die daer nu
op es geseten seggic iu
ende nam een speer ende stac na das
marganore die drossate was
des koninges van den c ridders mede
ende gerakeden so wael ter stede
dor scilt dor halsberch ter scouderen in
dat hi tuymelde meer no min
van den orse averecht alsoe
daer nam hi dat ors ende gaffet doe
bretelle die sere tonder was
ende halp hem op dat ors na das
doe hi hermonteert was daernaer
sach hi lucane voer hem liggen daer
in den meesten drange daer neder
doe keerde bretel dat ors weder
daer griflet over hem hielt met kracht
ende bescudden met siner macht
doe bretel sach dat hine daer
so vromelike bescudde vorwaer
prijsde hine sere in dien tyden
want dergener van der ander syden
dier was twaelve die al over hem waren
nochtan en konden sine alle twaren
niet genemen in genen dingen
noch van hem daer iet gebringen
ende alse bretel dese vromecheit sach
reet hi derwaert al dat hi mach
ende sloech den iersten dien hi gemoete daer
dat hi hem den helm clovede daernaer
ende thovet mede toten tanden
enen andren sloech hi daer te handen
opten arm dat hine dede
op die aerde vallen daer ter stede
metten scilde sij iu bekant
den derden sloech hi daer te hant
op die scouderen dat hise hem daer
altemale ontklede vorwaer
doe griflet sach daer ter stat
dat hi soccoers hadde nadat
sloech hi enen die syde van den hovede
dat hi se toten tanden clovede
diegene vil af ende griflet
nam dat ors doe ongelet
ende gaf dat lucam den bottelgier
die daerop sat als een ridder fier
die woude sinen toern wreken daer
hi nam sinen speer ende sloech daernaer
anguissante den koninck van scotlant
die gerasteert hadde te hant
mares van der roetsen dien hi
menechwerf overreet ende daerbi
sloech lucan dat ors metten sporen
ende stack hem in den colre voren
dat hine quetsede in den hals daernaer
ende dadene ter aerden vallen daer
so ongemacklick hi hem sceerde
want hi hem aldaer frotseerde
als mares sach dat hi was
van hem delivereret nam hi nadas
dat ors dat anguissans hadde gewesen
ende sloech in den strijt na desen
ende hi vant beliase ende flandrine
die neven anguissant in der pine
ende neven driante wetet twaren
ende beide sine gesellen waren
si pijnden sere hoe sise mochten
verlosen maer daer si vochten
was die strijt so groet ten stonden
datsi des niet gedoen en konden
nochtan vochtensi so seer
datsi namaels met hoere weer
beide die heren redden seggic iu
maer dat quam daerby nu
dat die koninck artur moeste varen
bescudden keyen die tachter waren
ende griflette die die koninck ventres
entie koninck loth entie koninck brangores
entie koninck ydier hadden daer
van haren paerden geworpen vorwaer
ende si en hadden niet meer dat wet
soccoers dan lucam ende maret
ende gwinase ende driante
ende flandrine ende beliante
dese hielden den strijt aldaer
tegen die vier koninge wet vorwaer
ende iegen viertich die met hem waren
doe quam die koninck artur daer gevaren
want hi sach wael ter uren
die sine en hadden niet mogen duren
doe vergaderdi in hem met groter kracht
ende sloech daerin met sulker macht
alse of hi een lewe hadde gewesen
wat hi gerakede mettesen
was dat ors was dat man wet vorwaer
dat moeste die doet bekoren daer
ende te desen pongise sloech hi dan
twintich die beste van den veertich man
die metten koningen waren komen
oec wondede hi sere heb ic vernomen
den koninck lotte opter stat
hi dede met wapene so vele na dat
datsi vlien gingen sonder vorste
ende nieman zijns ontbeiden dorste
ende al dese wijle so was griflet
ende keye gerasteert dat wet
ende volgeden den koninge die vacht nu
alse een verbolgen lewe seggic iu
hi en vant den strijt nember so groet
hi en dorreetse ende dorcroet
ende bander syde vacht ulfijn ende bretel
ende antor tegen den hertoge snel
escante ende den koninge tradeliante
ende iegen noch vier seriante
dat was die koninck clarioen
entie koninck carados die baroen
entie koninck van den c ridders nu
maer die ander en hadden zeggic iu
niet lange mogen geduren
want die koninge hadden ter uren
vele liede ende dadense daer
thent op keyen batalie vorwaer
daer die koninck artur groet wonder dede
met wapenen ende hier ter stede
bleef die volcwijch staende dor das
want die koninck artur selve daer was
die so vele dede in dien dagen
dat hem allen wonderde diet sagen
en hadde gedaen sine vromechede
si waren alle gesconfiert ter stede
want dat waren alle goede ridders nu
die daer tegen hem vochten seggic iu
ende oec was dat daer herde naer
dat die koninck artur soude daer
hebben gehat grote scade doe
en waer daer nu niet komen toe
die koninck ban entie koninck bohoert
ende leonce ende pharien quamen voert
met so groten geruchte mede
wten foreeste dat daer ter stede
dat wout donrede van luden daer
doe dit die ander vernamen naer
wistensi wel dat si al bloet
scade nu souden nemen groet
doe togen die hoge liede ten tyden
besyden der wiltnesse an ene syde
ende visierden wat si wouden doen
die koninck loth zeide siet gy baroen
wat gy wilt anegaen nu
maer ic sal hier blijven seggic iu
also lange als ic vinde tween
die met my blyven overeen
ende sal wreken mine scade ter stede
ende mijn verdriet mach ic mede
want ic al verloren hebbe nu meer
die koninck van den c ridders prijsdene seer
in zynen herte ende zeide doe saen
also moet my god in staden staen
ic en sal mede doen aldus
doe zeide die koninck caradus
hi zoude dat selve doen gerede
doe seiden dat al die ander mede
nu wil ick iu seggen zeide loth die koninck
dat wi doen sullen met deser dinck
die reste van onsen baronen vorwaer
sullen varen an die komen daer
entie vive zullen hier houden bliven
ende tegen dese met stryde kiven
also lange alsi duren zeggic iu
ende wi sullen varen nu
an genen wout met twaelfdusent man
entiegene bestaen voertan
ende achte blive haerre hier ten tyden
die tegen dese hier sullen stryden
ende wy sullen die ander varen slaen
datsi dese niet en bestaen
noch ons niet en omberingen
ende wy sullen by desen dingen
min scaden hebben dan of wy
alle hier bleven doe zeidensi
dat dit hem allen dochte goet
ende trocken een luttel over voet
ende oversagen haer liede aldaer
doe namensi den koninck loth daernaer
enten koninck metten c ridders mede
enten koninck anguissant ter stede
enten koninck ydier desgelijck
enten hertoge van cambenyck
met twaelfdusent goeder man
ende makeden zes batalien daeran
ende daden in elke batalie mede
twedusent ridders totter stede
ende reden also datsi quamen
in dat inde van den bosche te samen
ende tuschen der rivier nu ter stat
daer hem koninck lot visierde vor dat
ende dit was oec die beste raet
dat men doen mochte na dattet staet
want si en hadden negeen anxt twaren
dan van dien die vor hem waren
aldus hebben hem nu god weet
die zes baroene wael bereet
entie vive bleven in der batalie daer
ende streden tegen arturs liede vorwaer
met groter kracht ende van desen es
een die koninck brangores
entie koninck uriens entie co ventres met
entie koninck clarioen dat wet
entie koninck tradelian
si hadden met hem achte dusent man
dese weerden hem alse liede stout
ende alse vrome ridders met gewout
hier wart die batalie groet
die toten avende duerde bloet
ende bander syde quam koninck ban
ende koninck bohort ende leonce daeran
ende pharien dese leiden daer
dierste batalie wet vorwaer
ende tegen hem quam die koninck ydier
dese lieten lopen haer orse hier
ende onderstaken hem met crachten
dat men dat kraken van den scachten
hoerde wael ene halve myle
hier wart so groet terselver wyle
die strijt ende so anxtlike mede
daer blever vele doet ter stede
maer die koninck ydier hi was
achterwaert gedreven sijt seker das
want pharien entie met hem waren
sconfierdense daertoe quam gevaren
anguissant met sinen lieden diese daer
sere vertroeste wetet vorwaer
doe wart die batalie groet
phariens liede waren in groter noet
doe quam leonce met siner scaren
ende halp pharien sonder sparen
die dat daer nu herde wael dede
ende doe si quamen daer ter stede
so en hadden die ander geen doen
maer si keerden achterwaert ende vloen
toter scaren van cambenick
diese verkoveren dade vromelick
doe riep die koninck met groter kracht
sijn teken ende sloech in die nacht
ende dade diegene keren te samen
die tegen hem gereden quamen
ende streden op die diese jageden daer
datsi alle moede waren daer naer
doe quam die koninck bohort gedregen
met groten banieren daertegen
daer dat velt af was van lasure
ende van kele mede ter ure
gebanderet met goude in belanck nu
so men cleenlikes konde seggic iu
hi quam met vijf banieren daer
daer die poniere af hingen vorwaer
tote opter orse halse daerby
doene die koninck loth sach zeidi
got here hebt nu mijns genade
alse gewaerlike als gy vro ende spade
die iu dienen pleget behoeden
ic sie wael dat wy nu in noeden
van der doet hier alle sijn
want ick zie ginder een tekijn
dat des besten ridders es
van der werlt des sijt gewes
ende die noder den plaen rumet dan
tenwaer allene die koninck ban
oec zijn alle ridders hasen ende vincken dat
tegen die twe mijns gedincken
doe die koninck van den c ridders hoerde
van den koninck lotte zeide hi ter stat
ende vragede wie die goede ridder es
die koninck zeide doe heer dat es
die koninck bohort van gaunes
ick en weet wanen hi hier komen es
hoe zeide die koninck van den c ridders nu
hoe quam hi hier des biddick iu
berechtet my des ende welke tijt mede
ick en weet zeide die koninck lot gerede
maer sieten ginder komen al los
ick en weet zeide die koninck carados
wat wy doen zullen onder ons nu
maer ick wil hem tegenvaren seggic iu
ende heb ic des te doene so helpet my
doe zeiden diegene nu moet gy
in godes geleide varen ter stede
doe reet carados ende scoerde mede
alle die batalie ende voer daer
tegen koninck bohortes batalie naer
ende alsi so na te samene quamen
als een bogenscote lietensi te samen
herlopen wat si mochten ter were
daer bracker herde vele haer spere
daer wasser vele die sockeerden daer
daer lieter vele loepen vorwaer
die misten doe track men die zweerde
daer hem sulck sere mede weerde
daer wart die strijt vreeslick ende swaer
doe quam die koninck bohort daernaer
tenen sinen paden ende seide aldus
die geheten was balarus
voer mijn teken entiegene was
een goet ridder ende nadas
nam hi dat teken doe zeide co bohoert
tsinen baronen aldus voert
nu laet sien wie dat wel sal doen
selve sloech hi in die baroen
met sporen so vreeslick daernaer
dat al die aerde verdoende daer
ende stack den iersten die hi moet
metten spere ende so dor croet
dat hine dor den lichaem stack
ende sijn spere ontwe brack
doe track hi dat swaert ende began daer
so groet wonder werken naer
dat hem allen hadde groet wonder
dat hi met wapene dade bysonder
si worden alle vervaert nu
ende makeden hem enwech seggic iu
diegene diene sagen komen
coninck carados hevet grote scade genomen
eer die koninck van den c ridders quam
die daer brachte als ick vernam
twe dusent ridders die vrome waren
ende gedurich ten wapenen twaren
doe si vergadert waren sekerlijck
so was die strijt even gelijck
maer die koninck bohort hi was
boven hem allen sijt seker das
ende wracht wonder groet ter stede
entie koninck carados mede
entie koninck van den hondert ridders vorwaer
si daden grote scade daer
ende verhoeden haer liede van scaden wel
want si waren dapper ende snel
dus duerde die strijt lange daeran
doe quam gehouwen die koninck ban
in die batalie alse die fiere
ende dade inslaen sine baniere
daer dat velt af was van lasure
daer guldene cronen al duer ende dure
in gesait waren ende oec met
hadde dit teken zes tongen dat wet
die so lanck waren als wy dat horen
dat si sloegen toten oren
des drossaten orse wet vorwaer
so lanck hingen si nederwaert daer
dat sij t al bedeckeden op ende neder
also als dat waide voert ende weder
doe die baroene dit teken sagen
begonden si hem sere versagen
ende zeiden si mosten rumen saen
ocht si mosten sterven sonder waen
altehant alse in sloech die koninck ban
en hielden si den plaen niet voertan
doe vergaderde die koninck lot aldaer
met wenenden ogen ende zeide daernaer
wy hebben nu meer dat velt verloren
daer mochte men scilde ende spere horen
breken daer ende sere craken
also alsise te sticken braken
ende wten swaerden dat vier springen
si gingen daer te gader dringen
doe koninck ban an hem vergadert was
duerden si herde onlange na das
hy en dreefse optie vijf baroene
die nu streden alse die koene
tegen den koninck artur mede
daer gesciede groet scade ter stede
want altehant als die koninck ban
in die batalie quam voertan
dadi so grote scade daernaer
dat nieman en bleef te live daer
die sinen slagen niet ontvloe
hi reet die scaren dor alsoe
dat si nembermeer so sterck en waren
die koninck metten c ridders quam gevaren
entie koninck lot ende marganore
dese worden daer nu in rore
ende ontmoeten in midden der scaren
den koninck banne komen gevaren
doe sloech die koninck vaste alsoe
metten hondert ridders hem daertoe
hi was een herde coene man
hi voer daer opten koninck ban
ende sloechen opten scilt daernaer
dat des een groet deel afginck aldaer
doe dit sach koninck ban die heer
hem vernoyede des slages seer
hi verhief sijn swaert na das
conretoisen dat herde goed was
ende meenden hebben geslagen daer
den koninck metten c ridders vorwaer
opten helm entie koninck ontsach
herde sere des koninck bannes slach
ende ontwelde metten hoede nu
ende horte sijn ors seggic iu
entie slach vil op dat paert
achter in den sadel metter vaert
dat hi dorsloech die yserne coverture
ende tpaert mede ter selver ure
sloech hi dat dor ter aerden toe
daer vil die koninck ende tpaert alsoe
beide overhoep maer hi spranck op
want hi dachte noch zulken clop
tontfane ende ginck na dat
toten koninck banne daer hi sat
op sijn ors ende dorstact aldaer
doe des die koninck ban wart gewaer
spranck hi daer ter aerden saen
ende es op sine voete gestaen
hi nam sinen scilt ende hielten daer
vor hem te pointe ende quam daernaer
tote aygnigire die koninck was
van den c ridders ende sloechen nadas
opten helm dat hi storte neder
hi greepen metten helme weder
ende haddes alder werelt quite gedaen
maer die koninck lot quam daer toegegaen
ende oec marganor mede
ende marganor stacken daer ter stede
opten scilt dat sijn speer brack
maer datten marganor aldus stack
ontsette hem niet die koninck ban
doe stacken die koninck lot daeran
opten helm met enen speer soe
dat daer die sparken wtvlogen doe
doe liet hi den koninck daernaer
van den c riddren ende sloech daer
den koninck lot in den slaep ter stede
so sere dat hi moste vallen mede
van den orse ter aerde nu
doe quam marganor zeggic iu
ende hadde zijn swaert in der hant
die koninck ban liep hem op tehant
ende sloechen opten scilt nu
dat des een groet deel brack seggic iu
hi sloechen anderwerf nadat
opten helm dor dat gat
daer die malien van der cofien nu
so dor hingen dat zeggic iu
dat hi so verwermet was
van den slage dat hi dor das
ter aerden van den paerde vil saen
ende binnen desen waren opgestaen
die twe ander koninge ende begonden daer
die batalie anxtlike ende swaer
tegen den koninck ban ter stede
doe marganor bekomen was mede
halp hine met al siner macht
maer die koninck ban met siner cracht
wondese alle drie herde seer
ende hi sloechse vele meer
dan si hem konden gedoen
daer moesten laten die baroen
van hoeren bloede een groet deel nu
ende hadden sie iet langer zeggic iu
daer geduert si hadden saen
herde grote scade ontvaen
want si waren daer bleven doet
ocht si hadden hem dor die noet
op moeten geven maer die scaren
quamen doe tuschen hem gevaren
ende sciedense doe wien lief wien leet
des was die koninck ban ere god weet
doe quam die koninck artur gevaren
ende vant in sinen wech daernare
den koninck ban die daer stont te voet
ende met wapenen wonder doet
van liede doet te slane nu
ende van orse seggic iu
daer lacher so vele ombe hem daer
dat nieman en konde hem komen naer
ende doe hi sach dat nieman mede
tot hem en konde komen ter stede
es hi over die dode gelopen
die daer lagen met groten hopen
hi was een ridder dapper ende groet
ende wael geleet sonder genoet
hi liep hem op met moede swaer
dat si hen alle versageden daer
hi sloech in den hoep waer hi mach
daer hi er meest te samene sach
mer alsi siner gewaer worden daer
makedensi hem alle enwech daernaer
ende daer en was nieman so koene
die nu voert na desen doene
sines slages ontbeide nu ter tijt
dus hielt hi lange daer den strijt
nu komet die koninck artur derwaert
wat gelopen mach sijn paert
ende sijn swaert in siner hant doe
sinen scilt vor sijn herte alsoe
ende hi was so nat van bloede nu
datten negeen mensche dat zeggic iu
hadde mogen kennen daer ter stede
no by tekene no by wapine mede
doe hi sach dat te voet
die koninck ban onder die viande stoet
quam hi op enen ridder na das
die herde wael gereden was
op een groet ors ende sloechen daer
opten helm enen slach so swaer
dat hi hem clovede daer sijn hovet
toten buke toe des gelovet
entie gene vil doet aldaer
entie koninck artur nam dat ors daer
ende zeide here nu sit hierop saen
want sekerlike sonder waen
onse viande sijn in een quaet gewat
ende gy sultse tehant rumen dordat
doe sat daerop die koninck ban
ende was daeraf een blide man
ende oec mede was hi herde blide
dat hi den koninck artur vant ten tiden
doe begondensi so grouwelick
te striden ende so vreselick
die ene dor den ander ter uren
dat nieman vor hem en konde geduren
si en sloegense doet doe vloen si
ende worden gesconfiert daerby
ende reden enwech toter riviere
ende tuschen bosch daer blevensi sciere
houdene alle wet vorwaer
ende gaven hem biel aldaer
in dat enge want si wisten wel
datsi in ernste ende in spel
in dat rume verloren waren
daer mense beringen mochte twaren
si hielden hem tenen troppe doe
dene an den ander vaste toe
ende hielden biel daer ten stonden
gelijck die ever doet vor den honden
doe die koninck lot entie koninck ventres
die koninck uriens die koninck bangores
entie koninck carados entie co tradeliant
die koninck ydier die koninck anguissant
die koninck clarioen entie koninck met
van den c ridderen dat wet
entie hertoge escans vorwaer
doe dese heren vernamen daer
dat die sconferture al te male
op hem keerde in den dale
trocken si daer besyden metter spoet
ende margaras een ridder goet
die was met hem seggic iu
daer dese waren vergadert nu
doe droegensi overeen daernaer
datsi den strijt moesten houden daer
toten avende of wetet al bloet
si bleven daer anders alle doet
dit seide die koninck lot ter stede
ende si volgeden des alle mede
ende namen stercke spere daernaer
ende versetten haer helme ierst daer
ende voeren alle houden na das
in dat begin daer lach die pas
daer quam hem tegen die koninck artuer
entie koninck ban oec wael stuer
die koninck bohort leonce ende ulfijn
bretel keye antor ende pharijn
ende gwinas ende driant
ende flandrijn ende beliant
entie drossate anthanimes
van bonewick ende na des
quam blaaris bohortes pade mede
metten groten teken daer ter stede
ende mores graciaen ende ladinas
chanis blioberis ende caulas
meliades madeans ende placides
plantalis rerogaes ende cristofles
aigilius calogrenas ende crisalus
dese vijf ende dertich quamen aldus
vor alle die ander slaende te hant
scilt ombe hals spere in hant
ende reden op hem ocht ene quinteine waer
ende braken haer spere aldaer
si trocken die swaerde ende gingen steken
ende slaen mede maer dorbreken
so en kondensise niet ter uer
daer vacht so sere die koninck artuer
entie koninck bohort ende koninck ban
ende sloegen doet so menegen man
dat die paerde woeden int bloet
toten velgen des sijt vroet
ende si en konden er niet so vele slaen
datsise achterwaert konden doen gaen
ende als die voerste moede waren
quamen dachterste toe gevaren
ende vochten so si best konden
daer lacher so vele doet ten stonden
dat die wech gestoppet daer was
dat die ene ten ander nadas
niet en konde genaken nu
ten waer over die dode seggic iu
ende sint die koninge waren komen daer
entie hertoge opten plasch vorwaer
so en dorsten sine daer rumen niet
maer si leden pine ende verdriet
ende anxt ende sorge ende noet
toten avende herde groet
ende doe dat avent was vorwaer
voerensi toten foreeste daer
over dat water daer lach die pas
daer ryser ende hout in gedragen was
ende doe si aldus over waren
enten anderen dus ontvaren
was die koninck artur toernich seer
want hi meende by onsen heer
die tien koninge hebben gevaen
daer voer hi op hem sonder waen
so fierlick ende so anxtlike met
dat men in al den dage dat wet
so quaet en sach in den strijt
entie ander trocken achter ter tijt
hem allen werende so lange dat sy
al over die rivier waren daerby
doe gingensi alle vlien daer
entie koninck artur volgede hem naer
over den pas entie hi daer haelde
ic seg iu dat hi hem so betaelde
datsi nembermeer op en stonden
ende dit duerde so lange stonden
dat men van der nacht niet en konde sien
doe quam merlijn binnen dien
gereden op een ors ter uer
ende riep op den koninck artuer
waer vaerdy en hebdy des nu niet
genoech gedaen merket ende siet
gy hebter so vele geslagen nu
dat daer van sestich dusent seggic iu
maer vijftien dusent nu en leven
si en zijn gewondet of doet bleven
entie daer oec enwech nu varen
en sijn alle niet gesont twaren
keert weder tes herbergenstijt nu
laet rasten iu liede dat hetic iu
si hebben des te doene sekerlike
nu maket al iu liede so rike
dattie armste embermeer
rike blive ende een heer
ende sent thues koninck bannes liede
ende koninck bohortes ende haer mesniede
sonder die hier bliven nu
hoers dankes ende oec seggic iu
dat iu viande zullen hebben vorwaer
genoech te doene dese naeste drie iaer
al en oerlogen si iu nembermeer
want die sennen wetet heer
sijn in haren lande ende verstueren mede
ende verbernen dorpe ende stede
ende zi hebben belegen zijt seker des
die goede stat van windeberes
ende zi liggen daer vor tors ende te voet
met tachtentich dusent mannen goet
ende wetet wel datsi en zullen niet
voert calengieren wat des gesciet
noch iu orlogen voertmeer
si hebben sovele te doene eer
wantsi en zullen kunnen verdriven niet
die in haer lant sijn vor dat gesciet
vordat gyse selve verdriven sult daer
nu keert ende bereidet iu naer
ende doet dat ic hebbe geheten iu
gy en hebt niet te beidene nu
ende ic moet varen te blasise waert
minen meester met snelre vaert
ende sal wederkomen tot iu
te sante marien lechtmisse nu
ende pijnt iu wael te doene met
doe sciede hi so hemelike dat wet
van daer dat nieman geweten en konde
waer hi gevaren was ter stonde
dus voer hi te blasisewaert na das
die siner doe herde blide was
ende dien leet oec was mede
dat hi so onlange bleef ter stede
mer ombe dat hi dat rike enten koninck
hilt staende ende ombe dese dinck
so was hem dat lief ter uren
doe telde hi em voert daventuren
die den koninck artur sijn gesciet
des en liet hi achter niet
ende daerna van den koninck ban
doe telde hi em voert daeran
hoe die sennen komen waren
in der barone lant sonder sparen
die den koninck artur orlogeden nu
dit screef blasys al seggic iu
in een boeck hier zwigic des
ende sal iu voert nu doen gewes
van den koninck artur ter stede
ende van den tween koningen mede
ende van den lande van carmeliden
ende van den aventuren die hem gescieden
die historie telt nu sonderlinge
alse artur hadde die tien koninge
gesconfiert ende den hertoge
ende verdreven met orloge
als gy wel hebbet gehoert nu
by merlijns rade seggic iu
ende by den tween koningen mede
des was artur blide ter stede
ombe sine victorie ende quam daernaer
toten tenten enten paweloenen daer
die noch lagen voert ende weder
also alse merlijn warp daer neder
metten storme ende metten winde
men ginck se daer rechten met geninde
ende gingen hem assieren daer
si daden sciltwachte doen daernaer
phariene leoncen ende griflet
ende lucam den bottelgire met
ende leonce ende pharijn hoeden daer
opter side te boschewaert vorwaer
met vijfdusent mannen ende lucam
ende griflet hoeden als ic vernam
mit vier dusent man met stouter vaert
bander siden ten planewaert
entie drie koninge in den tyden
entie met hem sijn waren blide
ende aten ende dronken wes si daer vonden
des daer genoech bleef ten stonden
dat daer die elve barone hadden gelaten
die daer gevloen waren haerre straten
dus rasten si toten morgen toe
daer dede artur die koninck bringen doe
al dat goet dat daer was bleven
ende ginck mildelyck enwech geven
den enen meer den andren min
aldus so deelde hi dat gewin
perde orse ende lakene met
alrehande dinck dat wet
dat daer was in der stonde
deelde men daer met goeder konde
datsi des behielden een twint niet
daerna elc van den tween koningen hiet
sinen lieden thueswaert varen
tot hem veertich sonder sparen
entie wouden si met hem ter ueren
in dat lant van carmelide vueren
pharien leonce ende graciaen
leiden haer liede thueswaert saen
ombe haer lant thoedene daer
dat hem claudas openbaer
no stille negene scade doe
doe si in haer lant quamen soe
cochten si some rente ende goet
daer elc wael mede leven moet
met eren des nu zeker zijt
entie koninck artur bleef nu ter tijt
in sinen lande entie twe koninge mede
te bredegan al stille ter stede
ende dageden daer ende beiden boude
merlijns die daer komen soude
in onser vrouwendage vorwaer
doe men gheten hadde daernaer
sagen si enen sterken dorper scier
comen gaende opter rivier
die dorper sach doe ter stede
vele entvogele die daer lagen mede
in ener beke die daer quam
wt ener fonteinen als ic vernam
die niet vervroren en was ter ueren
daer in badedensi na der naturen
die dorper scoet daer enen doet
met enen bolte na zijn hoet
doe scoet hi echter na dat
ende scoet enen wedick daer ter stat
doe nam hi die vogele daer ter stede
ende hinck se onder sinen gordel bede
ende ginck toten koningen mettien
die dit algader hebben gesien
die koninck artur vragede hem also houde
of hi die vogele verkopen woude
die dorper zeide doe ja hi
wat sal ic daer dan ombe geven dy
die dorper hadde an twe hosen ruw
van koyenleder seggic iu
ende enen sorcoet ende een caproen
van grawen laken van dorpers doen
ende was met enen swarten velle mede
gevoedert dat ruw was ter stede
ende hi ginck blotes hovedes doe
ende sijn haer stont hem daertoe
ochte dat borstele waren opwaert
ende hi sceen een fel musaert
ende hi seide toten koninck artuer
ic en weet negenen koninck nu ter uer
die scat onder der aerden hevet
liggende die so node gevet
als gy doet ende oevele moet hi varen
die van enen armen manne twaren
en mochte maken enen riken man
die dat wael mochte verdienen voertan
ic geve iu die vogele of gy dat gebiet
dat ic niet meer goedes en heb dan gy siet
ende gy en hebbet nu dat herte niet
dat gy my dat hondertste deel gevet iet
van uwen goede dat lichte sal
in der aerden nu verroten al
in den foreeste eer gijt zult halen
doe die koninge hoerden des dorpers tale
doe zeidensi onder hen gereet
welck duvel hevet hem dit geseit
doe riepen tot hem die koninck ban
segh dorper wie zeide di dit dan
dat dese scat in der aerden leght
nemet dese vogele hevet hi gesecht
ic wil gaen enwech nu
trouwen heer dorper dat zeggic iu
eer gy ons ontgaet zeide die koninck
moety ons berechten deser dinck
wie iu dit gesecht hevet dan
dat zeide mi een wilt man
die hem heten doet merlijn nu
oec zeide hi my dat hi iu
den scat gewiset hadde iu somen
oec sal hi heden tot iu komen
die wile dat si dus spreken daer
quam ulfijn wt ener kameren naer
tote daer die koninge waren gestaen
ende iegen den dorper sonder waen
spraken entie koninck artur zeide
hoe mochtic geloven die waerhede
dat merlijn sprac iegen dy
ocht gy wilt zeide die dorper vry
gelovet des my ende ocht gy en wilt nu
so zijt des quijt dat zeggic iu
doe ulfijn hoerde die antwoerde
die hi den dorper spreken hoerde
doe wiste hi wael dattet merlijn was
doe merlijn sach datten nadas
ulfijn kende zeide hi sonder waen
vrient nemet dese vogele saen
ende gevetse den koninge uwen heer
die luttel op ieman achtet nu meer
doe zeide ulfijn lieve vrient nu
dat hevet sulck heden gesproken tegen iu
die luttel goet achtet wetet dat
nu ter wilen ombe enegen scat
ende hi began lachene sere doe
ende nam den dorper daer alsoe
ende leiden daerboven nu
ende zeide ic hebbe te sprekene iu
van vele sticken ende gy zout
vergolden zijn als gy wout
doe sach ulfijn opten koninck
ende loech sere ombe die dinck
doe zeide die koninck waerombe lachdy
gy zult wael weten zeide doen hi
doe leide ulfijn in ene camer daer
merline ende hi zeide daernaer
ulfijn nemet dese vogele gereet
ende also blidelike moetse eten god weet
iu here als icse hem gerne geve nu
want hi enen armen man zeggic iu
niet en achtet te helpene mede
die hem dat mochte lonen teneger stede
doe zeide ulfijn dit es ierstewerf niet
dat gy hem holpet in zijn verdriet
ende noch zuldy hem helpen mede
ende kende hi iu here ter stede
also wael als ic iu kenne nu
hi soude herde blidelick ontvaen iu
doe quam bretel gaende voert
die verstaen hadde al dese woert
die ulfijn den dorper sprac toe
entie antwoerde entie tale alsoe
merkede hi van den dorper ter stede
by enen rover ocht by enen morder mede
bet gelikende dan enegen man
want hi was lelick te siene an
ende alse bretel verhoerde dese tale
so bekende hi merline wale
doe loech hi onder sinen mantel daer
entie koninck artur beswoeren naer
waerombe hi loech doe zeide bretel
here die vogeler zalt iu seggen wel
doe loech die dorper zonder beiden
ende hiet ulfine dat hijt hem zeide
doe zeide ulfijn here iu vrient merlijn coninck
soude hier huden comen sijn
iu te sprekene dat soude hi zeide die
waerombe zegdy hier nu dese dinck
ic zegget daerombe dat gy een twint
die liede nu niet so en kint
alse gyse siet als gy soudet nu
met rechte kennen zeggic iu
want gy hebbet tegen sulke liede vry
grote vrientscap gemaket ende als sy
twe dage merren ochte dry
so en kendy se niet duncket my
alsi weder vor iu komen heer
des woudert my van iu herde seer
doe die koninck verstont ulfine
was hi sere tebarentiert in scine
ende vragede ulfine daer mettien
wien dat hi hadde gesien
dien hi niet en kende zegget my
ic wane my nieman quam so by
dien ic twewerf hadde gesien
ick souden wael kennen nadien
here zeide ulfijn gy hebbet noch heden
sulken gesien by myner waerheden
haddyne wael gekent nu heer
gy soudet hem gedaen hebben meer eer
dat gy nu hebbet gedaen te dien
die koninck zeide wien heb ic gesien
doe zeide ulfijn zoudy iet kinnen
merline of gyne saget hier binnen
ja ic zeide hi wat zoude ic el
nu besiet my dan zeide hi herde wel
desen man of gyne iet kint
die koninck zeide ic en kens niet een twint
ic en sachen noit dat ict weet
by gode zeide ulfijn doe gereet
so hevet hi oevele bestadet nu
menegen dienst dien hi dor iu
hevet gedaen dat gyne kennet niet
want dat is merlijn dien gy hier siet
die iu wel gedient hevet mede
ende eer gedaen te meneger stede
ende iu geholpen hevet menechwerf
met rade met dade al iu bederf
doe dit verstont die koninck
segende hi hem ombe dese dinck
ende wart so verscrickt dat hi voert
niet en konde gespreken een woert
enten koningen wonderdes meer
ende zeiden wy en gesagen iu niet eer
iu dusdaen gelaet als gy hebbet nu
gy heren des gelovic iu
dat gy my en zaget dusgedaen
nochtan ben ick merlijn sonder waen
doe zegenden hem die koninge daer
doe zeide ulfijn tot hem daernaer
en zijt niet nu so verveert
hi sal te hant sijn anders gekeert
als hi wil in sine gelike nu
als gyne ierstwerf zaget zeggic iu
en latet iu geen wonder wesen
hi sal iu genoech togen van desen
doe ginck merlijn in ene camer daer
ende nam sine forme weder naer
ende al die wile dat hise nam an
seide ulfijn daer en levet geen man
die iet kan tegen merlyne nu
hi verwisselt sine gedane seggic iu
also dicke als hi wil van figuren
ende dat hevet hi al by naturen
niet by clergien maer hevet dat al
van sinen vader groet ende smal
ende gy sulten dickewile sien met ogen
dat gy des niet en sult kennen mogen
ende ombedat hi hem ontlitsen kan
so en ontsiet hi negenen man
ende daer is oec menech genoet
diene wouden hebben gedoet
ende dit weet hi wel allesins
want hi weet aller liede gepins
ende dit orkonde gwinebant daer
dat al dese dinge waren waer
die der tweer koninge broeder was
als ic iu hier te voren las
nu gawy weder zeide ulfijn saen
in die camer daer hi in es gegaen
hi sal weder hebben sine gedane
die gy hem vor saecht hebben ane
doe hi hem bekondegede met iu
si gingen in die camer nu
ende vanden merline daer ter stede
in der gedane daer hem mede
die liede daer kenden te voren
doe si dit sagen ende horen
liepensi tot hem ter stede
ende kusten hem ende helseden mede
ende daden hem grote feeste daer
alse diene sere minden vorwaer
doe gingensi sitten onderlinge
ende spraken daer van menegen dinge
merlijn zeide nu artur die koninck
hier weet ik wael in ware dinck
dat gy die vogele gerne gavet my
merlijn begonde te lachene daerby
ende zeide here ik gondese iu wel
dus spraken si daer ende hadden spel
tote halfvasten wet vorwaer
binnen desen tyden so quam daer
ene scone ioncfrou zijt seker das
die was geheten als ic dat las
lysanor ende was mede zeggic iu
enes graven dochter die hiet nu
severin maer hi was doet
ende si was geboren wetet bloet
van enen castele hiet quinpecorentijn
ende dese maget scoen ende fijn
was comen ombe manscap te doene
gelijc dat daden ander baroene
den koninck artuer doe hi ter stede
die elve barone gesconfiert hadde mede
want vele duchten hem doe
en waren si hem niet komen toe
dat hi hem haer lant soude nemen nu
want negenen betren here zeggic iu
en mochtensi hebben zeidensi
dus quamen si haer lant tontfane daerby
doe gevil dat die joncfrou quam
daer die koninck lach te bredegan
ende dagede nu sine liede daer
doe die joncfrou quam daernaer
voer si liggen met enen poerter nadas
in die stat die herde rike was
ende doe die koninck die joncfrou sach
dat daer so grote scoenheit aenlach
begonde hise minnen seer
also dat hi by merlijns leer
by haer lach ende wan daeran een kint
dat loete was geheten sint
entie sint een vrome ridder was
ende geselle van der tafelronde nadas
ende dade menege vromechede
als iu dit boeck sal seggen mede
maer hier en sprekic van hem niet meer
ic moet spreken van artuer den heer
die hadde gelegen te bredegan
tote dat halfvastene quam
doe nam hi orlof an die joncfrou saen
die met kinde was bevaen
ende voer in dat konincrike van carmelide
entie twe koninge met hem ten tyden
entie veertich ridder voeren mede
maer hieraf zwigic nu ter stede
ende sal iu voert doen verstaen
van den elven baronen sonder waen
die aventure seget hier twaren
dat die elve baroene truerich waren
om haer verlies ende eerden hem sere
ende zeiden datse god onse here
hatede ombe enege sonde sonder waen
die si an ieman hadden gedaen
ende ombedat was hem dit gesciet
dus voeren si clagende haer verdriet
ende horen rouwe ende hoer verlies
ende si voeren al den dach dies
datsi en aten noch en dronken iet
noch den dach te voren niet
want die batalie haddet hem benomen
daer si nu wt sijn gekomen
endet was kout gevroren mede
ende si waren so moede ter stede
van der pinen die si hadden geleden
ende si hadden sere gereden
ende waren hongerech ende dorstech doe
datsi met groter pinen alsoe
quamen te sorant in ene stat
die rike ende scone was wetet dat
ende vol van allen goede mede
des koninges uriens was die stede
maer bandemagus zijn neve zeggic iu
hieltse van hem ende hoedese nu
ende een deel daeraf zijt gewes
daer was af here een hiet clamides
alse iu dit boeck hiervor zeide
diegene waren getrouwe beide
ende stout ende koene entie heren
ontvingen se met groter eren
daer blevensi hem rustende nadat
ende daden hem te gemake in der stat
want si haddent wael te doene
daer wasser vele der baroene
die sere gewont waren nu
ende in der stat bleven zeggic iu
tote datsi genesen waren mede
des derden dages daerna ter stede
quamen boden van carmelide
ende van cornuale ten tyden
ende van orcanien ende van leones
ende van al den landen sijt seker des
daer si heren af waren alsoe
daer hem die boden af zeiden doe
dat die sennen daer in nu waren
ende hadden al dat lant dorvaren
ende verwoestet ende verbrant mede
ende dat nu lagen vor der stede
windeberes die sennen ende hadden daer
sovele liede wet vorwaer
datse die van der stede niet
en konden verdriven wat des gesciet
doe die baroene hoerden also
die nyemaer waren si des onvro
ende oec tongemake seer
want daer en was negeen so koene heer
hi en was in anxte herde groet
ende si wisten wel die waerheit bloet
datzi in aventure waren alle
van der doet ocht van groten mesvalle
si weenden som van rouwen daer
entie machtechste wetet vorwaer
weenden in horen cameren nadien
daer se nieman en konde gesien
op enen dach gevil na des
dat die koninck brangores
die een herde vroet man was
sende enen bode na das
hemelick toten heren daer
ende datsi alle quamen daernaer
in ene sael des morgens vroe
die koninck uriens was daer doe
die koninge ende ander liede mede
quamen des morgens daer ter stede
ende serech waren ende rouwech met
ende weenden so oec dat wet
ende makeden rouwe ende mesbaer
dus stondensi lange stonde daer
datsi en spraken niet een woert
van serecheden doe quam voert
die koninck van nortomberlant
ende sprack den koninck an te hant
brangores here ic ben hier komen nu
ombe te wetene hier van iu
waerombe dat gy ontbodet my
ic en hebbe met nieman dat wety
te doene dan met iu sonder waen
secht my uwen wille ende laet my gaen
want my en lustet te scempene nu
nochte sprekene dat zeggic iu
doe zeide die koninck brangores
hier en es nieman sijt seker des
hi en hebdes also wel te doene ter tijt
daer gy nu ombe ontboden sijt
alse gy doet ende dadet wale
dat gy begonnen hebbet die tale
ic salt iu seggen waerombe ic iu
alle hier hebbe ontboden nu
gy heren zeidi gy hebbet gehoert
dat die sennen zijn komen voert
nu met herde groter macht
ende sijn komen van angis geslacht
ende liggen nu in onse lant
ende hebbent verheert ende verbrant
ende zijn komen vor windeberes
si hebben dat belegen sijt gewes
an die syde van cornuale
ende dese stat was sonder fale
des koninck norgans die bleef doet
in den lesten strijde die was groet
daer hem die koninck uterpandragoen
in ener orsbare dede dragen doen
ende hem bleef maer ene dochter doe
die dat lant bleef houden alsoe
maer si haddet lange verloren sonder waen
en hadde een haer broeder gedaen
die haer broeder was gemene
van hoerre moeder halven allene
ende hi was vrome ende vermeten
ende was gosengoes geheten
ende hi hielt haer lant ende manne mede
met krachte ende met vromechede
ende dadese werden siner suster man
ende helpen verweren dat lant daeran
ende sulcke tijt si verwonnen waren
sijn wi in aventuren ende varen
ombe al te verliesene sijt seker des
opdat onse lant niet bet en es
behoet dan dat nu es ende ombe dat
behoevet ons wel dat wy ter stat
enen haestegen raet hebben nu
hoe wy die sennen zeggic iu
mogen verdriven wetet bloet
ochte wi sijn alle ontervet ocht doet
ende onse kinder embermeer
bander syde hebben wy verloren seer
daer wy streden tegen koninck artuer
ende oec en mogewy nu ter uer
van al sinen lande nu mede
negene hulp krigen ter stede
ende van den koninge bander syde
leodeganne van carmelide
die ons gerne holpe hadde hi des macht
hi es belegen met groter kracht
want die koninck rioen wetet wel
die machtech es ende sere fel
orloget hem nu ende hevet gedaen
twe iaer achtereen sonder waen
ende bander syde van koninck peles
van listenois zijt seker des
en mogewy oec dat zeggic iu
negeen soccoers verkrigen nu
want hi hevet sinen broeder ter stede
an ener ziecheit die hi hevet mede
daer hi nember af wert gesont
tote der tijt ende toter stont
dat die grael wert gewonnen gemene
ende oec van den koninck alene
en mogewy hebben soccoers twint
want hi leget sieck als men kint
ende en mach genesen vorwaer
vordat die beste ridder komet daer
ende hem vraget wat siechede
hi hevet ende na dat grael mede
moet hi vragen ende winnent met
eer hi geneset  dus eest geset
ghy heren dus en kan ic niet
gesien waer wy mogen iet
hulpe hebben in negenen wegen
want die koninck amagijn van nortwegen
in sorlois die orloget nu
caleos der gigantinnen sone seggic iu
van den vremden eylande dat wet
ende wil dat hi sijn lant houde met
van hem ende orloget hem daerombe seer
ende van den co brangine noch meer
van den verlornen eylande dat wet
en hebbewy negeen hulpe met
no van den koninge nodoamine
no van den koninge clamedine
van den beslotenen eylanden
ende ombedat ons negeen hulpe te handen
en komet so duncket my goet
dat elck in zijn lant vaer metter spoet
ende vergader alle sine liede mede
ende manne sine borge ende sine stede
ende doe voeren alt goet daerin
van den lande meer no min
ende vare liggen selve nadat
eest in borch eest in stat
daer die sennen liden sullen vorwaer
ende weert se met sinen lieden daer
want dat en waer ons niet goet nu
dat wy op hen voeren seggic iu
want wy en hebben der liede niet
dat wy se beduden mogen iet
daerombe dunket my dat beste wesen
dat wy doen aldus van desen
opdat gy dat lovet ende dincket goet
nu zeggic elck wat men best doet
want ic ben gereet van desen al
des men overeen hier dragen sal
doe antworde die koninck clarioen
van nortomberlant op dit doen
here gy hebbet wel gesecht nu
ic volge uwen rade seggic iu
want dat es te doene na dat staet
dat wy haesteleke hebben raet
ende my duncket goet dat elc sinen wille
hier nu zegge lude ende stille
wat hem des goet dochte gedaen
want hier en es nieman sonder waen
hi en sij sculdech te radene hiertoe
want es die ene ontset so es also
die ander int verlies ende gescint
want hi en sal des behouden twint
doe zeide die koninck loth gereit
by gode gy hebbet waer geseit
gy wetet wael doe wy hier quamen
dat wy rouwech waren al te samen
ende serech ende en wisten wat zeggen
doe gy dese tale begont voert leggen
daer gy wel gesecht hebt an mede
entie koninck die ons onboet ter stede
ende wy sijn hier komen altemale
ende hebben gehoert sine tale
enter uwer een deel dat wet
nu wil ic minen zin zeggen met
wy zijn hier alle van enen accoerde
ende hebben gelovet met vasten woerde
dene den andren niet af te gane
ende toter doet daerombe voertane
soude deen den ander raden daernare
dinge die niet te begripen waren
want en vindewy in ons selven niet
goeden raet waer sullen wyne iet
soeken mogen want in allen lande
so en hebben wy niet dan viande
ende dat scijnt ons in deser manieren
want si ons tallen steden asselgieren
doe zeide carados die koninck
ons hevet gescadet sere een dinck
dat is dat orloge van arture
ende welc duvel mochte nu ter ure
gedenken dat hi soude komen gevaren
tegen ons die so mogende waren
doe zeide die koninck uriens saen
dat weet ick wel en hadde gedaen
merlijn die tovener daer ter uren
en hadde hi vor ons niet konnen geduren
want hi wiste also wael vorwaer
welke tijt dat wy souden komen daer
alse wy selven wisten onse dinck
des dade hi warnen den koninck
in der manieren dat wy
alle waren bedrogen daerby
dat ons scijnt ende scynen sal
want wy en hadden niet al
onse liede verloren so saen
en hadde dat onweder gedaen
dat die duvel merlijn komen dede
by siner toverien die hi kan mede
sodat nieman hem en kan gewachten
no by dage no by nachten
doe zeide voert die koninck ydier
gy heren dochtet iu goet nu hier
dat elc van ons in onze lant
ontbode onse manne te hant
dat nieman en bleve daerin
die wapene mach dragen meer no min
sonder diegene die borge ende stede
souden wachten ende hoeden mede
ende alse wyse alle hebben tehant
varewy met crachte in onse lant
ende daer wy die sennen ontmoeten
laetse ons daer also groeten
met onsen swaerden datsi daernaer
en gerne nembermeer openbaer
daerin en komen dat dunket my beste
want vor windeberes die stercke veste
daer en sullewi niet varen nu
want daer isser te vele zeggic iu
aldus mogewi onse leet wreken
ende wil ieman iet anders spreken
dat beter es hi segget na des
doe zeide die koninck brangores
die een goet vroet ridder was
enten rechte volgede nadas
sonder valsceit telker stede
hi sprac met luder stemmen mede
sodat sijt alle hoerden daer
elc hevet gesecht sprac hi daernaer
na synen beste sinen raet
die koninck ydier dat verstaet
hevet wael gesecht in ener manieren
die dat also mochte visieren
als hi gesecht hevet maer en es
also niet berecht sijt seker des
want wy en weten een twint niet
van horen manieren die men daer pliet
ende hoe si riden nu in dat lant
ende onser es luttel goet te hant
aldus te vaerne want onversien
mochtewy te hant komen te dien
daer wy mochten sijn bedrogen
ende worden si boven ons vermogen
waer soudewy dan mogen vlien
dat en kan ic niet gesien
want al omb ende ombe seggic iu
so sijn onse viande nu
dus moeste wy doet bliven ochte gevaen
ende ic en kan oec niet sonder waen
geweten waer wy mochten verkrigen
soccoers alse men ons soude bewigen
geviele dat wy in aventuren waren
van der doet ende oevele twaren
soude die ene van ons heren
den andren dan gesoccorreren
maer dat beste zijt seker des
zeide doe die koninck brangores
dat es dat elc te hues vaer mede
ende doe vesten borge ende stede
of die sennen in den landen
iet worden treckende datsi te hande
den borgen ende steden iet mochten scaden
ende daerin niet en mogen varen
ende doet met vitalien ende met spisen
iu borge ende steden in alre wisen
vullen wael sodat die sennen daer
in den landen niet en vinden naer
des si behoeven dat verstaet
ende hebbet hierop goeden raet
ende mallic zegge zijn beste nu
die koninck ventres zeggic iu
antworde hierop ende hi was
een vroet man sijt seker das
entie gerne gelovede goeden rade
oec haettehi verraders entie quade
hi zeide here gy hebt wel geseit
ende oec accordere ic daermet gereit
ende en weet genen betren daer an
doe seide die hertoge escan
die een stout wijs man was
an desen raet wetet wael das
so houdic my oec waer hi sot
die hem wederseide so helpe my god
die koninck van den c riddren seide daer
dit es een goet raet ende gewaer
ende sonder anxte ende weet oec nu
warewy in onse lant seggic iu
wy souden sekerre wesen dan
dan ocht wy alle te samene daeran
voeren want haddewy soccoers noet
wie ware dan diese ons boet
ocht wy alle waren belegen
daerby dunckt my dat beste daer iegen
dat wy volgen brangores raet
want nadien dattet ons staet
so en wetic genen so goeden
maer dat wi ons mede spoeden
dat men van ons en verneme niet
ocht eer dan wy werden verspiet
doe seide die koninck anguissant
die koninck was van scotlant
desen raet en mach nieman nu
verbeteren dat seggic iu
dus accordeerden si alle daer
an desen raet ende zeiden naer
datsi hem haesten ende gereiden
want daer en waer negeen langer beiden
doe zeide die koninck tradeliant
van nortgales al te hant
gy heren wy en mogen ons niet
dus sere haesten nu besiet
want onse liede en zijn noch niet al
komen datter komen noch sal
want die in den bosch vloen verborgen
doe wy waren in groter sorgen
si en derren noch komen niet
ombe te scuwene meerre verdriet
ende oec en hebbewy maer vier dage
hier gelegen sonder sage
ende wy waren moede sonder waen
want wy waren anxtlike bestaen
ende so hemelick oec mede
datsi op ons waren ter stede
eer wy des iet wisten sonderlinge
ende al te male dese dinge
dade ons merlijn die ons herde seer
hatet ende weet wael hi sal noch meer
ons alle letten ende wy en konnen niet
hem gescaden wat des gesciet
ende hi weet oec alle dinge
eer si gedacht sijn sonderlinge
entie koninck artur en doet niet
sonder hem ende by hem es gesciet
dat die koninck bohort ende koninck ban
artur nu quamen dienen voertan
ende dit sijn twe die beste mede
die men nu vonde in kerstenhede
maer hem scadet sere die koninck claudas
die machtech es sijt seker das
entie ene scadet den ander met
daer en es geen vrede tuschen geset
maer vrede es tuschen hem nu daer
die koninck ban ende sijn broeder vorwaer
sijn noch metten koninck artur seggic iu
ick en weet wat zy denken te doene nu
daerombe en es niet so goet dan wy
met gemake ons gereiden daerby
ende dat elc doe dat sine man
gereet sijn so hi ten besten kan
ende wy en mogen niet trecken vordesen
onse liede en sijn bet genesen
ende comen want ten waer niet goet
dat sy achterbleven des sijt vroet
gy heren zeide die koninck urien
en sijt niet tongemake van dien
al en mogen die gewonde daerby
niet trecken gy sult se laten met my
tote dat zy al zijn genesen
want ic en sal niet trecken van desen
ic sal hier bliven te miner stat
ende mynen marisen ic seg iu dat
ende mynen borgen dat die seynen
niet en viuden onbewaert die pleynen
si hielden hem alle an desen raet
ende elc hem daer bereiden gaet
alse te varene in hoer lant
men dade die orse conreiden te hant
entie scilde verwerven daer
entie halsberge scuren naer
entie speer oec ter stede
scerpe yser daerin doen mede
entie helme bruneren doe
dus bereidensi hem daer alsoe
ombedatsi niet en wisten vorwaer
welke tijt zijs te doene souden hebben daer
ende tegen wat liede god weet
des woudensi wel zijn bereet
ende doe si alle bereet waren
alse te treckene doe stont op daernare
die koninck lot ende seide ter steden
gy heren sint dat wy moeten sceden
denket ombe wael te doene radic iu
god hoede iu ic vaer hene nu
ende heb ic noet so biddic iu met
dat gy komet ende niet en let
als ic iu ontbiede ende elc gelovede daer
den andren te komene ende daernaer
gaf dene den ander een lijcteken
wantsi duchten hem sekerleken
verraetnesse doe voer van daer
die koninck lot weet vorwaer
in sijn lant ende elc van hem
es daer gesceden meer no min
ende voeren daerna tharen landewaert
die koninck lot voer welbewaert
met sinen lieden wel te harnas
dier wael vier dusent was
die hem in den strijt bleven vor nu
hi voer so lange seggic iu
dat hi te haterive quam
in loenois daer hi vernam
sine liede die seer vervaert waren
van den sennen die hadden gevaren
in dat lant ende gerovet mede
doe si sagen haren heer ter stede
waren si blide ende daden hem daer
grote feeste ende daernaer
versameldensi liede ende soudeniere
so vele dat hi er hadde sciere
tien dusent sonder diegene wet dat
die daer woneden in der stat
ende dier wael sevendusent was
ende die hoeden sijt zeker das
aldus verweerden si ene lange tijt
den koninck lot des seker sijt
sodat hem die sennen clene
scade deden ocht wel na negene
daerna voer doe van soerhant
die koninck ventres al te hant
in sine stat die polle hiet
die nu was in swaer verdriet
van den sennen want haer pas
in ener halver myle na was
ende ombedit voer hi liggen in die stat
met vier dusent ridders die hem na dat
bleven waren in den stryde groet
daer der liede vele inne bleven doet
doe ontboet hi sine liede aldaer
scutten ende seriante dat hi er naer
vijftien dusent hadde mettengenen nu
die die stat hoeden zeggic iu
hi hielt hem tegen die sennen wel
hi hadde dickewile strijt fel
ende dickewile verloes hi ende wan
als men in stryde pliet dan
daerna voer te hues die koninck clarioen
met tweendusent mannen coen
die som gesont sijn som gewont
die hem bleven waren ter stont
in den strijt vor den koninck artuer
hi voer so lange dat hi ter uer
quam te montrubie nadat
dat was ene vaste goede stat
maer si was sere bedwongen dor das
want der sennen wech was
enter giganten alsi gingen
vandaer si lagen ter voederinge
in des koninck arturs lant dat wet
ende in nortomberlant met
ende als hi daer quam so ontboet hi
ridders ende knapen verre ende by
die tors waren ende herde snel
ende dier was achtedusent wel
sonder die in der stat waren nu
dier was vier dusent seggic iu
daer weerdensi hem ende dicke vochten
tegen die sennen diese besochten
daerna voer te sinen lande waert
die koninck ydier met snelre vaert
met vier dusent mannen hem beneven
die hem in den stryde bleven
hi reet so lange oec nadas
dat hi quam daer gestaen was
een casteel die mongla hiet
die dicke hadde groet verdriet
want hi lach by enen passe ten tyden
daer die sennen dicke overlyden
die casteel stont op ener rotse daer
so hoge dat men sach vorwaer
al dat lant over ende hi was
groet ende wijt als ict las
onder den castele liep een riviere
die groet was ende herde sciere
ende was geheten koperne met
ende dat was daerombe dat wet
ombe dat men daerinne vant ter stede
manier van coper wetet gerede
ende in den castele vant hi daer
vele liede ende oec daernaer
ontboet hi mage ende vrient scire
ende selfscutten ende soudenire
sodat daer veertien dusent waren
mettien van den castele twaren
dus hoede die koninck die merse wel
ende was dickewile den sennen fel
ende dede hem scade groet mede
oec dede die koninck daer ter stede
die besten alle van den lande
entie vitalie menegerhande
in den casteel voeren in die stade
sodat die sennen negene scade
conden gedoen ende dat oec si
negene vitalie vonden daerby
daerna sciet die koninck te hant
die van den hondert ridders es genant
met vier dusent ridders die alle waren
wel gewapent ende georset twaren
ende voer te malant in die stat
daer een herde edele vrouwe in sat
die wedue was ende ionc mede
an die merse stont die stede
van sinen lande ende ombedat si
dintrepasse naest stont voer hi
nu daerin ombedat die seynen
te wanderne plagen by den pleynen
want die baroene van malant
entie vrouwe badent hem te hant
ende hi dadet dor horen wille met
dese hiet agingmers dat wet
ende was koninck edel ende vry
hi hoede die lande verre ende by
sodat die sennen by sinen daden
den lande deden luttel scaden
want hi was altoes gereet
te werene alse daer enich leet
daerna sciet van der stat soerhant
die koninck van nortgales tradeliant
ende voer in sijn lant nadas
daer hi herde welcome inne was
want hi hadde scade gehat swaer
van den sennen die aldaer
gewandert waren want haer pas
meest aldaer te wanderne was
an ener roetsen daersi te hande
groten scade daden den lande
entie koninck ontboet in dien dagen
alle die wapene mochten dragen
doe quamer so vele tot hem daer
dat hi er hadde wet vorwaer
wael sevendusent tors ende te voet
ende in der stat waren werachtich ende goet
ses dusent man hiermede weerde hi wel
die sennen die waren daer herde fel
maer een casteel stont daer met gewout
dien heer godebrandes suster hout
die carnele was geheten
den wech alse wi dat weten
en konde die koninck tradeliant niet
dan sennen benemen wat des gesciet
hem en quame soccoers ende spise
van den castele in alre wise
want hi was so vast ter ure
nochtan en haddi veste no mure
sonder die lucht daer hi mede was
so vaste besloten zijt seker das
dat hi daermede was so beraden
dat hem nieman en konde gescaden
ende dit was met nygromancien
gemaket ende met gokelien
daer carnele af konde meer
dan ieman die wiste eer
sonder arturs suster morgane
ende merlijns vriendinne viviane
die hi minde herde sere doe
ende hadde haer geleert alsoe
al die wonder van der werlt nu
alse dit boeck sal seggen iu
hierna als dat tijt es ende stede
ende by desen castele wetet mede
hadden die sennen haer soccoers daer
dat mense niet mochte bringen vorwaer striden
wten lande vor dien tyden
dat die koninck artur op hem quam
entie koninck bohort ende koninck ban
diese hier namaels verdreven dan
nu was hier na desen in porre
die koninck brangores van estragorre
met drien dusent man ende voer na dat
tote estragorre in sine stat
die daer by der roetsen stoet
hi ontboet daer tors ende te voet
vrient ende mage so dat hi
hem sesdusent hadde by
sonder die in der stat waren
dier was vier dusent twaren
dese scaden den sennen sere nu
dese koninck hadde seggic iu
een herde edel wijf die was
des keysers dochter als ict las
adrianus van constantinople
dese was fier ende herde noble
ende was noch metten vader dan
ende si hadde gehat enen man
ende was wedue eer se brangores
te wive nam ende hadde vor des
den koninck gehat van blakie
ende oec mede van bulgerie
ende si haddene maer vijf iaer
een scone kint bleef daernaer
dat scoenste een dat mochte wesen
dat nu so groet was als wy lesen
dat hi wael ridder mochte sijn nu
ende hiet sagrimor seggic iu
ende dade sint menege vromechede
in den lande van logres ende anders mede
alse dit boeck wael seggen sal
nu liep dor die werelt al
so grote nyemaer van koninck artuer
hoe vrome hi waer nu ter uer
hoe stout hoe koene hoe mylde
ende hoe goet hi waer ten scilde
so datter sagrimor dicke vor das
te constantinople daer hi was
af hoerde spreken menege dinck
ende was van vijftien jaren een jongelinc
doe begeerde hi dickewile seer
dat hi van so goeden heer
ridder mochte werden als hi es
ende seide oec dickewile na des
tegen sinen hemeliken raet
dat en mochte niet sijn hoet gaet
die ridder worde van so goeden man
hi en soudes zijn leven sijn voertan
te beter dit seide hi dicwile daer
ende als hem sijn oude vader daernaer
vermaende dat hi ridder soude wesen
want dat keyserike op hem na desen
versterven soude na siner doet
so antworde hi den keyser bloet
dat hi niet ridder werden en wille
vor dat hem die koninck lude ende stille
artur die van bertanien es heer
ridder make des begeerde hi seer
doe gevil dat also hier naer
datten die keyser wet vorwaer
wael bereide ende sendene alsoe
toten koninck arture doe
diene ridder makede sint
nu kere ick weder daeromtrint
daer ic mine materie liet
daer ic van den koningen sciet
die van soerhant thueswaert varen
na den koninge brangores twaren
es die koninck carados dan
gesceden met vier dusent man
ende voer te margore nadas
in sine stat die herde vaste was
die opter merse stont in dat lant
van estragorre ende nortomberlant
die stat hilt hi dat seggic iu
van sines wives halven nu
want hi haddese behuwet an haer
ende brangores gafsem daernaer
ende groet lant mede nochtan
want hi sijn maech was ende sijn man
van siner moeder wegen mede
haddine herde lief ter stede
die stat was sere bedwongen mede
van den sennen die daer ter stede
doe lagen want si en was niet
gemuret maer als men siet
so lach al ombe een maras
daer si vele te sterker af was
sonder tener stat te landewaert
daer was ene intreie waelbewaert
doe carados quam in die stede
ontboet hi knapen ende ridder mede
dier hi wael sevendusent hadde nadat
sonder die waren in der stat
ende hi ontboet steenbickelaren
ende dade die stat beteren twaren
ende torren maken daer men mede
houden soude oec die stede
dus weerdi hem tegen die sennen daer
ende scade hem dicwile daernaer
daer si reden dor sijn lant
want hi was vroem ende valiant
ende liep hem op als een lewe doet
te siner spise des sijt vroet
hi hoede die mersen herde wale
met sinen lieden ende sine pale
sodat sy luttel goet mesdeden
dat en worde gewroken ter steden
hi hielt dat orloge lange tijt
tegen die sennen ende den strijt
dicke verloes hi ende oec wan
hi sloech hem af menegen man
wetet wael dat hi hem best hout
tegen die sennen met gewout
entie se meest scade als te voren
alse gy hier na wel sult horen
nu suldy horen van anguissant
die here was van scotlant
hi was die machtechste van allen mede
van magen entie rikeste ter stede
entie jongeste van hem allen nu
die ic genomt hebbe zeggic iu
maer van wapinen wisti min mede
dan ienech van den andren dede
hi voer nu met sevendusent man
wael tors van soerhan
ende reet te corenges na des
in sine stede die vaste es
ende herde rike maer si hadde nu
grote scade gehat seggic iu
van den sennen die daer dicke leden
ende dat lant hadden dorreden
want dat en was maer twintich milen
scoetse van der groter stat ter wilen
windeberes daer dat grote heer
vor lach daer men min no meer
dat getal niet af en wist twaren
van dien die daer vergadert waren
entie elck dagelikes oec mede
quamen beliggen daer die stede
ende als die koninck anguissant komen es
in sine stede te corenges
warens sine liede herde blide
daer woenden binnen te dien tyden
sesdusent ridder sonder poerter ter stede
ende ander volc dat men niet telt mede
doe dade die koninck ontbieden te hant
ridder ende seriante in sijn lant
so vele dat hi en hadde wale
dertien dusent bi getale
mettien die hi bracht hadde mede
sonder die hi vant in der stede
dicwile street hi grote stride
tegen die sennen nu by tyden
hi wan dicke ende verloes met
gelijc men doet in stryde dat wet
oec dade hi weder sine stede maken
daer se vor die sennen braken
aldus hielt hi sijn lant wel
tegen die sennen al waren si fel
na desen reet dhertoge escant
met vier dusent lieden in sijn lant
ende voer so lange dagelijc
dat hi quam te cambenijc
in sine goede stat sekerlike
die scone was ende herde rike
ende vol van allen goede mede
vier dusent man waren in der stede
die vrome ende scoene waren
enten hertoge festeerden twaren
want si waren bedwongen nu
van den sennen seggic iu
die daer quamen van arondeel
van den castele die een deel
stont by der merse van cambenijc
ende by der roetsen der sennen desgelijc
die die koninck artur hadde ten tyden
doen warneren doe hi te carmelide
voer toten hertoge leodeganne
doe die hertoge ende sine manne
quam in sine stat ontboet hy
ridder seriante verre ende by
sodat hi er vergaderde wale
twalef dusent by getale
daer hi die sennen orlogede mede
ende bescermede tlant ter stede
ende hadde menegen swaren strijt
daer hi in wan somege tijt
ende onderwilen verloes hi mede
alse men pleget te meneger stede
daer men orloget daer wint men alse nu
ende alsenu verliest men zeggic iu
aldus als gy hebbet vernomen
so zijn dese tien prinsen komen
elck in sijn lant ic zeg iu dat
entie koninck uriens bleef in sine stat
ende ontboet sine liede daeran
ende vergaderde achtedusent man
sonder die woneden in der stede
ende dier was sesdusent mede
ende windeberes was oec daer
wael in ener dachvaert naer
daer die sennen vor lagen ter tijt
si hadden menegen pongys ende strijt
tegen die sennen ende wonnen daer
op hen menegen strijt swaer
ende oec verlorensi dicke mede
datsi bescermeden lant ende stede
dus hieldensi dat lant lange tijt
in orlogen ende in swaren strijt
sodat men daer en erde no korn wan
ende tlant woeste wart daeran
sodat binnen vijf jaren daernaer
die liede van den lande vorwaer
en leveden nergen mede nu
dan dene den ander zeggic iu
rovede ende nam met crachte mede
dus onthieldensi hem daer ter stede
lange tijt by dage by nachten
dat sy anders niet en wachten
dan dene rovede opten ander daer
entie sennen wet vorwaer
orlogeden oec die lande seer
oec dedensi daerna noch meer
si voeren voederen in arturs lande
ende deden daer scade menegerhande
want daer en was nieman diese daer
weerde dat en waer also vorwaer
dat god onse here woude vorsien
als hi oec dade seer nadien
want hi daer sende vrome joncheren
die dat lant zullen verweren
toter tijt ende toter uer
dat die koninck artuer
comen sal van carmelide
daer hi gevaren was tien tyden
self veertechste van ridderen koene
omb een huwelyc daer te doene
an des koninges dochter leodegan
die hi daer met wapine wan
ombedat hi daer den koninck rioen
verdreef als een degen koen
ende namaels oec nam sijn leven
ombe dit was hem jenover gegeven
tot enen wive in vrientlecheden
hier ende ic dit boeck ter steden
ende sal een ander nu angaen
van gaweins kintheit sonder waen
ende alle siner broeder oec mede
wat si daden in meneger stede
eer si ridder worden weren
ende van galescins den heren
die vrome was ende herde scone
ende was des koninck ventres sone
ende van yweine ende vele ander tsamen
hoe dese begonden ende opquamen
dat sal iu dit boeck groet ende smal
van beghinne berechten al
in der soeter tijt van meye
dat elc vogelijn menegerleye
singet sinen soeten sanck
ende doe dat wout al gemanck
met groenen love was bevaen
ende als die werlt daerby saen
ontsteken ende ontsenget was van vroyden
ende van blyscap al verloyde
entie soete crude ontspruten
die den winter lagen in der muten
doe die berge entie dale
met bloemen bestroit waren wale
ende bosch heide ende bome becleet
met groenen loveren was bespreet
entie aerde dede verbaren
die vruchte die bedwougen waren
ende alrehande dinck gecomen voert
dat den winter lach versmoert
dat die soete lucht doet openbaren
entie tyden van den jare
ende als die niewe soete minne
die die jonge herte hebben inne
van den sconen jongen joncfrouwen
ende van den hoveschen gerakeden vrouwen
ende van den jongelingen daeran
ende van menegen hoveschen man
die t herte behagel hebben ende jolijt
dor die soete nuwe tijt
die doe was angegaen
in deser tijt heb ic verstaen
doe gevil dat gawein
ende garies ende agravein
ende gwerries ende galescins twaren
entie in haer geselscap waren
wouden varen ten koninck arture
ende als iu sal tellen daventure
alle dese kinder nu
waren arturs susterkinder seggic iu
want ygerne koninck arturs moeder
als ic iu sal maken vroeder
hadde twe dochter van horen man
den hertoge entie ene daeran
hadde te wive die koninck ventres
daeran wan hi enen sone na des
die galescins was geheten
die seder was een ridder vermeten
als gy wel horen sult hierna
entie koninck lot alsic versta
hadde die ander dochter te wive
ende hi wan an horen live
vier sone entie ene hiet gawein
die ander gwerries entie derde agravein
entie vierde hiet garies
si waren scone sijt seker des
ende vrome alle te wapene daernaer
doe si opquamen wet vorwaer
nu hoerde galescins co ventres sone
sine moeder seggen dicke na datgone
dat die koninck artur waer sijn oem
doe nam hi des an haer goem
ende sochte enen bode dien hi sende
an gawine sine neve met genende
ende an sine broeder wet vorwaer
dat hine quame spreken daernaer
ter nuwer ferteit in broserant
ende dat hi quame daer te hant
so hi alrehemelecste kan
ende dade ember den raet daeran
dat hi trecke of hi mach
des derden dages na paeschedach
dus reet die bode enwech seggic iu
so lange dat hi te gales quam nu
in die stat daer die kinder waren
metter moeder maer die vader twaren
was te hauterive in der stat
daer die sennen lagen by dat
alse die bode te gales quam
ende hi gawine daer vernam
dade hi den raet dat hine sprac daer
ende zeide hem dat hem ontbode daernaer
galescins iu neve ende oec wet
dat gy iu broeder brenget met
ende komet ter nuwer ferteit inne
also lief als gy hebt sine minne
hi sal daer ember iegen iu wesen
ende trecket des paeschedages na desen
opten derden dach nadien
doe die kinder hoerden van dien
waren si des blyde ende zeiden doe
si souden daer alle komen alsoe
want si wisten wael zijt seker das
dat sonder orbaer niet en was
dat hise so haestelic ontbode daer
gawyn gaf een ors daernaer
den bode ende hiet hem also houde
dat hi hem sinen neve groeten soude
die bode seide hi soudet doen vorwaer
ende es nu gesceden van daer
ende voer so lange doe nadas
dat hi quam daer galescins was
ende doe hi quam tsinen joncheer
groete hine van gawinshalven seer
ende seide dat hi hem gelovede nu
ende sine broeder mede seggic iu
datsi sullen ter nuwer ferteit al
comen hebbensi geval
opten dach dat hise ter stede
comen hiet sonder enege bede
doe ginck hem galescins bereiden
met sinen gesellen sonder beiden
ende voer ter nuwer ferteit daernaer
ende quam opten paeschdach daer
ende ontbeide daer sine neven nu
so lange datsi quamen seggic iu
daer dade dene den ander feeste groet
doe vragede gawin waerombe hine ontboet
so haestelijc dat soude ic nu
gerne weten hier van iu
want en hadde iu boetscap gedaen
wi waren nu anderswaer sonder waen
daer wy nu begeren te sine
hemelike ende oec stillekine
als dat galescins hoerde doe zeide hi
neve waer wildy varen sonder my
gy en zoudt met rechten negene dinge
doen sonder my sonderlinge
segget my waer gy varen wilt nu
dan sal ic minen wille seggen iu
ende waerombe ic iu hier ontboet
sal ic iu seggen cleen ende groet
gawyn seide doe bi onsen heer
ic wil varen nu voertmeer
dienen enen den alrebesten man
den soetsten enten mildesten daeran
enten goedertierensten ende vroemsten mede
den edelsten van al kerstenhede
ende daer ic meer dogeden mede
af hebbe gehoert nu ter stede
dan ic iu oit seggen hoerde
van ienegen manne in waren woerde
god zeide galescius nu meer
wie mach dit zijn god lieve heer
so moety geven dat moet wesen
daer ic iu omb ontboet vor desen
by gode zeide gawyn voertan
men soude niet verswigen sulken man
maer hi soude genoemt sijn gereet
vor alle goede liede god weet
hi es geheten die koninck artuer
ende es iu oem entie onse ter uer
maer met groten onrechte sekerlike
orlogen hem die barone van den rike
diene met rechte minnen souden seer
ende dat kenne god onse heer
dat ik swaert en gorde nembermeer
hi en hebbet my selven gegort eer
ende alse galescins dit verhoerde
en was hi nie so blide van woerde
ende greep gawyne in sine arme doe
ende helsedene van bliscapen alsoe
ende zeide hem dat hine mede
nergent omb anders ontboet ter stede
dan ombe dese sticke openbaer
ende doe seide hi hem daernaer
dat hi oit sint dat sijn vader
van der batalien komen was te gader
daer hi hiervor inne gesconfiert was
wille oec sint hadde zijt seker das
dat hi ten koninck artur varen woude
gawyn seide doe also houde
dat hijt heeft horen seggen al
hoe dat gesciede groet ende smal
ende mijn moeder zeidet oec my
hoe alle dinck gesciet sy
doe si lange hadden aldaer
gesproken doe visierden si daernaer
welke tijt si trecken wouden
si droegen overeen dat si souden
binnen veertien nachten trecken met
dus sciedensi daer ongelet
ende elc voer thueswaert hem bereiden
al hemelyc al sonder beiden
van orsen van gereiden vorwaer
van sierheden scoene ende claer
ende van wapene mede nu
alse hem betaemde zeggic iu
galescins nam met hem daernaer
twehondert gesellen vroem ende claer
wael gereden ende wael te harnas
entie besten mede sijt seker das
die in alle sinen rike waren
ende es so hemelyc enwech gevaren
dat sijn vader niet en wiste nu
ende quam ter nuwer ferteit zeggic iu
ende bleef daer so lange mede
dat gawyn quam daer ter stede
ende sine broeder die brachten daer
vijf hondert man dapper ende claer
ende wael gereden ende te harnas
ende wael alle zijt seker das
hoger liede kinder ridder ende knapen
die wael dienen konden met wapen
maer van den vijfhondert wasser zestich wel
ridder dapper ende snel
ende van dien die galescins brachte daer
wasser twintich ridder maer
doe si dus vergadert waren
haddensi grote feeste twaren
ende bereiden hem daer ter stede
daer droegen si overeen oec mede
datsi trecken wouden te logres
in bertanien zijt seker des
daer soudensi ierst vernemen nu
waer die koninck haer oem es zeggic iu
dus es gawyn ende gwerries
ende agravein ende garies
ende galescins met haren lieden
ende met al horen masnieden
van der nuwer ferteit gesceden
ende te bertanienwaert gereden
ende voeren vier dage alsoe
des vijften dages stondensi op vroe
ombe der hetten wille dordas
die in midden den dach was
dus redensi in der coelhede
des morgens doet scone was mede
si minden sere die soete tijt
als die jonck waren ende jolijt
si waren noch wetet te doene niet
grote pine si waren dat siet
wel gewapent alse knapen doe
plagen te sine ic segge iu hoe
elc hadde enen yserinen hoet
op sijn hovet vaste ende goet
ende haer swaerde hingen doen
an den gereide an den artsoen
want dat lant en was niet alsoe
seker ombe der sennen wille doe
ende dat was een vol lant
van allen goede dat men vant
ende was scade zijt seker das
dat al sulc lant gedestrueert was
so lange tijt ende met onrechte
dese kinder daer ic iu af berechte
reden te logreswaert al horen pas
ende onderwegen zijt zeker das
vondensi den koninck gwinebante
enten koninck walebrone ende modelante
enten koninck sornagut ende soringante
enten koninck kinehante
dese hadden dat lant van logres
gedestrueert zijt zeker des
ende gerovet ende voerden daer
grote spise met hem vorwaer
sovele hadden genomen sy
dat lange haer liede mochten daerby
genoech hebben gehat daermede
vleesch broet wijn gerede
want si hadden gerovet ten stonden
dhavene daer si groet goet inne vonden
wantsi vondense al vol ter stede
van spise ende van comenscap mede
sodatsi sevendusent somer aldaer
ende vijfhondert wagene daernaer
ende seshondert kerren loeden mede
dat karren was so groet ter stede
dat onvertallic te seggene es
ende aldaer si voeren zijt seker des
stoef die moude ongehier
ende si makeden so groet vier
in den dorpen die die senen
ontstaken daer si voeren henen
dat men wel mochte sien
ene halve myle van dien
waerheen datsi voeren mettesen
alse die kinder nakeden den resen
ende hoerden dat helpgeroep mede
van den lantlieden ter stede
ombedatse die sennen roveden daer
ende verbranden oec wet vorwaer
datter daer wel tien dusent was
sonder dat voetvolc die nadas
in dat lant liepen ende roefdent al
doe die kinder hoerden dat gescal
ende dat verdriet die daer gescieden
doe vrageden die kinder den dorplieden
waer die koninck artur es
die dorpliede seiden na des
dat hi te carmelide waer nu
ende te halfvasten seggic iu
voer hi rechte derwaert
ende hi hevet hier also bewaert
sine borge ende sine stade
dat hem nieman en kan doen scade
des sijn die sennen so erre
dat sijt al verderven by ende verre
ende roven dat lant als gy siet
doe die kinder hoerden dat die koninck niet
in den lande en es doe zeiden sy
datsi wouden verweren daerby
den roef ende tlant houden daernaer
tote dat die koninck haeroem komen waer
alse die dorpliede hoerden die woert
vragedensi wie si waren voert
doe zeiden hem die kinder daernaer
wie si waren des waren daer
die dorpliede herde blide seer
want si hopeden dat sine eer
die koninck soude behouden thant
overmyds hem ende oec sijn lant
ende van den koninge overmyds hem
penseden si daer in horen sin
vrientscap zoude werden eer iet lanc
si wisten des den kindren groten danc
ende prijsedense herde sere daer
ende si daden hem oec daernaer
in hoer geselscap ende reden mede
daer die kinder reden ter stede
enten kindren wies haer herte
van den verdriete ende van den smerte
die die sennen daer daden int lant
ende riepen op haer liede te hant
gy edele barone bereidet iu
laet ons desen roef bescudden nu
dien dese quade sennen voeren
laet sien wie sal hem wel roeren
doe vergordensi hoer orse daer
ende saten daer op ende daernaer
ordineerden die ridders haer scaren
die daer wel tachtentich waren
die vrome waren ende getrouwe
ende alse die lantliede dat scouwen
trocken daer an hem des zijt vroet
wael vijfhondert tors ende te voet
ende alsi dus vergadert waren
voeren si alle gader daernare
ende ontmoeten die kerren ter stede
ende hem vierdusent oec daermede
die die kerren geleiden daer
ende dat was nonedages vorwaer
ende was oec wtermaten heet
ende dat sant stoef gereet
daersi nu hene lieten draven
daer die viande vorscaven
daer sloegensi iu met geruchte groet
ende wondedense ende sloegense doet
gawyn doeder sovele daer nu
dat hi bebloedet was zeggic iu
van boven tote beneden toe
daer en sloecher nieman doe
sovele als hi dede wetet vorwaer
want hi droech ene gyserne daer
daer hi met beiden handen sloech mede
wien hi gerakede daer ter stede
dien clovede hi toten gordele toe
ende sine broeder dadent oec wel doe
sodat nieman en dorste ontbeiden
hoers slages oec en woude niet sceiden
galescins van gawyne ter stede
die wonder oec met wapene dede
hi sloech al doet dat vor hem quam
maer van dien wonder men noit vernam
dat gawyn dede want vor hem ter uren
en mochte yser noch stael geduren
noch wapene noch man negeen
die so sterck was maer nember een
hier dadent die kinder also wale
dat van den vier dusent by getale
die den roef geleiden daer
niet meer dan twintich ontvoer daernaer
ende vloen ten andren waert
dier sevendusent was in der vaert
maer si en hadden som gene wapen
si hadden se doen trossen hoer knapen
ombe der hetten wille die was doen
doe dese twintich quamen gevloen
groet geruchte makedensi daernare
ende riepen datsi al verslagen waren
doe dit diegene hoerden vorwaer
die die kerren leiden daer
riepen si daer te wapen nu
die si daer hadden zeggic iu
maer terde deel van hem als men siet
en hadden daer haer wapene niet
want die metten kerren waren voren
haddense met hem des haddensi toren
entie hadden die kinder gewonnen daer
ende sondense metten dorplieden naer
te logreswaert binnen der stede
entie kinder volgeden oec mede
den twintigen die daer nu vloen
dat si quamen op diegene doen
die hem daer wapenden metter vaert
daer sloegensi in ongespaert
daer wart die batalie nu groet
ende daer wart so grote noet
dat wonder was te ansiene
tesen ingange tesen gesciene
sloech gawyn als die koene
met siner gisermen koninck alebroene
dat hine clovede toter borst toe
ende galescins sloech mede doe
den koninck soringanne doet ter stede
ende ander vele ridders mede
ende agrawein sloech in die porse
ende vellede menegen van den orse
gaheries die jagede gwinebande
den koninck vor hem al was dat scande
hi vlo van siner geselscap daer
enen bogenscote verre vorwaer
dit was ombedat hi stac ter aerde
gaheriesse van sinen paerde
ende gewont hadde met sinen speer
maer hi en hadde daeraf gene deer
dit woude gaheries wreken daer
maer gwinebant ontvlo daernaer
want hi siner niet dorste ontbeiden
want hi sach hem daer in dat sceiden
so vreselike slage slaen
dat hi des blide waer kondi ontgaen
dit boeck secht oec hier ter stede
dat hi niet vele min met wapene dede
dan sijn broeder gawyn vorwaer
doe hi sine tijt hadde ende sine jaer
ende alsi sach datten gwinebant
ontwenkede swoer hi te hant
hi en ontvoer hem so nembermeer
hi en soude sinen broeder wreken eer
want hi meende dat hi doet waer
hi sloech sijn ors met sporen daernaer
ende iagedene so verre nadas
dat hi verre van sinen lieden was
doe quamen tegen hem gwinebannes liede
al gewapent ende elc daer tyde
te strydewaert ende gaheries heeft verhaelt
den koninck ende riep nu betaelt
mettien hevet hi dat swaert verheven
enten koninck enen slach gegeven
tuscen den helme enten scilt ter stede
optie scouderen dat hi daermede
den arm metten scilde dade daer
ter aerden vallen ende daernaer
wart die koninck versaget alsoe
dat hi iu onmacht ter aerden vil doe
doe keerde gaheries nadat
ende was blide dat hi ter stat
sinen broeder hevet gewroken an dien
desen slach hebben die sennen gesien
ende wouden dit op hem wreken daer
entie koninck gwinebant riep daernaer
gy lateten iu oevele ontgaen
doe sloegen si al op hem saen
ende omberingeden ende staken mede
met glavien op hem daer ter stede
so datsi sijn ors doden daer
ende velden hem ter aerden naer
maer hi spranc op sine voete doe
ende nam sijn swaert ende ginck hem to
ende weerdene als een lewe daermede
daer en was negeen senne ter stede
die hem dorste iet genaken
so verre als sijn swaert konde geraken
maer si scoten op hem weet vorwaer
met speren met swaerden met kniven daer
so lange datsine op sine knien
twewerf brachten mettien
hi en hadde niet mogen geduren
hi en waer gevangen ocht doet ter uren
en hadde gedaen een knape nu
die sere quam roepende zeggic iu
ende mesbarende in den pleyne
met sinen handen slaende op gaweyne
die gereddet hadde garietten
sinen broeder op dat ors sonder letten
dat hi ochte sarnagut den koninck wan
die knape riep gaweyn edel man
wat let iu my duncket seggic iu
dat gy gaheries verliesen sult nu
gy en voerten bescudden want hi es
so verre gevolget zijt zeker des
enen koninge dien hi nu sloech
des hevet hi nu sijn ongevoech
want menech senne heveten nu
omberinget oec zeggic iu
datsi zijn ors hebben gedoet
hi hevet soccoers groten noet
dat es scade blivet hi doet in den pleyn
alse dit verstont gaweyn
haddi des rouwe ende riep seer
an onse vrouwe ende an onsen heer
ende seide maria moeder vol alre doget
ic bidde iu dat gy my verhoget
van mynen broeder dat icken niet
en verliese want waer dat gesciet
ic en worde nembermeer blide dan
ende nembermeer so en quame voertan
scilt an mijn hals  doe vragede hi
den knape waer sijn broeder sy
ende hi wiseden hem ter stede
by enen bosche doe riep gerede
gaweyn sine gesellen na dien
ende zeide nu sal ic wael sien
wie mi helpen sal ter stede
galescins tot gawine doe zeide
lieve neve wat segdy nu
hier soude nieman ander bidden zeggic iu
maer elc soude riden dat hi mochte
si en sullen hem doet hebben als ic dochte
eer wy daer comen weet vorwaer
doe sloegen die kinder met sporen daer
ende gaweyn reet vor sij iu bekant
hi hadde ene giserme in der hant
ende es in hem gereden daer
ende sloech op hem sulke slage naer
metter gisermen sonder vorste
dat nieman siner ontbeiden dorste
want wien hi gerakede bleef doet
sine gesellen reden in dat conroet
ende velder so vele van den paerden
dat si met hoepen lagen ter aerden
so lange vochten si ende streden
datsi gaheries ter steden
gestrecket vonden liggen onder voet
ende hadden hem den stalen hoet
afgedaen entie coffie met
ende sijn hovet ontwapent dat wet
ombe hem af te slane aldaer
doe bedachtensi hem naer
dat sine levendich wouden vaen
enten koninck barnagut senden saen
horen heren want hi was
koninck van den sennen ende ombdas
bondensi hem sine hande recht
opten rugge ende leiden averecht
ende binnen dien daer quam gawein
ende sine broeder opten plein
ende sloegen op hem slage so groet
dat al moeste bliven doet
dat hem genakede daer ter stede
gawyn dat meeste wonder dede
dat ieman sach in genen dagen
doe dit diegene aldus sagen
die sinen broeder hadden gebonden
gingensi vlien wat si konden
ende gaheries sach gawine doe
hi scamede hem dat hi lach alsoe
ende spranc op ende daernaer
ontbondensi sine hande doe nam hi daer
sinen hoet ende settene nu
op sijn hovet dat zeggic iu
ende nam sijn swaert in sine hant
ende ginck hem weren sij iu bekant
doe sach hi ombe ende vernam
waer sijn broeder agrawein quam
ende brachte hem een ors ende seide
broeder nu sit op sonder beiden
dat was doerheit dat gy so verre versocht
van ons te vaerne gy haddet verkocht
des waert iu genoech zeggic iu
hi sat op dat ors ende daerna nu
vergaderden die gebroeder haer liede
entie sennen met horen ongediede
bliesen haer trompen ende makeden daer
haer batalien wet vorwaer
entie kinder vergaderden aen hem doe
entie dorpliede mede alsoe
ende som voerden si den roef groet
te logreswaert met groter spoet
ende was drie mylen van daer
si meenden altenen dat men hem naer
volgen mochte van den sennen nu
ter poerten quamensi zeggic iu
ende riepen laet in doe vrageden daer
die die poerten hoeden daernaer
wies es dat goet  doe zeiden si
hier sijn komen kinder vry
gawyn ende sine broeder dat wet
ende galescins haer neve met
die es des koninck ventres soen
ende hebben met hem sevendusent koen
die jonge liede sijn ende stout
ende seggen datsi met gewout
hores omes lant sullen helpen houden
ende nembermeer bi horer scouden
horen oem en zullen begeven
si quamen ridende hier beneven
daer die sennen dat goet voertan
voerden enwech met vier dusent man
si sloegen doe in den hoep
ende hebbense altemale doet
ende bescudden t goet aldaer
ende gaven dat ons te voerne daernaer
ter statwaert ende si bleven daer an
vechtende tegen sevendusent man
die alle volgeden den proye
ondoet die poerte met groter joye
ende voert hem helpen so doedy wale
alse die poerter hoerden dese tale
waren si des blide ende ontdeden
haer poerten met groter haestecheden
ende lietense inkomen ende daernaer saen
gereidensi hem sonder waen
ende wouden den kindren helpen daer
doe blies men een horen saen daernaer
ende als men dit hoerde in der stat daer
so vergaderde al dat volc nadat
vor des borchgraven hues ende beiden
thent dat hi tot hem quam daernaer
dese borchgrave was getrouwe mede
ende hiet does van cardoele der stede
doe ginck hi daer die liede waren
daer vant hi hem sevendusent twaren
wale gewapent ende tors mede
doe zeide hi tot hem gy sult in der stede
som bliven ombe die stat te bewaren
ende som sullen wy wtvaren
want wy en weten niet wat wy gemene
vinden dat waer quaet lietewy allene
onse stat doe seiden si daer
toten borchgrave gy zegget waer
nu nemet so vele als gy selt
doe nam hi daer vier dusent getelt
ende drie dusent liet hi in der stede
die stat te houdene mede
doe voer die borchgrave gereet
daer men herde sere street
maer die sennen en merkeden niet das
ombedat daer niet herde vele en was
metten kindren ende oec twaren
ombedat die kinder jonck waren
ontsagen si se te min ter stede
ende oec en haddensi maer tachtentich mede
ridder daer ende seshondert knapen
ende driehondert lantliede in die wapen
die an die kinder komen waren
die zeiden datsi liever twaren
te stervene hadden dan si hem afgingen
enter sennen was in waren dingen
sevendusent entie koninck modelant
was derselver een ende gwinebant
dese makeden twe batalien naer
ende in elker batalien was daer
drie dusent ende vijfhondert mede
dese vergaderden alle ter stede
optie kinder ende gwinebant
hadde een scerp yser in der hant
hi was groet sterck ende koene
hi quam so overmoedech in sinen doene
ocht hi se alle woude veriagen
ende verblasen ende versagen
ende gawyn die vor hem allen was
hielt sijn speer sijt seker das
in siner hant ende quam hem tegen
daer die gene quam geslegen
ende gawine op sine borst stac
dat sijn speer in sticken brac
maer sijn halsberch was daer so goet
dat hi des stekes daer wederstoet
ende gawyn reet an hem daer
ende gaf hem enen slach so swaer
dat hi lach op sijn artsoen
ende hadde hem niet ontkeert doen
die giserme in der hant
also als hem die slach ontwant
hi hadde hem dat hovet geclovet
al toten tanden des gelovet
ende also als die slach scampede neder
sloech hi den orse also weder
den hals af doe vielen si
beide ter aerden dat ors ende hi
doe die sennen zagen vallen horen heer
waren si rouwech herde seer
si meenden alle te hant
dat hoer koninck doet waer gwinebant
doe sloegensi alle derwaert
ombe hem bescuddene ter vaert
ende gawyn sloech in hem daer
ende si staken op hem daernaer
met horen speren in allen sinnen
si dorstaken sijn ors daerbinnen
sodat sijn ors ter aerden vil doe
ende hi spranc op ende ginck hem toe
ende sloech so vreeslick sonder vorste
dat hem nieman genaken en dorste
ende sine broeder ende sine gesellen mede
quamen daer toe slaende ter stede
ombe hem bescuddene daer
doe wart die strijt sterck ende swaer
ende gawyn vernam an den sennen doe
datsine wouden vaen alsoe
doe zeide hi by gode onsen heer
si en vaen my niet hudemeer
alwaer ick hier allene nu
hi greep sine giserme zeggic iu
met beiden handen ende liep te hant
daer hi enen senne vant
die agraweine sinen broeder doen
hadde geboget op dat artsoen
ombe hem sijn hovet af te slane
heer gawyn die dit sach ane
was wel nae verwoedet ombedat
hi sette sine voete te gader ter stat
ende hief die giserme doe
ombe den senne te slane alsoe
ende als diegene den slach sach komen
heeft hi den scilt daer iegen genomen
ende gawyn sloech nochtan den scilt
in tween sticken dien hi vor hem hilt
entie slach ginc op die scouder doe
ende sloechen ten gordele toe
diegene vil doet an dat sant
ende gawyn spranc op dat ors te hant
ende riep die sine ende seide mettien
die hem wael proevet sal men wael sien
want ic zeg iu sonder waen
des en macher een niet ontgaen
noch in bosche noch in hagen
nu suldy voertmeer zien mijn slagen
mettesen reet gawyn daerin
ende begonde te slane int begin
so vreeslick met siner giserme saen
datten nieman en konde ontgaen
wien dat hi gerakede nu
moeste sterven dat zeggic iu
die nu gawine verloren hadde mede
hi hadden wael gevonden ter stede
by den doden die hi daer versloech
dier daer te hope lagen genoech
doch daden die sennen so vele daer
datsi gwinebande daer naer
geredden doe nam hi saen
een speer ende liet henegaen
ende quam op agrawine gereden doe
die enen sinen neve hielt alsoe
metten breidel dat hine stac doet
des hadde gwinebant rouwe groet
ende stac agrawine daer ter stede
onder die decke van den gereide mede
dat den orse ten buke dorginc
ende dat vil doet ombe die dinc
met agrawine optie aerde alsoe
maer hi en quetste hem niet sere doe
ende alse garies ende gaheries
ende galescins dat sagen na des
dat agrawein gevallen was
waren si herde droevech ombe das
want si meenden dat hi doet weer
si sloegen derwaert herde seer
ombe hem bescuddene van den vianden
ende galescins sloech op gwinebanden
dat hine nicken dade doen
in sijn gereide opt artsoen
ende garies sloechen daerna mede
dat hi hem den arm afvliegen dede
van den lichame ter aerden daer
ende garies sloechen daernaer
daer hi gebogen lach alsoe
opt artsoen van den gereide doe
tuscen hals ende hoet mede
dat hem dat hovet vil ter stede
ter aerden doe nam galescins daer
den bueck ende warpen van den orse naer
ende namt ors ende gaft agraweine
die te voet stont in den pleine
die daer op es geseten alsoe
ende ginck den sennen weder toe
daer began die strijt anxtlike baren
onder die viere die daer waren
maer van gawine en wisten si twent
waer hi henen was gelent
want hi was so verre in die sennen nu
al vechtende gereden zeggic iu
dat hi quaet te vindene was daer
ende als die sennen worden gewaer
dat die koninck gwinebant doet was
worden si versaget na das
datsi niet en wisten wat doen
ende keerden alle ende vloen
op madelans batalie ter vaert
alse die en wisten werwaert
ende alse gawein sach dat hi
so verre gevaren was daerby
dat hi niet en wiste ter stede
waer sine broeder waren gerede
doe hilt hi al stille daernaer
thent hi siner gesellen wart gewaer
doe die ene den andren sach daernaer
warensi des blide ende hilden daer
tenen ringe entie koninck madelant
quam met sesdusent sennen te hant
daer soude groet scade sijn gesciet
den lande van bertanien ende groet verdriet
ten hadde soccoers van derstat gedaen
die hem quamen te helpen saen
met vier dusent mannen gewapent wel
op haren orsen dapper ende snel
ende alse die kinder hebben vernomen
dat teken van logres komen
dat does van cardole voerde daer
wordensi des blyde vorwaer
doet hem die lantliede deden verstaen
nu ierst sal men striden gaen
seide gawyn ende sloech in daer
ende sine gesellen volgeden naer
entie van der stat quamen daertoe
met stercken glavien inbrekende doe
dat daer menech dade sijn inde
daer si optie sennen staken geninde
daer wart die strijt anxtlijck ende groet
daer bleef menech ridder doet
sodat die beken van bloede
daer liepen met groten spoede
ende daer wart vliegende die moude
so dicke ende so menechvoude
dat deen den ander onder hen beden
niet en konde bekinnen daer si streden
dus duerde even sterck die strijt
toter hoger vespertijt
in den plane van logres
daer bleef menech doet sijt seker des
ende verminket ende verwont
gawyn makede daer ter stont
dat meeste wonder dat men oit vernam
dat volc dat van logres quam
sagen hem te groter vrouden an
want hi sloech daer neder ors ende man
sines slages en dorste nieman ontbeiden daer
die koninck madelant hadde vorwaer
afgesteken den borchgrave nu
does van cardole seggic iu
ende hielten metten helme gevaen
en woude hem dat hovet afslaen
doe quam daer gawyn gereden toe
daer die van logres sere vochten doe
ombe horen borchgrave bescudden daer
maer nieman en konde hem genemen vorwaer
so sterck was hi ende so groet
ende gawyn quam in dat conroet
ende sloech so vreeslick onder hem lieden
datsi onder sine slage scieden
ende vloen vor hem alle daer
doe quam hi te madelante naer
ende hief sine gisarme met beiden handen
ende sloech madelante toten tanden
dor den helm van brunen stale
madelant vil daer te dale
van den orse ter aerden doet
doe was daer dat iagen groet
want die sennen gingen alle vlien
alsi haren heren doet liggen sien
vloen si te windeberes voert nu
daer dat ander heer lach seggic iu
doe does van caredol gereddet was
jagedi die sennen sijt zeker das
stoutelike met sinen lieden naer
dus sloegen die kinder met gode daer
ende metter hulpen van der stat
dat van tien dusent sennen wetet dat
maer vierdusent en bleef die ontvloen
daer duerde dat iagen ende dat doen
tote in die nacht ende daernaer
trocken die ander ter statwaert daer
daer wart groet goet gewonnen des gelovet
dat die sennen hadden gerovet
op die lantliede in allen synnen
dit voerde men al te logres bynnen
enten kindren wetet vorwaer
dede men groet ere daer
doe mense kende wie si waren
men brachte vor hem al dat goet twaren
ende seiden tote gawine alsoe
si hielden hem vor haren heren daer doe
ende dat hi dit goet lude ende stille
dele daer hi dat delen wille
doe zeide gawijn wat des gesciet
boven den borchgrave en doe ic des niet
want hi kent die liede bet al
ende weet bet waer hijt geven sal
an arme an rike dan ic doe nu
diese niet en sach dat zeggic iu
hi doe daermede al sinen wille
ic orlovet mynes deels lude ende stille
doe prijsden hem die liede herde seer
ende zeiden daer en gebreke nembermeer
goedes mans an mach hi leven
aldus zijn daer die kinder bleven
in der stat van logres ene tijt
ende beschermedense wael vorallen strijt
nu zwiget hiervan daventuer
ende sal iu tellen van koninck artuer
ende van co bohort ende co banne
die voeren toten koninck leodeganne
die aventure zegget nu voert
van artur ende koninck bohoert
ende van co banne doe dese waren
van bredegan gesceiden twaren
voerensi te carmelide dus reden si daer
datsi in palmesondage vorwaer
quamen in die stat coronasse
die stont by enen groten marasse
daer voer merlijn op een ors groet
hi en woude den koninck in gener noet
laten hi en wouden geraden
si volgeden alle merlyne met staden
ende leidese tote vor leodegans sale
die tongemake was wetic wale
ende seer bedroevet zeggic iu
want die koninck rioen was getrocken nu
in sijn lant met vijftien koningen
ende si hadden gehat onderlinge
enen strijt daer leodegan inne was
gesconfiert entie viande nadas
belagen deneblase die goede stat
harde nouwe ic zegge iu dat
hi daer so vele liede hevet gebracht
dat des koninges leodegans macht
niet en was tegen die diet
op ene tijt hem die koninck beriet
metten ridders van der tafelronden
wat hi doen mochte ten stonden
ende al die wile datsi hem daer
aldus berieden so quam hem naer
die koninck artur ende sine gesellen
ende daer was een ende veertich als wy tellen
ende merlijn was die twe ende veertichste dat wet
si waren rikelike gecledet met
ende waren alle ionge baseliere
sonder die twe koninge si waren mere
onderdaen dan dander ende ombdat
gingensi voer daer die koninck sat
die opstont als hi se hevet vernomen
want hem dochte an haer komen
datsi hoge ende edele liede waren
doe sprac die koninck ban daernare
ende groette hem ende dander na desen
ende hi hietse weder wellekome wesen
opdatsi ombe goet quamen dan
ombe goet zeide hi die koninck ban
by gode ombe geen erch heer
en zijn wy tot iu komen meer
wt onsen lande maer wy sijn nu
iu komen dienen dat zeg ic iu
opdat gy des begeert ende oec moety
ons allen geloven mede dat gy
noch van uwent halven oec mede
nieman vragen en sal te gener stede
wie wy sijn ocht hoe wy heten
vordat wy iu dat selve laten weten
ende en wildy ons dus onthouden niet
so varewy henen wat des gesciet
want wy sullen volc vinden al
die ons dus onthouden sal
ende ombdat wy hebben horen seggen wel
dat gy onthoudet ridders snel
ende soudenier so komewy hier dan
nu ziet ocht gijt dus wilt vangen an
doe antworde leodegan die koninck
ic wil my beraden ombe dese dinck
ende en toernet iu niet zeidi doen
doe riep hi te samene sine baroen
van der tafelronden ende vragedem des
welc hier af zijn raet nu es
doe zeiden die heren ons duncket goet
dat gyse onthoudet want haer moet
ende haer gelaet toent wel in scijn
datsi koene ende stout zijn
ende biddet hem datsi iu seggen tsamen
so si ierst mogen haer namen
ende wie si sijn ende wt wat landen
dus sciede die raet doe ginc te hande
leodegan daer die drie koninge stonden
ende zeide gy heren na mijn orconden
hevet my wonder herde goet
dat men iu namen niet weten moet
ende desgelikes en hoerde ic noit eer
maer gy duncket my so goet ende geheer
ende van manieren so gedaen
dat ic iu wil gerne ontvaen
vor heren ende myne gesellen nu
maer gy zult my by trouwen zeggic iu
geloven dat gy my helpen zelt
tegen al diegene met gewelt
die my letten willen ocht scade meren
dat gy dat na uwer macht zelt weren
also lange als gy in myner geselscap zijt
voert biddic iu oec te deser tijt
dat gy iu zelt by uwer genaden
so gy ierst moget beraden
ende my zeggen wie gy zijt dan
want my geleget daer niet anders an
dat ic des bidde dat gy moget wesen
selke liede dat ic van desen
grote scande mochte hebben nu
dat ic niet en dede vor iu
dienen altoes na uwer waerde met
want by aventuren gy zijt bet
geboren ende riker dan ic bem
doe antworden die drie koninge hem
gy en selt ons doen negene dinge
des en sal ons wael genoegen sonderlinge
ende voert gelovede daer die koninck ban
datsi hem zullen zeggen daeran
haer namen ende wie si sijn mede
ende hem oec dienen in elker stede
als des es tijt ende stonde god weet
dus was daer gedaen die eet
ende gesekert van den ridders valiant
in des koninges leodegans hant
doe scieden die drie koninge van daer
ende voeren in die stat naer
ende merlijn leidese doe na das
in een borgers hues die jonc was
ende een goet man maer niet rike
en was hi maer zekerlike
sijn herberge was scone ende suverleke
ende wael gesiret ende te gereke
ende hiet bliaris ende hadde een wijf
die goet was ende leide een reine lijf
ende was geheten lionel mede
doe die drie koninge ter stede
quamen doe hietse na desen
die waert groet wellecome wesen
si beten ende gingen in die sael
die groet was ende getoevet wael
entie cnapen namen die paerde daer
ende dadense wael te gemake naer
dus lagen si achte dage nu
datsi anders niet en daden zeggic iu
dan si aten ende dronken mede
ende daden te gemake haer lede
ende gingen te hove als hem dochte goet
morgens ende avendes des zijt vroet
dat hem die koninck leodegan dede
grote ere te meneger stede
dat men te wonder mochte ansien
ende dit en sal hem niet nadien
dunken verloren als hi se kint
dat hi hem gedaen hevet sint
binnen dien datsi dageden daeran
so ontboet die koninck leodegan
al sijn koninckryke doer na dien doen
alle die wapene waren gewoen
te dragene datsi tot hem quamen
ter opvaert alse daerna te samen
te varene op haer viande god weet
ende hem daer te verwerene gereet
ende alsi alle so vergadert waren
dadese die koninck varen daernare
onder die stat van coronasse vorwaer
ende dadese alle logieren daer
in ene partie scone alsoe
daer wasser elve dusent doe
noch en warensi vorwaer
niet half komen die noch daer
comen souden ende in der stat
wasser tien dusent die altoes wet dat
in der stede woneden daer
ende al die wile wet vorwaer
dat die koninck leodegan ontboet sine liede
op enen dinxedach daer gesciede
namiddach op enen meyavont
dat die koninck galeont
entie koninck pharions mede
waren gevaren doe ter stede
wten heer met sestien dusent man
wael te harnas ende voeren daeran
ombe vitalie dat lant al duer
die si doe hadden ter uer
si quamen vor coronasse die stede
al rovende daer die koninck lach mede
leodegan ende hadde daer nu
sine liede ontboden als ic zeide iu
die daer in der mersch lagen by
ende daer die liede hoerden dat gekry
ende dat geruchte in der stede
dat diegene makeden mede
die den roef brachten daer
dat si gerovet hadden vorwaer
in den lande overal
doe si hoerden dat gescal
entie van der stat worden gewaer
dat viande sijn die komen daer
liepensi ten poerten vaste doe
ende slotense allegader toe
dat daer negeen viant binnen
comen en mochte in genen sinnen
entie ridder die daer lagen
daer wi hier voeraf daden gewagen
gingen hem wapenen dapperlike daer
ende saten op haer ors daernaer
ende reden ten poerten van der stat
ende samelden hem binnen dat
daer quamen die ridder van der tafelronden
al op gewapent te dien stonden
ende theerscap van hem hadde een deel
hervy dien men hetet van riveel
ende madinus die swarte mede
ende triales die brune ter stede
ende haerre was twehondert wale
ende vijftich mede by getale
die alle vrome ridder waren
ten wapene sodat men twaren
negeen beter zoecken mochte
dese waren alle sonder vrochte
in ene batalie onder hem gescaert
wantsi en wouden onder niemans ruwaert
wesen dan met hem selven allene
bander side bereiden hem gemene
die ridders van der stat nadas
dier daer wel tien dusent was
die geleide die drossate na des
die geheten es cleodales
van coronasse ende ter heervaert
plach hi te voeren des koninges standaert
maer sint die ridder van der tafelronden
in dat lant quamen van dien stonden
so en voerdene nieman dan hervy
maer die drossate voerde daerby
ene banier met kele ter stede
met kronen van goude gesaeit mede
entie banier voerde nu
hervy daerinne stonden zeggic iu
vier kronen van goude god weet
ende doe si alle waren gereet
beidensi des koninck leodegans aldaer
ende doe hi komen was reet hi daernaer
onder hervis standert saen
doe beide hi daer totdat si verstaen
hebben dat die sennen komen
al gebattelgiert alsi vernomen
hebben dese dus komende daer
gescaerdensi hem oec daernaer
entie koninck artur was oec wale
gewapent ende met al te male
sinen gesellen ende oec mede
op goede orse geseten ter stede
ende merlijn woude arturs baniere
voeren ende beval daer sciere
hem allen dat si hem volgen nare
waer dat hi vor sal varen
ende des en laet om negene dinge
gy en volget my alle sonderlinge
si zeiden si en soudens laten niet
omb negeen dinck dat gesciet
dus voerensi daer te gader nadat
die tweendeveertich gesellen dor die stat
ende merlijn voerde een teken daer
dat menechwerf des dages vorwaer
te groten wonder was angesien
wat daer ane soude gescien
want hi voerde boven der banieren
opdat inde in deser manieren
enen clenen drake roet
die den staert hadde so groet
dat hi anderhalf gelacht was lanck
ende gekronkelt al ombeganck
ende hi hadde die kele so wijt
dat allen diene sagen ter tijt
dochte die tonge aldaer ter stede
vreeslyck altenen bernen mede
ende bi wilen voeren hem ongiere
uten monde vlammen van viere
die boven in der lucht aldaer
voeren bernende wet vorwaer
dit sach menech te wonder an
des dages enten koninck leodegan
wonderdes meer dan ieman daer
ende dachte daerop sovele naer
dat hi hem daeraf vervaerde nu
van groten wonder seggic iu
mettien quamen der sennen koninge daer
die buten der poerten waren vorwaer
entie gigante ende nadat
brakensi hore speer ter stat
optie poerten van der stede
ende keerden nederwaert oec mede
daer die bome stonden in bloye
ende namen daer die scaep ende coye
ende menech beeste want hem daer
nieman verboet wetet vorwaer
ende merlijn die nu vorreet
quam tot voer die poerte gereet
ende zeide poerter ondoe die poerte nu
ende laet ons wt des biddic iu
die poerter zeide dat en mach niet wesen
die koninck en kome selve te desen
ende hetet my dat icse ondoe
dit moet sijn zeide merlijn doe
ter quader tijt dat ic des bidde dy
want ic machteger hieraf ben dan gy
ende merlijn greep den slegel daer
van der poerten ende trak hem naer
entie poerte voer op daer alsoe
ende si reden ute daertoe
wien lief wien leet ende also saen
alsi uter poerten waren sonder waen
so sloet die poerte na hem alsoe
ende was also vaste besloten doe
alsi te voren was mede
des wonderde herde sere ter stede
den koninck bohort ende koninck ban
ende segenden hem hierombe dan
ende merlijn liet henedraven daer
ende reet so sere dat hi daernaer
der sennen verhaelde ene partye
die daer in der praierie
enen roef hadden gedaen
dier was wel sevendusent sonder waen
also vro alse merlijn sach
sloech hi in hem al dat hi mach
ende sine geselscap volgede naer
ende vergaderde in hem allen daer
met groter kracht ende sloecher doet
vele ende wondede in dat conroet
si haddense gesconfiert in korter wile
dan men soude mogen gaen ene mile
ende namen dat goet ende drevense ter vaert
also vor hem ter statwaert
ende alsi vor die poerte quamen
onlanges daerna si vernamen
die gigante dier wel was
sestien dusent zijt seker das
die so groten roef brachten daer
dat wonder was te siene vorwaer
ende doese merlijn sach zeide hy
nu vaste alle volget my
si zeiden zi zouden zijt seker des
also vro alse merlijn getrocken es
wispelde hi ende zeide sine woert
die also toter dinck behoert
ende altehant so quam een wint
ende so groet stof omtrint
dat onvertellech te seggene waer
ende dat stof vil daer maer
optie gigante dat van dien
dene den ander niet en konde sien
ende hem dochte dat daer te samen
herde vele liede tegen hem quamen
daer sloegen die tweendeveertich gesellen
so menegen doet ende vellen
dat wonder was te siene an
doe geboet die koninck leodegan
dat men die poerten daer ontslute
doe so voer daer ierstwerf ute
die drossate met sevendusent man
ende vier dusent bleven in der stat voertan
die die stat zullen houden daer
ende si namen den roef daernaer
dien merlijn met sinen gesellen brachte
ende voerdense in die stat met krachte
entie drossate cleodales
es nu komen daer merlijn es
ende sloech in met groter kracht
daer wart gebroken menech scacht
entie swaerde hoerde men clinken
men ginck daervan slagen scinken
maer van den tweendeveertich gesellen
daeraf mochte men wonder tellen
ende als der gygante koninge sien
dat mense aldus bestont mettien
deelden si haer liede in tween daer
tien dusent bleeffer stridene naer
tegen diegene die daer waren
entie ander sesdusent zijn gevaren
tegen diegene van der tafelronden
dier was twehondert ende vijftich ten stonden
dese quamen metten koninge leodegan
daer sloech deen in den ander dan
doe daden daer die van der tafelronden
so wael dat men daer lange stonden
af spreken sal want si twehondert
ende si vijftich al gesondert
streden tegen sesdusent man
maer si hielden hem so vaste an
datse nieman en konde dorbreken
no dorriden no dorsteken
alse dit sach die koninck riolens
ende mede die koninck placiens
hadde hem onwaert dat si geduren
mochten tegen hem ter uren
ende swoeren datter haerre negeen
ontgaen en souden overeen
doe sloegensi op hem daernaer
datsire wel xl velden daer
ende haddense gerne gequetset nu
maer haer gesellen seggic iu
bescuddense herde wel ter stede
ende ten selven pongyse mede
was die koninck leodegan sonder waen
afgesteken ende gevaen
ende men voerdene met vijfhondert man
toten koninck rione voertan
herde blydelike ombedat sy
hoer orloch inden meenden daerby
dat koninckrijke winnen mede
si haesten hem sere enwech ter stede
ende als die koninck sach dat hy
gevangen was doe zeidi och my
ende vil dicke in onmachte daer
want hi sach wel daernaer
dat hijt al verloren hevet nu
hi clagede ende weende zeggic iu
ende hadden hem oec gevoert na dat
ene grote mile van der stat
doe wart rouwe daer ende mesbaer
doe dat sine liede sagen daer
dat hoer heer voer enwech ter stede
die twehondert ende vijftich mede
streden nu sere ende anxtleke an
ombe die sesdusent man
ende zeiden sint daertoe comen waer
datsi moesten verkopen daer
horen doet si zouden hem so verkopen al
dat men daer embermeer af spreken sal
doe trocken si vaste tegader daer
dat mense niet mochte sceiden naer
ende gaven biel gelijc dat doet
een ever ende sloegen menegen doet
entie in der stat opter muren lagen
ende dit grote wonder ansagen
weenden jamerlick ende seer
ende doe jenovre sach horen heer
horen vader sach enwech voeren daer
makedesi so groet mesbaer
datsi hoer selve wel na ter stede
hadde gedodet ende doe si sach mede
den strijt so groet ende tonder soe
ende in so groten anxte doe
hoer liede des was si in vare
ende cleodales die drossate mare
entie twe ende veertech gesellen mede
sachsi tonder sere ter stede
ende gewont ende tachter gedaen
maer die van der tafelronde sonder waen
waren noch meer tonder seer
sodat die joncfrouw nembermeer
horen vader en meende sien
doe si dus vochten scire mettien
voer merlijn uten stryde daernaer
met siner banieren ende riep daer
sine gesellen diene volgeden saen
ende hi liet vaste henegaen
wat sijn ors mochte gerinnen
ende verhaelde hierenbinnen
die enwech voerden den koninck leodegan
ende dier was vijfhondert man
doe sprac merlyn te sinen gesellen daer
gy heren besiet iu wel hier naer
dat ons die zijn in desen hoep
negeen ontga hi en sij doet
want ontgaet er iu ienich nu
gy zijt onteert dat zeggic iu
doe sloegensi met sporen in
met sulker kracht in dat begin
datsi dat al doet sloegen daer
wat hem iegen quam vorwaer
ende in herde korter uren daeran
hadden si dodet die seshondert man
sonder vive die hem ontgingen
doe vernam van desen dingen
die koninck leodegan die here
verwonderde hem utermaten sere
wie diegene waren zeggic iu
die met so luttel lieden nu
so menegen man hadden verslagen
doe sach hi daer den drakenwagen
dien merlijn droech op siner banieren
doe wisti wel dattet die sondenieren
waren die hi onthouden hadde ere
doe anbade hi gode ende danktene sere
dat hi hem sulken troest sende nu
ende merlijn voer tot hem seggic iu
ende ulfijn ende bretel ten stonden
leodegan vonden aldaer gebonden
doe stondensi af ende ontbondene daer
ende wapendene wel daernaer
ende holpen hem op een ors mede
doe zeide merlijn daer ter stede
dor god volget my hier es te done
doe reet hi ter statwaert na datgone
daer vondensi die van der tafelronden
so sere vernedert in den stonden
datter er van tweenhondert ende vijftich man
maer veertich en waren tors voertan
entie ander waren alle te voet
die vochten gelijc die ever doet
die biel gevet iegen die honde
ende merlijn reet te dier stonde
so sere dat dorse dropen daer
van zwete ende daernaer
vloech den drake in der maniere
ute sinen monde vlammen van viere
dat diegene die in der stat lagen
op muren ende op palasen wtsagen
si sagent van over ene halve mile
dat vier van den drake ter wile
ende alsise sagen hem naken doe
wistensi wel dat waren alsoe
die tweendeveertich soudeniere voertan
ende datsi hadden den koninck leodegan
bescut des warensi alle blyde
ende jenover was ten selven tyden
so blyde doe si wiste na das
dat haer vader komen was
datsi altemale verscoet
ende haer hadde wonder alte groet
wie die ridders mochten wesen
nu es merlijn komen na desen
met sinen tweendeveertich serianten
ende es vergadert an die giganten
die die ridders van der tafelronden
sere onder hadden gedaen ten stonden
ende die tweendeveertich gesellen
gingen die giganten vellen
si sloegen so grote slage daer
dat mense ten palase hoerde naer
daer sloech nu die koninck ban
doet menegen stercken man
want helm no halsberch negeen
en was nember so sterck overeen
hi en sloecht al dor ter stede
sijn swaert was van so goeden snede
hi sloech des dages menegen slach
dat die slach so sere wach
dat hi ridder ende ors dorsloech
ende bohort sijn broeder droech
een swaert dat oec wel konde sniden
hi sloech oec menegen te dien tiden
dat hine clovede mydden ontwee
maer die koninck wracht wonders mee
dan men oit sach sij iu bekant
hi hadde caliburne in der hant
sijn goede swaert was so noyael
dat konde sniden yser ende stael
wat hi daermede rakede ter steden
dat hadde al syne tijt geleden
ende hi pijnde hem te breken die porse
ende reet so ver met sinen orse
dat hi quam opten koninck caulant
die hem daer sere pijnde te hant
die van der tafelronden onder te doene
hi was herde groet ende koene
ende te hant doene artur sach
liep hi hem op al dat hi mach
hi was vijftien voete lank ter ure
artur hief sijn swaert calibure
ende sloechen tuscen den helm ter stede
enten canteel van den scilde mede
met so groter cracht dat hi hem daer
sijn hoeft afsloech wetet vorwaer
ende dat ors liep metten buke alsoe
in den strijt onder die liede doe
desen slach sagen die opter muren
ende ten vinster lagen ter uren
in der stat ende prijsdene sere
maer die joncfrou jenover prijsdene mere
dan alle die ander ende zeide maer
dat sines gelikes niet en waer
groet was die batalie entie strijt
vor die poerte van der stat ter tijt
van den tweendeveertich gesellen nu
ende van den ridders dat zeggic iu
van der tafelronden die nu streden
tegen sesdusent sennen ter steden
si sloegen so vele ende vochten daer
dat van den sesdusent sennen vorwaer
en bleven nu maer vierdusent die seer
tongemake waren omb horen heer
den koninck dat sine dus hebben verloren
die koninck ban sloech nu voren
ende quam an den koninck pharoen
dat die meeste man was doen
van al den heer entie sterckste mede
entie koninck ban was ter stede
sterck ende groet ende hevet verheven
sijn goede swaert ende hem gegeven
enen slach neven sijn ore
entie slach ginck nu dore
al die scouder ende ribben mede
ende clovedene toten gordele ter stede
dat men hem lever ende longen sach
entie koninck bohort gaf enen slach
sarmadanne die voerde die baniere
den arm af doe herde sciere
dat die arm entie banier mede
beide optie aerde vielen ter stede
den slach sach die koninck leodegan
ende zeide in der werelt nu voertan
en zijn negene ridders die mochten my
bet helpen dan dese soudeniere vry
god hevet se my angesant nu
dor siner doget wille seggic iu
ende doe die sennen haer baniere sagen
ter aerden ende haren here verslagen
vloen si alle dene hier dander daer
entie van der stat wetet vorwaer
voeren wt diegene helpen slaen
die daer dus sere vlien gaen
maer merlijn en woude hem volgen niet
ende voer in die batalie die hi siet
daer cleodales die drossate vacht
als een lewe met groter cracht
tegen die tien dusent die leide daer
die koninck sorganus wet vorwaer
entie koninck sapharnis mede
alse merlijn quam daer ter stede
was cleodales afgesteken
ende stont opter aerden ende hielt sijn teken
coenlike op als die des niet
en wil begeven wat des gesciet
entie sine hielden ombe hem daer
beringet ende bescuddene daer
maer niet lange en haddet mogen sijn
en hadde gedaen merlijn
die in hem sloech ter stede
ende sine gesellen die hem volgeden mede
die op goeden orsen saten doe
entie koninck leodegan volgede embertoe
waer si vorreden wet vorwaer
dus vergaderdensi an die giganten daer
doe wart die strijt so over stranck
men hoerde van den swaerden dat geclanck
wael ene halve myle verre
men sach daer vallen sonder merren
toter aerden die gewonden
men sach die orse lopen ten stonden
sonder here die nieman en wilde
ende albebloedet entie scilde
sach men daer liggen dorhouwen te dale
daer dadent die tweendeveertich so wale
dat men daer embermeer af sal spreken
si daden menegen dat herte breken
si sloegen al doet dat vor hem quam
si makeden menegen oec so lam
dat hi liggende bleef aldaer
ende ombe haer grote daden vorwaer
so es wael recht dat mense twaren
by namen nome wie si waren
die dese grote vromechede
daden hier ende anderswaer mede
dierste was die koninck ban
hi was die vroemste ridder dan
die by sinen tijden was
dander daerna zijt zeker das
dat was die koninck bohort mede
die vader was der dogetsaemhede
die derde was die koninck artuer
die was een die stoutste gebuer
sinen vianden die mochte wesen
ende also als wy van hem lesen
so was hi moeder der vromechede
ende suster van aller mildechede
ende dat kint der wetenheit
der eren ende der hovescheit
die vierde was antor ter ure
die ophilt den koninck arture
die vijfte was bretel van der mesleye
die seste ulfijn die sevende keye
die achtede grifflet die negende lucan
die tiende mares die elfte gwinnan
die twaelfte drians die dertiende belias
die veertiende flandris die vijftiende ladinas
die sestiende claudas die rode met
die seventiende bliot die achtiende maret
die negentiende blioberes
die twintechste canet es
die een ende twintechste was meliadas
gwinadan die twe ende twintechste was
die drie ende twintechste bladite die gaye
die vier ende twintichste cristofles die fraye
die vijf ende twintichste plantales
die ses ende twintichste lantoles
die sevenentwintichste choles ende ursijn
die achtentwintichste aygijn
die negen en twintichste calogrenant
die dertechste die begeerde grisolant
die xxxj breonder met
die xxxij was lambalet
die xxxiij die stoute kahenni
die xxxiiij maragni
die xxxv agenan
die xxxvj was modan
die xxxvij clarot was
die xxxviij osenan nadas
die xxxviiij was heer galet
die veertechste was gongier die cale met
baryt des koninck bohortes pete was
die een ende veertechste ende nadas
was merlijn die twe ende veertechste man
entie koninck leodegan
was die drie ende veertechste mede
die van hem niet scede ter stede
sint dat sine verloesten vorwaer
als gy hiervor gehoert hebbet claer
entese drie ende veertech quamen
den drossate te hulpe altsamen
van carmelide die vrome was
dat sceen daer wael zijt seker das
want hi ombe sterven nocht ombe leven
die banier niet en woude begeven
nocht ombe negene mesdaet sonder waen
die hem die koninck hadde gedaen
leodegan also als ic hier nu
te deser tijt sal zeggen iu
die koninck leodegan hadde een wijf
die edel ende scone was sonder blijf
die hi wan met siner vromechede
die hi dade in meneger stede
daer hi oec diende in langen termyne
met wapene ombe den koninck sorpine
die koninck was van arragoen
ende van den castele ende provensen doen
ende omb den groten dienst dien hi hem dede
gaf hi hem al dat lant entie dochter mede
wantsi was ene enege joncfrouwe
scone enten vader getrouwe
ende op haer stont te bliven al
dat konincrike groet ende smal
ende van den konincrike quam hem daer
groet soccoers die hem vorwaer
sijn orloge halp inden al
alse iu dit boec wael seggen sal
ende als die co leodegan ten tyden
sijn wijf brachte te carmeliden
brachtesi met haer ene scone joncfrouwe
die zijn drossate minde met goeder trouwe
ende hi bat sinen here den koninck alsoe
dat hise hem tenen wive gave doe
want hi hem lange hadde gedient
ende hadde gewesen alse sijn vrient
in provensen ende anderswaer mede
dicke in sinen dienst ter stede
ende van desmaels haddese die drossate
met herten geminnet bovenmate
entie koninck diene minde met trouwe
gaf hem gerne die joncfrouwe
ende doese die drossate hadde daer
onlangs getrouwet satsi daernaer
tener tafelen by anderen vrouwen
entie koninck beganse anscouwen
endesi dochte hem so scone wesen
dat hise begonde minnen na desen
ende oec seghet dit boec datsi was
die scoenste vrouwe daer men af las
ende aldus bleef dit lange alsoe
dat daer die koninck niet en dade toe
daerna gevil op enen sinte jans dach
dat hi den drossate so hi ierst mach
sende in ene reyse vermogen
tegen die sennen diene orlogen
ende sijn wijf was nu bleven
metter koninginnen diese haer beneven
gerne hadde wantsi mindese sere
doe gevil leodeganne den here
dat hi lach by sinen wive
ende wan een kint an haren live
dat jenover wart geheten naer
nu was die koninginne vorwaer
ene goede vrouwe ende wettich sere
ende diende gerne onsen here
ende ginck te mettene alle tijt
des gebrac selden des seker zijt
si en hadde dan sieck gewesen
ende opten selven nacht van desen
dattie koninck die dochter wan
ginck si des morgens te mettene dan
ende alsi tot des drossaten wive quam
vant sise slapende als ic vernam
so vaste dat si se liet liggen doe
ende ginck allene enwech alsoe
thaerer capellenwaert ende in hoere hant
haren salter zij iu becant
ende alle die wile si enwech es gegaen
stont op die koninck daerna saen
ende ginc tot des drossaten wive mede
hi lescede die kersen alle ter stede
doe ginck hi liggen neven haer
alsi ontspranc ende wart gewaer
dat hise woude minnen doe
si woude roepen hi sprac haer toe
ende zeide hi zoudese slaen doet
si lieten gewerden clein ende groet
aldus en dorste si roepen niet
ende haer weren haer niet en diet
hi en dade al sinen wille daernaer
daer wan hi oec ene dochter an haer
dus wan hi twe dochter wet vorwaer
ene an sinen wive ende ene aldaer
ende alse die koninginne oec bleef
van horer dochter als ic bescreef
vant men op haren scouderen staen
een teken als ene crone gedaen
ende also saen als die koninginne
bleven was in den beginne
so bleef des drossaten wijf ter stede
van ener sconer dochter mede
ende was so gelijc in allen sinnen
der dochter van der koninginnen
dat mense niet en hadde sonder waen
onderkent en hadde dat teken gedaen
ende men hietse beide jenover daer
ende waren beide wet vorwaar
opgevoedet te samene alsoe
ende doe die koninginne doet was doe
nam die koninck des drossaten wijf
ende hieltse tegen den drossate stijf
ende sloetse in enen torre daernaer
ombedat hi niet en woude vorwaer
dat die drossate sprake tegen haer
aldus so liet hise vijf jaer
ende als ment den drossate verweet
ende hem lasterde ende zeide gereet
waerombe hi metten koninge bleve
diene aldus te spotte dreve
doe antworde hi also houde
dat hine niet begeven en woude
hi en hadde sijn orloch eer geint
ende hi en waer boven komen omtrint
van allen sticken ende noch alsoe
hielt hi sijn wijf ember doe
die wile dat die koninck artur daer was
nochtan en woude hem dordas
die drossate in den orloge begeven niet
nu sal ic iu voert seggen daer ict liet
daer die drossate onder den seynen
metter banieren stont in den pleyne
te voet daer die drie ende veertich quamen
ende alsi den drossate te voet vernamen
mochte mense vreeslick zien gebaren
daer en mochte hem nieman ontvaren
dien si mochten daer geraken
si gingen menigen dode maken
die orse liepen daer achter velde
daer men die ridders ave velde
daer namen die sennen scade groet
eer men den drossate uter noet
brachte so was daer menech man
doet geslagen in den dan
daer moesten die sennen achtergaen
ende als sorganes hevet verstaen
ende sarphanes die scade groet
dat die hare aldus bleven doet
ende si noch al so vele liede hadden nu
dan die kerstene seggic iu
dadensi haer tamboeren doen slaen
ende haer basune doen blasen saen
ombe haer liede vergaderne daer
ende sorganis haer koninck daernaer
battelgierde sine liede seggic iu
die wile hi dit dede nu
quam keye die drossate ende lucam
ende griflet met enen moede gram
ende braken die batalie ontwee
ende elck van desen voerde mee
een sterck speer ende groet
ende keye reet in dat conroet
ende stac den koninck sornagwine
met enen speer ende dede hem pine
want hi gerakeden opten scilt
dat hi moeste over tilt
tumelen wten gereide int gras
hi vil so sere dat hi was
in ommacht ene lange stont
ende sine liede sij iu kont
meenden dat hi doet waer
ende lucam ende griflet daernaer
elck stac den andren in den scoet
dat hi niet meer op en stoet
als die sennen sagen van sornagwine
dat hi daer lach in dodes scine
ombedat hi so lange stille lach
sloech elck derwaert wat hi mach
ombe hem bescuddene daernaer
entie drie gesellen hielden daer
boven hem entie sennen woudene nu
daerop helpen seggic iu
maer die drie weerden dat daer alsoe
datsi des niet en konden komen toe
daer wart sornagins die here
vertorden utermaten sere
van den orsen eer hi daer
gereddet mochte sijn vorwaer
ende merlijn hevet nu vernomen
gene drie gesellen ende es komen
metter banieren derwaert
wat gelopen mochte sijn paert
ende cleodales die drossate was
gereddet daer ic hiervor af las
ende volgede mede merline
metten drie ende veertich in die grote pine
daer die strijt staende was meest
sine liede die dit hebben vereest
reden hem na ende hebben alsoe
alle die sennen dorbroken doe
ende alle die wile dat dit gesciede
so quamen des koninck caulans liede
ende des koninck pharaons mede
gevloen op sornagwine ter stede
ende opten koninck sapharins met
ende daer so wordensi nu belet
datsi vorder niet en vloen
ende bleven aldaer houdene doen
ende keerden hem ombe met hem daer
doe wart die strijt so swaer
datsi des koninck leodegans liede
achter deden te dien tyden
ende bogescote horen wy tellen
maer die drie endeveertich gesellen
en rumeden nie plaetse daernaer
wat men op hem sloech daer
maer so vele daden die sennen nu
datsi den koninck sornagu
geredden die tachteren was
daer wart die strijt verswaert dor das
dat hi hem gerne soude wreken
ombe dat hi was afgesteken
hi sloech met sporen in ter stede
ende sine liede volgeden hem mede
ende hi omberingede die drie endeveertich daer
ende liep hem vreeslick op vorwaer
ende als merlijn dit gesach
sloech hi met sporen al dat hi mach
ende dorbrac die batalie alsoe
ende sine gesellen volgeden hem doe
coenlike sodatsi daer naer
braken bander syde dor die scaer
ende daer ontmoeten si ten stonden
die heren van der tafelronden
die alle waren hermonteert
ende quamen te stridewaert gelaseert
daer dat teken was van den drake
doe sloegensi in ombe dese sake
ende holpen den drie ende veertich wel
nu wart daer die strijt fel
want al dat tegen hem quam daer
moeste daerde soeken vorwaer
daer wart menech speer te breken
doe ginck men metten swaerden steken
daer wart gegeven menech slach
die anxtlijck was ende sere wach
daer vacht cleodales die drossate seer
maer dat en besloetne min no meer
want hi ende sine liede twaren
van der plaetse gedreven waren
toter statwaert want sapharijn
die koninck dede hem sulken fijn
met sinen lieden sonder waen
datsi des niet en konden ontstaen
ende alsdat diegene hebben vernomen
die uter stat waren gecomen
daer ic te voren af zeide iu
dat haer drossate moeste nu
die plaetse rumen doe redensi
tegen hem ende stonden hem by
ende vergaderden an die sennen daer
ende sloegen er wel dusent daernaer
van den paerden ter aerden neder
die some nembermeer opstonden weder
daer verkoverden hem cleodales liede nu
daer wart dat geruchte so groet zeggic iu
dat ment mochte te dier wile
horen over ene halve myle
ende bander syde vochtensi sere ten stonden
die ridders van der tafelronden
entie drie ende veertich gesellen goet
die sornagwine wederstoet
met vijfdusent mannen vreselike
maer dese ridders sekerlike
en hadden niet lange mogen nu
tegen die vijfdusent geduren zeggic iu
want en wasser maer drie hondert daer
achte myn wet vorwaer
ende doe merlijn sach dese dinge
riep hi tot hem die drie koninge
ende zeide edel heren wat est dat gy doet
dat ic dese sennen nu sien moet
datsi vor iu so lange geduren
hier en sijn maer tien gigante ter uren
ende waren die gesconfiert nu
so waerdy delivreret zeggic iu
waer sijn si zeide doe die koninck ban
doe zeide merlijn nu siet voertan
waer ulfijn keye ende bretel
ende lucam ende griflet also wel
ginder stryden tegen hem nu
volget my ick salse wisen iu
doe sloech merlijn dat ors met sporen
datten tehant droech daer voren
daer die strijt herde groet was
ende anxtlike mede sijt seker das
ende daer die vijfridders tegen die tiene
streden met herde stercker pine
entie koninck ban die herde koene was
reet vor die ander alle nadas
ende ontmoete den koninck sornagu
die een swaert brachte getogen nu
dat geverwet was met bloede
doe sloech op hem met sulken spoede
die koninck ban opten helm alsoe
dat hi ter aerde moeste vallen doe
hi sloech hem af lippe ende nese
van den slach haddi sulken vrese
dat hi creet ende ginck vlien
wat hi mochte ende mettien
so sloech die koninck bohort mede
den koninck margaryse ter stede
opten helm des gelovet
dat hi hem clovede daer sijn hovet
toten tanden toe gereet
entie koninck artur god weet
sloech falente opten helm daer
enen slach die was so swaer
dat hi den helme een sticke afsloech
die slach ginck neder ende droech
hem den scinkel af daer
doe vil hi van den orse daernaer
ende ulfijn sloech balame doet
ende bretel cadroke in der noet
ende keye versloech dandevare
ende lucam terrine daernare
ende griflet menadoppe
ende galagrenans cadoppe
ende blioberis donate daernaer
ende doe die sennen dit sagen daer
datsi haer resen daer sloegen doet
haddensi des vrucht so groet
datsi lange hielden stille alsoe
ende zi zeiden onder hem doe
dat niet goet comen en es
onder al sulke liede zijt zeker des
want dat en zijn gene liede in scijn
maer ic wane dat duvele uter hellen zijn
tegen haer slagen en kan niet geduren
no wapene no man no paert ter uren
si en clovent overmydden tsamen
doe die drie ende veertich dit vernamen
entie gesellen van der tafelronden
datsi dus versaget stonden
liepensi hem op met so groter cracht
datsise int vlien hebben gebracht
ende vloen alle wat si conden gereet
tote daer die koninck sapharin street
tegen cleodales den drossate fier
ende als si waren vergadert scier
wasser daer wel twaelf dusent mede
doe liepensi opten drossate ter stede
so vreeslike ende so utermaten
dat hi die plaetse moeste laten
ende wart achtergedreven nadat
toter poerten van der stat
doe si dit in der stat sagen
begondensi hem so sere versagen
dat haer teken moeste rumen nadas
ende dat noch der sennen so vele was
want der hare maer sevendusent es
enter sennen twaelfdusent sijt gewes
oec waren si vervaert ten stonden
ombe die ridders van der tafelronden
ende ombe die tweendeveertich soudeneren
ende ombe den koninck haren here
want sine wisten waer si waren
die sennen quamen vreeslick gevaren
optie ander vor die stede
daer wasser in beiden siden mede daernaer
dusent nedergeslagen daer
entie drieendeveertich ridders
daer si die sennen deden vlien
so en lietse merlijn niet volgen dien
maer dadese daer al stille houden
ombedatsi hem verblasen souden
ende dade se beten daer ter stede
ende hoer orse vergorden mede
si daden alle dat hi hem hiet
als dit hervy van riveel siet
dat die drieendeveertich stille hielden daer
dade hi die van der tafelronden daernaer
al stille houden ende beten ten tyden
want si wouden sonder hem niet ryden
ende si vergorden oec haer paerde ter stede
ende setten haer helme te poente mede
daerna quam die koninck leodegan
tote merline ende sprac hem an
here zeidi es dat iu wille nu
dat die goede liede komen met iu
in dat geselscap merlijn zeide heer
by gode gaet ende ic begeer dat seer
want wy zullen des verbetert wesen
als wy vergadert zijn ende na desen
zeide hem des die koninck groten danc
ende keerde weder eer iet lanc
tote hervine die droech die baniere
ende zeide hem dese dinge sciere
datsi souden komen saen
ginder daer die ridder staen
ende dat sy ende gy nu zult wesen
in ener geselscap voert na desen
hervy zeide es dat haer wille heer
so begeerwy haer geselscap seer
ja dat zeide die koninck doe
ic hebbe des hem gevraget ember toe
nu sijt vorwaert gesellen mere
dat radic wel by onsen here
hervy zeide van hem by gode
soudewy die geselscap ontseggen node
dus saten si op in beiden syden
ende voeren in ener geselscap ten tyden
ende merlijn voer met siner baniere
vor die ander die hem volgeden sciere
ende al die wile dat dit gesciede
was cleodales ende sine liede
herde sere tonder binnendien
sodat si som gingen vlien
ende doe si sagen komen den drake
dien merlijn brachte dor die sake
des warensi utermaten blide
hem vloech uten monde tien tyden
vlamme ende vier ende dat sant vloech
ende stoef in die lucht hoech
ende doe dat vier vergaderde daeran
doe sceen dat al bernen dan
die lucht metten sande daernaer
doe die vrouwen die lagen daer
opten muren van daer nu sagen
merline daer komen ingeslagen
metten drake doe riepensi
ha ha heer drossate waer zydy
denket ombe waeldoen ter vaert
ende siet ter donker valeyen waert
wat troeste daer komet nu
cleodales sach ombe nu
ende sach ter valeyen waert
daer sach hi komen dat hi begaert
lange tijt hevet god weet
hi dankede gode ende riep gereet
sine liede ende dadese houden daer
al ombe hem ende zeide naer
siet ginder komet ons soccoers groet
dat ons sal losen uter noet
gy moget nu wel sijn te gemake
doe die liede sagen den drake
ende tsoccoers dat hem quam daer
men derf niet vragen wet vorwaer
ochtsi blide waren van dien
ende cleodales sloech in mettien
met sinen lieden in die sennen doe
als ocht geweest hadde des morgens vroe
also gerasc ende anxtleken
ginck hi noch die scaren breken
opten troest van den drake
ende merlijn quam met sinen gemake
tote by den sennen wetet dat
ende recht by der poerten van der stat
sloech hi met sinen gesellen in
so anxtlike in dat begin
dat si daer daden ter aerden storten
ende met slagen ende met horten
meer dan drie hondert sijt gewes
ende si en fineerden oec niet vordes
eer dan si quamen bandersyden
daer die drossate was tien tyden
ende doe si an hem vergadert waren
riep merlijn an die sine daernare
gy heren nu ierst sal men sien al
wie dat hier best doen sal
ic hebbe iu hier te proevene bracht
hier sal ic merken uwe kracht
ende als die koninck artur hoerde
merline spreken dese woerde
doe zeidi ten koninck banne ter vaert
ic en sach nie so goeden viliaert
alse merlijn es doe zeide merlijn
laet iu scempen nu maer sijn
ende scempet al dese weke genoech
gy sults dan wael hebben iu gevoech
dene tegen dander wet vorwaer
doe sloegen si dorse daernaer
ende reden in die viande nadas
daer haerre doen alremeest was
daer begonde die strijt nu groet
daer bleef menech senne doet
daer dadet die koninck artur so wale
ende dogede sovele te dien male
by toedoen dat daer merlijn toe dede
datten te wonder daer ter stede
alle die van den heer besagen
hoe hi die pine mochte gedragen
die hi daer dade te dier stont
joncfrou jenover sij iu kont
des koninck leodegans dochter vorwaer
leide haer hande tsamene daer
ende bat onsen lieven here
dat hine bescermen moeste voertmere
van scanden van scaden ende van der doet
dit bat si daer met ernste groet
ende weende van groter ontfermecheden
ombe die pine die hi hadde leden
al den dach daer si dat sach doe
ende noch dade maer ember toe
des hadde haer wonder al te groet
dat hi so jonc waer ende so goet
hi sloech met sinen goeden swaerde
menech hovet af dat vil ter aerde
hande arme bene mede
ridder dorclovede hi daer ter stede
ende orse ende scilde ende helme met
grosseerde hi daer te sticken dat wet
hi vacht so sere dat sijn helm nu
al te sticken was seggic iu
sodat hem die rant daer sint
van den helme ombe den hals hinc
maer hi hadde goede bescudders daer an
den koninck bohort ende koninck ban
die altenen te dien tyden
vaste waren by siner syden
ende wrachten oec sulc wonder mede
met steken met slagen daer ter stede
dat die sennen in dien dagen
niet en dorsten beiden hare slagen
entie dranck en was nember so groet
si dorbraken se met slagen groet
ende oec mede die van der tafelronden
daden dat daer wael tien stonden
dus was groet die strijt na dat
van tornasse die grote stat
daer was menech scone ridderscap gedaen
in beiden syden sonder waen
entie strijt hadde geduret daer
van des morgens wetet vorwaer
al tot der demster nacht toe
maer van der none so wart doe
die strijt alremeest vorwaer
want van sestien dusent sennen daernaer
so en esser maer negendusent gebleven
doe swoer sapharijn by allen die leven
ende by al sinen goede mede
hi ne sciede nembermeer van der stede
hi en soude hem wreken an diegene saen
die die sine aldus verslaen
doe riep hi clarele ende sortibande
ende gaydone ende mediande
ende tenebande ende morise
ende malore dese ridder van pryse
waren sine naeste mage daer
dese waren stout ende openbaer
ende hi bemaende hem daer saen
dat si hem in staden souden staen
hi seide men sal wale sien nu
wie goet ridder es onder iu
daer nam elc enen nuwen scacht
ende reden daer in met groter cracht
wat haer orse gelopen konden
sapharijn stac hervi tien stonden
dat hi ter aerden vallen moeste
hi stac oec terselver ioeste
antor metten orse daer neder
daerna stac hi griflette weder
ene wonde dor den halsberch daer
sodat hi vallen moeste naer
ende elck die met hem daer quam
stac daer enen neder als ic vernam
maer si en quetseden hem niet so hier
van desen was een die bottelgier
lucam daer vallen moeste nu
die ander gwinans seggic iu
die derde gales die vierde merangys
die vijfte keye die seste blioberys
die sevende winemers die achtede met
was brecians ombedit dat wet
so wart ginder een groet gehu
entie strijt was groet daer nu
si pijnden hem dese doet te slane
maer si en konden daer niet komen ane
al waren si te voet si waren stout
ende weerden hem met groter gewout
maer dat hadde onlange mogen geduren
en waer merlijn niet komen ter uren
want sapharijn pijnde hem daernaer
hoe hise mochte gedoden daer
hi es op leodeganne nu gereden
ende stacken met enen speer ter steden
dor den scilt ende also als hy
den speer neder droech daerby
stac hine dor die slippe mede
van den halsberch daer ter stede
dat die sper ginc dor dat ors alsoe
daer vielensi beide ter aerden doe
doe die van der stat sagen vorwaer
dat haer heer ter aerden lach daer
warensi vervaert daerby
si meenden dat hi doet sy
doe sloegen si alle derwaert
ende alse artur dat gewaert
van den gigante die daer nu weder
vier so goede ridder stac neder
swoer hi dat hi hem proeven soude
tegen hem nu met gewoude
hi nam een speer in die hant
doe sprack die koninck ban te hant
here wat wildy doen hiermede
gy en moget niet ryden nu ter stede
tegen desen vreesliken gigant
gy zijt te jonck zij iu bekant
dat gy soudet tegen hem josteren
gy en moget iu tegen hem niet verweren
maer ic sal tegen hem varen nu
by gode heer ic sweert hier iu
sprac artur hier sal nieman varen
dan ic selve want ic segget iu twaren
so hi stercker ende meerre es tontsien
so ic my bet proeven sal an dien
want nembermeer en mocht ic weten
wat ic waer no my vermeten
en proevedic my an desen niet
ende alse merlijn dit nu siet
riep hi quade blode ridder wi
houdy stille waerombe en doedy
niet dat gy hebbet begonnen nu
gy sijt vervaert duncket my an iu
doe die koninck artur dit verstoet
scamedi hem ende sloech metter spoet
dat ors metten sporen ende reet derwaert saen
die koninck ban zeide sonder waen
te merline gy doet grote sonde
dat gyne doet varen nu ter stonde
tegen den groten duvel dan
merlijn zeide daer en es negeen anxt an
maer nemet speer ende volget hem daer
ende iu broeder ende ulfijn naer
si daden alle drie die dinck
ende volgeden artur den koninck
ende alse sapharijn artur hevet vernomen
es hi overmoedech tegen hem gekomen
ende alsi daer byeen quamen
lietensi dorse loepen tsamen
wat datsi gelopen konden
dene stack dander daer ten stonden
optie scilde datsi braken doe
ende te sticken vielen daertoe
ende sapharijn brac sijn speer daer
tot siner hant toe vorwaer
ende quetsede artur in die side
maer en scade hem niet sere tien tyden
maer die koninck artur stac hem weder gereet
met sulker kracht dat hi dorreet
den halsberch enten lichaem beide
dat hi doet vil uten gereide
ende also als hy overleet
brac hi sinen speer gereet
dese joeste sach jenover nu
die in ener venstre lach zeggic iu
op enen palase by der muren
si lovede ende prysede nu ter uren
den jongen man ende vragede seer
wie dat waer die vrome heer
die haren vader hevet onthouden daer
by gode hy scijnt wel openbaer
van groten ende van goeden lieden
ware hi komen van onnutten gediede
hi en hadde den arbeit niet dorren bestaen
dien hi al den dach hevet begaen
hine hadde dan geweest wetet gerede
van al te hogen herten mede
ende sine gesellen oec sonder waen
hebbent daer al te wale gedaen
so dat mense prysen sal embermeer
die koninck ban als ic iu zeide eer
ende sine gesellen volgeden arture
daer hi was gevaren vuere
elck hadde een speer in der hant
ende zijn in den strijt gerant
daer stac die koninck ban sortibande
dat hi ter aerden vil te hande
ende oec nembermeer op en stont
entie koninck bohort sij iu kont
stac daer doen doet clariele
ende ulfijn stac doet gastinele
ende ter selver joesten so reet deen
moriase daer neder van hem tween
entie ander modianne
entie derde sortibanne
dese bleven alle doet opt velt
entie koninck artur was gestelt
an maleure ende an ferant
die boven antor hielden te hant
ombe hem daer doet te slane
dene hielten metten helme ane
entie ander sloegen sere daernaer
met ener gisarmen doe verhief daer
die koninck artur sijn goede swaert
ende sloech maleure metter vaert
dat hovet af ende als dit sach nadas
ferant die sijn maech was
doe verhief hi sine gisarme daer
alse den koninck te slane daernaer
op sinen helm met gewelt
doe droech die koninck sinen scilt
daertegen ende ferant sloechen daer
in so menegen sticken daernaer
dat hi vloech te dale doe
entie slach ginck neder alsoe
ende gerakede den koninck daer ter stede
op sine scouder dat hi mede
boech op dat gereide noch mee
entie gisarme brac ontwee
doe rechte hem die koninck op
ende gaf hem op dat hovet enen clop
metten swaerde so overgroet
dat hi hem toten tanden woet
entie gene vil doet daer nu
van den slage wart groet gehu
optie sennen die sere verveert
waren doe si sagen gesconfeert
haren heren ende verslagen
ende si nembermeer hulpe en sagen
dan grandane die haer baniere
droech ende daer koninck ban an sciere
doe vergaderde ende sloechen daer
optie scouder dat hine daernaer
ontledede al metter baniere
sodat si ter aerden vil sciere
doe vloen alle die daer waren
daer wart groet geiach nu twaren
van der vespertijt totten avende toe
jagedensise ende ginder doe
tote in die nacht dat donker was
si sloegen er so vele sijt seker das
dat van sestien dusent sennen twaren
maer vijfdusent en mogen ontvaren
dander bleven alle doet ocht gevaen
entiegene die waren ontgaen
voeren toten koninck rioene
ende telden hem van haren doene
hoe die koninge alle waren doet
ende al te male haer conroet
sonder wy die zijn ontgaen
doe swoer die koninck rioen saen
dat hi nembermeer sceide dan
hi en soude den koninck leodegan
doet hebben ochte gevaen
ombedit hevet hi ontboden saen
in denemarken op enen dach
daer zijn meeste heerscap lach
datsi daer brachten arm ende rijke
ende spise mede desgelike
tote tween jaren genoech voertan
te tweenhondertdusent man
dat lant van denemarken ter tijt
was herde groet ende herde wijt
daer hoerden vele lande doe ane
sassen almanien ende polane
hongerie vinegie ende vrieslant
dit was al onder sine hant
ende noch meer wetet vorwaer
wasser die hem tins gaven daer
ende daertoe oec tot al desen
woude hi so groten heer wesen
dat hi al die werlt woude dwingen
entie sennen die hi hadde doen bringen
die hi in allen lande hadde gesent
die daer die lande roveden omtrent
dat was ombedat die baroene
van den lande souden hebben te doene
genoech met hemselven zeggic iu
enten koninck leodegan niet helpen nu
ombedit haddise over al gesent
datsi die lande roveden omtrent
ende si haddens oec wael die macht
elken lande te doene met kracht
niet lang nadat koninck rioen ontboet
sine heren te komene ende sine genoet
wt al sinen landen wetet vorwaer
eer iet lanck so quamen daer
dat hire hadde tors ende te voet
twehondertdusent ende vijftich sijt vroet
vor die stat te deneblase nu
ende daer waren mede zeggic iu
twintich gecroende koninge ter stede
ende hi was die een ende twintichste mede
ende si hadden gebracht so vele spisen
datsi en darven in gener wysen
in meneger tijt ombe vitalie varen
so vol planteit haddensi twaren
met hem wt twintich koninckriken
daer was so goet tijt zekerliken
dat des nieman nu geloven soude
menechwerven met groten gewoude
so dade proeven die koninck rioen
ocht hi die stat konde ondergedoen
maer hi en konde niet ene blase
gescaden der stat van deneblase
si was so vast in allen sinnen
also lange alsi tetene hadden binnen
sone haddensi geen anxt daeran
si hadden den koninck leodegan
dicke ontboden dat hi quame daer
ende hi se bescudde want si vaer
ende menege anxt hadden groet
entie koninck hem weder ontboet
dat hi genoech nu hadde te doen
maer waer hi verledeget hi soude scoen
komen ende hem in staden staen
entie stat ontsetten kondi saen
hier zwiget dit boeck van den koninck rioene
ende van algader sinen doene
ende sal nu seggen voert ter ure
van den koninge arture
hier zeghet daventure twaren
dat die van der stat blyde waren
ombedat die sennen waren doe
verslagen ende verdreven toe
enter hare in der noet
so luttel waren bleven doet
ende datsi dus oec waren gesconfiert
dade merlijn mede dat hi visiert
entie tweendeveertich mede ten stonden
entie ridders van der tafelronden
nu zeget dit boeck hier ter stede
doe si alle verjaget waren mede
keerdensi met blijtscap in die stat
doe die koninck leodegan vernam dat
quam hi tegen die tweendeveertich daer
ende dade hem grote feeste naer
ende doe si alle vergadert weren
dede die koninck daer presenteren
den tweendeveertich zijt seker das
al dat goet datter gewonnen was
ende zeide dat waer haer met rechte
si haddent gewonnen met gevechte
wy en hebbent gewonnen cleen no groet
oec hebdy my van der doet
bescut ende van gevencnisse mede
si dankedens den koninge daer ter stede
ende zeiden zi en woudens niet ontvaen
daer komet noch tijts genoech sonder waen
dat wy gifte zullen nemen
maer gevet dat nu anders na iu betemen
doe zeide die koninck leodegan
sintemeer dat gy des niet voertan
nemen en wilt so nemet gy
ende deelet waer dat iu wille sy
merlijn seide ten drien koningen doe
datsi dat goet namen alsoe
doe namen sijt ende deeldent daer
na merlijns rade wetet vorwaer
sodat des hemselven en bleef niet
dat eens penninges waert was iet
des wordensi geprijset seer
so beiagedensi groet eer
in al den lande daer ter stede
ombe haer grote daet ende mildechede
dat men nergen af en sprac vorwaer
dan van hem lieden openbaer
si daden so by merlijns rade nu
dattet elc moste prysen seggic iu
ende artur gaf sinen waerde mede
ende siner waerdinnen daer ter stede
so vele goedes datsi daernare
altoes rike liede waren
doe dit gewin gedeelt was
zeide die koninck leodegan nadas
toten tweendeveertich soudenieren
dat hi en woude in gener manieren
voertmeer si en souden bliven nu
in siner herbergen seggic iu
ende gesellen wesen voert ten stonden
der heren van der tafelronden
dus warensi daer nu ontvaen
men dade die heren ontwapenen saen
doe sprac die koninck leodegan daer
siner dochter datsi ginge naer
ende pareerde ende name voertan
twe silverine beckene ende ginge dan
ende wiesce die heren met warmen borne
si was derwaert saen nu vorne
maer die koninck artur en woude niet
dat sine dwoege wat des gesciet
vor dat leodegan ende merlijn daer
beide hem hieten doen daernaer
ginck si hem wasscen den hals sijn
ende oec mede sijn anscijn
ende drogedet met ener sconer dwale
daerna ginck si wasscen wale
die ander koninge wet vorwaer
entie ander jenover die was daer
des drossaten wives dochter mede
si dwoech die ander heren ter stede
ende haren vader den koninc met
doe ginck die ander jenover dat wet
die des koninck leodegans dochter was
van sinen wive ende nam nadas
drie mantele ende hincse daernaer
den drien koningen ombe den hals daer
doe was die koninck artur voertan
een utermaten scone man
ende jenover besachen sere daerby
ende hi haer weder doe zeide si
onder haer tanden der ioncfrouwen
mach wael te moede zijn by mynre trouwen
daer sulc een ridder begeerte hadde inne
dat hi an haer woude soecken minne
ende met rechte mochte si oec mede
blyscap driven in elker stede
die minnen woude alsulc een man
ende met rechte soudese voertan
vermaledyen god entie werlt mede
die sulken manne minne ontseide
ende nembermeer waer si eren waert
diene ombe mynne iet beswaert
mettien waren die tafelen geleit
ende dat eten was al bereit
doe dade die koninck ban sitten gaen
den koninck artur vor hem saen
tuscen hem ende sinen broeder nu
wantsi daden hem daer seggic iu
al die ere die si mochten an
dit merkede die koninck leodegan
die daer ter selver tafelen sat
by der eren die zi hem daden ter stat
dachte hi dat hi haerre alre here was
ende hem wonderde oec sere nadas
wie die here mochte sijn
hierombe hadde hi groten fijn
dat hi dat wiste wie hi waer
ende sine gesellen oec daernaer
dit liete hi hem vele costen ter stonde
doe gingen sitten die van der tafelronde
neven die soudenier want in een
droegensi van vrientscape onder hem tween
die koninck leodegan dachte doe
god here zeidi of dat mochte sijn alsoe
dat dese scone vrome jonge man
dien si daer alle dienen voertan
mine dochter getrouwet hadde ter stede
want ic weet wael die waerhede
dat in so jongen manne so hi es
niet en mochte zijn des ben ic gewes
also vele groter vromecheden
als ic an hem gesien hebbe heden
en waer hi van groter konne niet
ocht dat es een geest als men siet
dien god hier gesant hevet mede
ende sine gesellen oec ter stede
ombe dit lant bescermene met
ende sterkene godes wet
doe dachte hi ombe dat wonder dat hi dede doe
ende alle sine gesellen oec mede
hi dachte hoe hi uter poerten reet
die vaste stont besloten toe
hi dachte voert sonder waen
hoe hine verloste daer hi was gevaen
haer tweendeveertich tegen vijfdusent man
ende daerna al den dach voertan
anxtelike seer gestreden hevet
dus dachti hierombe dat hi begevet
al sijn eten ende siner gaste mede
ende bleef sittende also ter stede
dit merkede hervy van rivel daer
dien dat leet was ende daernaer
stont hi op ende ginck toten koninck
ende zeide hem hemelijc dese dinck
here zeidi ic en sach iu nie eer
mesgrypen an negeen dinck so seer
als gy iu nu ter wilen doet
gy zoudet nu maken blydegemoet
dese heren maer gy sittet nu
ocht gy sliepet ende droemde iu
gy en zoudet iu dus niet gelaten
hervi zeidi doe by karitaten
ic dachte omb den edelsten zijt seker des
enten besten die in der werelt es
enten vroemsten ende ic en konde my
niet onthouden ic en moeste daerby
denken ende omb dese dinck zeggic iu
en zoude men my niet blamen nu
hervi zeide dat mach wael wesen
maer pinset daerombe genoech na desen
als gy des stade hebbet ende respijt
maer nu en eest geen denkens tijt
doer feeste ende blyscap deser heren
die wel waert sijn aller eren
dus liet die koninck dat denken varen
ende sijn dochter jenover twaren
diende vor artur ende scenkede hem nu
ende knielde vor hem seggic iu
die wile dat hi drinken soude
ende hi sach op haer also houde
met vriendeleken ogen te hant
si was die scoenste die men vant
si stont in horen rocke al bloet
ende op haer hovet een hoet
daer menech dier steen an stont
si hadde enen hals scoen ende ront
entie scoenste vlechten mede
die haer sloegen daer ter stede
toten gordele nederwaert
haer anscijn dat was so verclaert
rodelec mynlic met witten gemene
gemenget dat natuer negene
daer an gebrac noch an hoer lede
an hande an voete an vinger mede
noch an lichame wat helpet messaket
so en sach men negene bet geraket
ic en kan haer scoenheit niet volprysen
nochtan was si in alre wysen
ember also volkomen ende volmaket
in hovesceden ende also wel geraket
in goedertierenheit ende in mildecheden
in dogeden ende in soetecheden
ende in gestadecheit van sinne
dit ende meer hadde si al inne
dat ic al niet geseggen en kan
die koninck artur sachse doen an
die niet scoenre en mochte wesen
gelijc als wy van haer nu lesen
haer borsteline waren ront ende clene
alse twe appelkine gemene
ende haer lijf was witter dan die snee
wat machic an haer prysen mee
si en was te mager no te vet
maer tuscen den beiden dat best set
die koninck merkedese doe herde seer
ende dachte an haer ie lanc ie meer
hi dachte so vele an haer nadat
dat hi sijns etens al vergat
maer hi keerde sine ogen van haer
dat des nieman soude werden gewaer
die ioncfrou nam doe den nap god weet
ende zeide jonchere drincket gereet
wistic nu wael hoe gy hiet
ic noemde iu also ende anders niet
drinket ende en scaemt iu niet sint
ende en sijt niet versaget een twint
want by gode ten wapenen en zijdy
niet versaget duncket my
dat sceen wael heden zeggic nu
daer er vijfdusent sagen na iu
ioncfrou zeidi gy seght uwen wille
van den dinck zwigic stille
maer ic drinke gerne scone maget vry
van uwer hant ende god late my
des verdienen sonder uwe noet
dat gy my desen dienst nu doet
here zeide si gy en hebt des noch niet
te beginnen of gy dat gebiet
maer gy hebt my hondertwerf voertan
meer vergouden dan ic iu kan
want daer vergoudijt wel sonder waen
daer mijn vader was gevaen
ende gyne verloestet uter noet
ten andren male daer gy staket doet
die mynen vader hadde ter aerden
gesteken met sinen paerde
daer gy iu ombe aventuerdet sere
eer gy bescuddet mynen here
daer dady here met wapenen soe
dat al dat heer vor iu vloe
ay wie sach oit so jongen man
als gy zijt die dat dorste vangen an
dat gy daer vinget an gerede
die koninck artur liet haer ter stede
seggen van desen al dat si wille
ende sach vor hem ende sweech stille
ende nam den cop ende dranc alsoe
ende zeide joncfrou staet op daertoe
gy hebbet lange genoech gedient nu
gaet sitten joncfrou des biddic iu
haer vader zeide dat en mach niet wesen
dus diendesi voert na desen
van menegen gerechte dat daer quam
ende doe die maeltijt inde nam
entie amlaken op sijn gedaen
doe sprac die koninck ban saen
tot koninck leodegan daer hi sat nu
here my wondert sere van iu
want men hout iu herde vroet
dat gy iu dochter niet beraden doet
die groet ende scone es mede
dat gyse nu niet en gevet ter stede
enen vromen machtegen man
die iu holpe bescermen voertan
iuwe lant tegen iuwe viande nu
want my dunket wel te hoerne an iu
dat gy niet meer kinder hoe dat gaet
en hebbet daer op te blivene staet
dit lant dan haer allene
die koninck leodegan sprac na datgene
by gode here dat doet my torloge swaer
dat my hevet gedaen seven iaer
die koninck rioen van denemarke
die my hevet georloget stercke
dat ic daer nie sint toe konde komen
al had ics my gehat ondernomen
ende oec en quam my nieman toe
dien icse geven woude alsoe
maer quame my toe een ionc baseleer
die machtech waer totdat hi meer
ontsien waer dan ic nu bem
ende mijn orloge trac an hem
ic gave hem mine dochter te wive
ende mijn rike na minen live
ende by onsen here ic seg hier iu
ic woudet also waer als ic pinse nu
so soude mine dochter gehuwet sijn
in drien dagen na den wille mijn
an enen den besten baseleer
enen ioncman dien ic sach niet eer
ende ten wapenen die beste mede
oec onthoude ic na der waerhede
dat hi hoger man es dan ic sy
doe loech merlijn een luttel daerby
ende zeide toten koninck bohort al stille
dat hi dit zeide ombe arturs wille
doe sweech die koninck ban ter stede
ende sprac van andren dingen mede
ende liet bliven dat woert van dien
die koninck leodegan merkede mettien
datsi der talen niet en rochten
ende gaf daerombe een groet sochten
ombedat hem dochte datsi niet
en achten van den huwelike iet
ende hi sach die grote feeste mede
die men den koninck artur dede
overal van den tweendeveertich soudenieren
ende datsi hem dienden in aller manieren
ende onderhorich gelijc horen here
dit wonderde den koninc leodegan sere
ende wart bedroevet seggic iu
entie ioncfrou wart oec nu
artur so sere minnende nadat
datsi hoers selves sciere vergat
ende si woude oec wael na desen
dat hi haer geselle mochte wesen
ende haer man si hadden liever nu
dan ieman die levet seggic iu
die historie segget ons dat si was
die vroetste entie scoenste sijt seker das
entie beste geminnetste mede
die doe was in kerstenhede
sonder clarine die was ter ure
des koninck percides wijf van casinure
ende des koninck pelles dochter nadas
die van listenois koninck was
die nichte was des koninges des visscers met
entes koninges mede dat wet
die altoes zieck was van wonden
dene koninck hieraf hiet ten stonden
alein van den vasten eylanden
die tlant van listenois hielt in handen
alse dese koninck was van den wonden
altoes sieck in sinen stonden
entie rike visscer geheten was
die gewondede koninck als ict las
want hi was gewondet in sine dye
ende in siner kintheit secht men my
dat hi broen was geheten
maer hi hiet die rike visscer als wijt weten
ombedat hi enen visc vinck
dien hi sette na die dinck
optie tafle van den helegen grale
als men hier na sal seggen wale
dese rike visscer hadde den grael in hoeden
alse iu die historie vor bevroede
dien hem gaf joseph van aramathien
met hem te voerne ende siner pertien
ende hi was vader des koninck pelles
des koninck aleyns ende tlant van listones
haddensi gewonnen daerna
sint dat si scieden van india
dese twe koninge hielden tlant
des koninck pelles dochter sij iu bekant
si hadde in hoede den grael
si was scone ende utermaten noyael
ende wonede metten oudervader
ende hielt den grael altenengader
totedat galaat quam die dat wan
alse iu dit boeck hier namaels dan
verklaren sal hoe die grael nam ende
nu eest goet dat ic wende
ende kere ten tweendeveertich gesellen
daer ic hier voraf liet mijn tellen
doe die tafelen waren opgedaen
als ic hier voer dade verstaen
nam merlijn die drie koninge besiden
ende zeide wety wat nu ten tiden
in bertanien gesciet es
doe zeide die koninck artur na des
by gode merlijn dat wistic gerne
ic segget iu here ende niet te scerne
daer hevet geweest vor logres nu
ene grote batalie seggic iu
van den sennen die tlant aldaer
gerovet hadden wet vorwaer
ombelanc dat oever ende optie zee
ende alsi metten rove oec mee
vergadert waren met tien dusent man
ende te windeberes voeren voertan
so quamen vijf kinder op hem in scijn
die alle vive uwe neven sijn
ende doe telde hi daernare
hoe si alle vive gesceden waren
van horen vader ende moeder mede
sonder haer weten oec teldi ter stede
hoe si die poerten bescudden al
ende haer doen groet ende smal
teldi hi den drien koningen daer
ende hoe si ontvaen waren naer
van der stat ende hoe si zeiden
hoe si hore ridderscap saen ontbeiden
totedat die koninck artur haer oem
haerre so vele wil nemen goem
dat hise selve ridder make
laet varen zeide merlijn nu die sake
voert te denken van iu lant
gy hebbet daer nu so goeden warant
gy ne dervet nember sorgen nu
sijt blyde ende denket seggic iu
in weldoen nu vorwaert meer
want uwen lande komet te helpen heer
van constantinopele des keysers sone
die met hem bringet jonge barone
dat edeler liede kinder sijn nu
dese snllen iu dienen seggic iu
ende si willen iu dienen ombe die saken dinck
dordat gy se ridder zult maken
ende vele ander sullen komen omb die
ende ombe dit suldy werden heer koninck
boven alle die werelt gehoget nu
merlijn zeide die koninck ic biddes iu
segget my hoe die kinder heten
die meest hieraf zijn vermeten
here die ene hetet gawein
dander garies die derde agrawein
die vierde hetet gaheries
entie koninck lot haer vader es
ende haer moeder iu suster mede
entie vijfte hieraf ter stede
hetet galescins ende es
sone des koninck ventres
ende oec uwer suster kint vorwaer
entie seste die komen es daer
hetet sagrimor ende es mede
des koninges dochter sone ter stede
van constantinopele ende alle dese
sullen iu dienen daer ic af lese
ende noch menech ander here
die nu iu viande zijn herde sere
ende alle die wile dat merlijn daer
den koninge dit zeide quamen naer
alle die gesellen die des blide waren
doesi hoerden dese niemaren
doe sciedensi entie ridders mede
die daer waren in der stede
tharer herbergen waert saen
ende bleven daer sonder waen
ene lange tijt ende daden niet el
dan eten ende drinken ende hadden spel
enten koninck leodegan quam daernaer
menech man te hulpe vorwaer
ende binnen der wilen datsi daer lagen
so gesciede in dien dagen
den baronen daer ic af hier vor zeide
menege grote pijnlechede
als ic iu hier vertellen sal eer
ic van leodeganne spreke meer
ons segget daventure tehant
als die koninck tradeliant
van sinen gesellen gesceden was
als ic hier te voren las
so haddi vergadert twaelfdusent man
daer hi sijn lant mede hoede voertan
tegen die sennen daerna gevel
op ener aventstonde also wel
dat hem een sijn spie zeide dan
dat wael twintechdusent man
quamen dor zijn lant getogen
met groten getrecke also vermogen
doe vragede die koninck nu zegget my
te welker steden komen sy
tuscen der roetsen ende arondeel
die koninck ontboet sine liede een deel
datsi hem wapenen ende volgen hem naer
dit dadensi sciere wetet vorwaer
doe volgeden hem tiendusent wale
doe redensi hemelyc in enen dale
des morgens in der dageraet vroe
daer die sennen gelogiert lagen doe
doe deeldensi haer liede na das
in tween ende pollidemas
die neve was des koninges mede
leide dene scaer ter stede
entie koninck leide dander daernare
doe die scaren gesceden waren
voer pollidemas ter roetsen waert
daer die sennen lagen bewaert
entie koninck voer tot arondeel
dat was des koninck arturs casteel
die wael was besorget vorwaer
eer artur enwech voer van daer
ende pollidemas es so verre komen
dat hi die tenten hevet vernomen
daer si in lagen ende rasten nu
op haer bedde seggic iu
ende si en daden opter morgenstont
negene sciltwachte sij iu kont
ende pollidemas sloech in hem daer
ende doede daer menegen wet vorwaer
op sinen bedde entie op konden komen
hebben daer die vlucht genomen
beide tors ende te voet ter stede
ten casteelwaert van desen mede
die der sennen was ende oec twaren
sijn si som in den bosc ontvaren
die daerby stont god weet
ende pollidemas volchdem gereet
ende versloecher tiendusent daer
eer si ter roetsen quamen vorwaer
doe carnillen ridders worden gewaer
die den casteel hoeden aldaer
si waren alle doe opgestaen
ende alsise dus sagen doet slaen
haer liede gingen si hem wapenen daer
ende trocken wt te velde daernaer
ende daer wasser met die gevloen quamen
wel tien dusent nu te samen
doe si alle vergadert waren
sijn si tegen die viande gevaren
entie ander op hem weder daernaer
so wart die strijt groet ende swaer
ende alle die wile dat dit was
voeren die van arondeel wt nadas
dier wel hondert waren seggic iu
ende zijn an die vitalie komen nu
die pollidemas bescut hadde daer
ende voerdense in haren casteel daernaer
also vele als sire begeerden doe
ende sloten die poerten toe
ende sagen hoe vergaen zoude die strijt
die koninck tradeliant quam tier tijt
te sinen neve ende halp hem daer
want die sennen wet vorwaer
hadden hem gewapent nu meer
ende hem toernde herde seer
datsi den groten scade namen
dus sijn si vergadert daer te samen
met so groter kracht ter steden
datsi den koninck achter deden
entie koninck en konde oec mede
tegen hem gehouden negene stede
ende worden gedreven tot arondeel
daer blevensi houden onder den casteel
ende daer worden hem oevele doe
des koninges liede ic seg iu hoe
want van tiendusent man vorwaer
en blever maer vijfdusent daer
entie koninck was tachter herde seer
ende hadde die strijt geduert iet meer
hi waer daer nu gesconfiert saen
dit hevet die co metten c riddren verstaen
ende quam derwaert met vier dusent man
ende gemoete in sinen wege dan
des co tradeliant liede gevaren
die vloen ende gesconfiert waren
doe vragedi werwaert datsi vloen
ende zeiden hem die waerheit doen
hoe dat die koninck tradeliant
op dat sconfieren nu bleef te hant
den castele van arondele by
doe riep hy god here helpet my
dat ik te tyde mach komen daer
hi sprac tsinen lieden nu volget my naer
ende sloech sijn ors met sporen
ende reet al dat hi mochte voren
ombe te tyde te komene daer
si hadden gesconfiert geweest vorwaer
en hadden die van arondeel gedaen
ombedat si kersten waren sonder waen
entie ander heiden seggic iu
want die sennen waren ongelovich nu
ombedit holpen si die kerstene mede
met vier dusent serianten ter stede
ende troesteden den koninck tradeliant
wantet waren ridder valiant
die van arondeel daer quamen
maer doe si den koninck daer vernamen
van den hondert ridders doe wart groet
die strijt ende sloegen daer doet
vier dusent in dat vergaderen daer
die strijt wart so groet ende so swaer
ende daer bleef doe so menech doet
dat men daer reet in dat bloet
over den hoef van den orsen
so vele sloegen sire in der porsen
dat daer der sennen maer vjm quamen
ende als die sennen dit vernamen
worden si versaget nu
si en wisten negenen troest seggic iu
dan vlien dat dochte hem dat naeste
doe gingen si vlien met groten haeste
toten castele van der roetsen waert
ende hem volgede met groter vaert
die koninck van den c ridders nadas
ende tradeliant ende pollidemas
entie ander die met hem waren daer
ende sloegen er so vele doet daernaer
dat daer van den vjc die daer vloen
maer twe te live bleven doen
entie van den casteel arondeel
doe si vluchtich sagen algeheel
die sennen bleven si houden daer
ende en volgeden hem niet naer
ende riet hem een hiet ywin
metten witten handen hi zeide mettien
laet se hem volgen ende nemewy dat goet
dit dunket my dat beste dat men doet
doe daden si dat en namen daer
silver gout paerde spise vorwaer
ende voerden dat opten casteel daer nu
sovele dats hem nu sint seggic iu
en gebrac te negenen tyden
also lange alse geduerde dat stryden
entie twe koninge daer ic af zeide eer
die den sennen volgeden seer
daden den sennen anxte groet
ende sloegener herde vele doet
eer si quamen in den torre nu
maer als si in waren seggic iu
en dorstensi niet bliven naer
ombedat gescot datsi scoten daer
ende hem dochte beter dat keren
ende aldus voeren enwech die heren
entie koninck tradeliant
dankede den koninck sere te hant
van den hondert ridders daernaer
dat hi hem te hulpe quam daer
ende so wael stont in staden
doe hi so sere was verladen
ende hi zeide ten koninge saen
en hadden die van arondeel gedaen
ic hadde doet geweest daer ter stede
ocht gevaen ende mine liede mede
ic mach hem des danken ende iu
dat ic mijn lijf behielt hier nu
die koninck van den c ridders zeide daer
here wy mogen zien openbaer
dat onse here genadech is met
want hi der siner niet en verget
waer si sijn ende by aventuren
hi wil lichte nu ter uren
dat wy sine marteler werden hier
daerombe sent hi op ons die sennen fier
ende si hier ie lanc ie meer komen
ende oec heb ic dickewile vernomen
dat wy by nieman van onsen lande
en werden bescut van desen bande
des laet ons verkopen onse doet
dor die minne onses heren groet
ende ic zoudet anders korten zeggic iu
woude men mynen raet doen nu
hoe es dat zeide tradeliant
ic zegget iu here zeide hi te hant
dat men ontbode alle die baroene
ende elck brachte tsinen doene
so vele liede als hi konde mede
tote windeberes vor die stede
ende alse wy vergadert hadden al onse man
gingen stryden optie sennen dan
ombe onsen here ende blevewy daer
doet so sijn wy alle daernaer
onses heren marteler ende beter es
een goet inde zijt zeker des
dan lange te levene met onneren
tradeliant zeide maecty iu sceren
ende gy wet wel tegen enen man
die wy hebben si hebbender dan
twintech ende meer daer tegen met
maer ic wille wel dat gijt wet
willent die ander dus vangen ane
ic ben bereit dit te bestane
by gode zeide die koninck daernaer
van den c ridders ic wil vorwaer
mine boden senden an die baroen
ochtsi dese dinck nu willen doen
ende dat sijt my laten weten thant
in godes name zeide tradeliant
ic volges dat gy draget overeen
dus voerensi daer onder hem tween
tote daer die strijt hadde gewesen
onder arondeel vor desen
daer vondensi genoech van allen dingen
des men gedenken mochte sonderlinge
daer nam elc dat hi woude nu
men deelde niet anders zeggic iu
doe scieden die koninge daernaer
tradeliant voer te noergales daer
met vijfdusent man die hem bleven waren
ende agwiners voer daernare
met sevendusent mannen te maloant
ende doe hi quam in sijn lant
sende hi boden ten tien baronen saen
als ic iu hier voer dade verstaen
maer dit boec swiget hier ter stede
van den boden ende van den koningen mede
ende sal seggen van anguissant
die koninck was in scotlant
die historie zeget nu ter stede
van den koninck van scotlant mede
dat hi so vele liede hadde nu
datter twaelfdusent was zeggic iu
ende op enen maendach daerna gevel
dat der sennen vijf ende twintich dusent wel
reden tuscen toringen mede
ende lamwijck ene goede stede
daer haer provande soude komen doen
die mabon brachte ende orioen
ende sorbores ende maglores
dese bewaerden die provande na des
ende voerdense te windeberes mede
daer dat grote heer lach vor der stede
si verbranden die dorpe aldaer
daer si voeren verre ende naer
si doeden wijf kinder ende man
waersise vonden ende quamen an
dit vernam die koninck anguissant
ende dede sine liede wapenen te hant
twe myle vor den dage wel
ende quam ombe primetijt daer gevel
dat hi die sennen hevet vernomen
met brande ende met rove komen
ende si hoerden dat gekrijt
ende dat helpgeroep ter tijt
van den lieden die si verslaen
anguissant reet derwaert saen
met sinen hoepe daerinne was
wel sevendusent sijt seker das
ende gandijn van walefroi quam daerna
met sevendusent man als ic versta
entie achterhoede daer
die koninck reet in dat heer daernaer
van den sennen dat seggic iu
ende versloecher daer wel nu
meer dan tien dusent sonder fijn
onder hem ende sinen neve gandijn
eer die sennen vergaderen konden
dese gandijn was groet ten stonden
ten wapene oec was hi mede
daer men menege vromecheit dede
vor den casteel van brulant nadas
die miner vrouwen lorien was
die hi met krachte woude winnen
ende hebben tener vriendinnen
ende vor die stat te gandestroet met
die heer gawyn bescudde dat wet
met siner vromecheit als ic versta
als iu dit boeck sal seggen hierna
maer hier latic van hem staen tehant
ende sal seggen van den koninck anguissant
die tegen die sennen sere street nu
ende haddese tachter gedaen seggic iu
maer als die koninge komen waren
met horen lieden toe gevaren
die ic hier voer noemde iu
die metten twintechdusent quamen nu
doe waren die kerstene tachter seer
nochtan weerden si hem met groter eer
maer niet lange en mochte dat duren
want den sennen quam tallen uren
volkes genoech sijt seker des
want dat en was van windeberes
maer tien scottese mylen ende ombdat
quam des volkes so vele ter stat
dat die kerstene onder moesten gaen
want van veertien dusent volkes sonder waen
so en blever maer tien dusent te live daer
ende en hadde gedaen daernaer
ene aventure die nu gesciede
hi waer daer bleven ende al sine liede
dat geviel dat die koninck uriens nu
ende sijn neve bandemagu
datsi voeren uter stat sorhant
daer hi jonette inne liet te hant
met vier dusent mannen ombedathi woude
dat hi die stat hoeden soude
dese jonet was arturs suster sone
hi was vrome ende herde scone
ende bandemagus sone was
van sinen lesten wive sijt seker das
dese twe en waren niet out
ende hoeden die stat met gewout
ende met desen tween hoede die stede
ywen overdoem oec mede
die des koninck uriens sone was
enten hi wan oec vor das
an des drossaten wijf van gorre
die hi oec hilt in enen torre
ombe haer scoenheit wael vijf iaer
ende doe wan hi dit kint daernaer
daerna moeste hise laten gaen
want men te banne hadde gedaen
in allen kerken ende ombe die dinck
so moestese doe laten die koninck
maer dat kint nam hi met hem doe
ende gaf hem groet goet daertoe
ende dedet met ywene den groten nu
die zijn getrouwede sone was seggic iu
ende bevalne hem ombe trouwe daer
want hi mindene sere vorwaer
ende omdat hi in overspele gewonnen es
hiet menne ywen overdoem doer des
entie ander hiet ywen die grote
die sint doen hi hoerde die genote
van den koninck artur sinen ome spreken
so ne woude hi sint zekerleken
van nieman ridder werden na der ure
dan van sinen ome den koninck arture
dit zeide hi hemelijc te meneger stede
tegen sinen broeder ende ander liede mede
ende oec tegen sinen raet
ende alse sijn broeder dit verstaet
zeide hi dit oec te meneger stede
dese drie broeder ende meliogans mede
bleven hoedende die stat nu
entie koninck uriens zeggic iu
ende brandemagus sijn neve met
quamen nu ridende ongelet
daer anguissant gesconfiert was
doen die koninck uriens gewaer wart das
was hi des erre herde sere
ende dat toende wael die here
want hi sloech in met tiendusent man
die hi met hem brochte daeran
dier in den vergadren menech bleef doet
daer wart die strijt anxtlye ende groet
hier namen groten scade god weet
die sennen ende als anguissant weet
dat hem die koninck te hulpe es komen
hevet hi sine liede genomen
ende hevetse vergadert die waren gevloen
ende quam hem te hulpe als een lioen
doe began die strijt van ierst
die kerstene worden sere verfierst
ende sloegen menegen heidene doet
aldus die strijt so lange stoet
datse die nacht sceden dede
doe voer elc te siner stede
van desen koningen al te hant
die koninck uriens voer te sorhant
maer die sennen bleven liggende op dat velt
in horen wapene met gewelt
wantsi vruchten verraetnesse seggic iu
entie drie koninge die daer quamen nu
den sennen te hulpe in der noet
die waren nu geslagen doet
nu doet ons dit boeck hier verstaen
van den koninck uriens sonder waen
dien nu gevil een aventure
daer hi thueswaert voer ter ure
also als hi henen zoude ryden
vant hi houdende daer besyden
wel vier dusent sennen die gesceden waren
hiervoer van der groter scaren
ombedat si eer ten heer zouden wesen
die koninck uriens sach na desen
waer die sennen saten ende aten
daer dat scone was by ener straten
si meenden wael seker wesen nu
die koninck uriens ende bandemagu
sijn neve zagen in den tenten daer
groet lecht bernen ende claer
doe voeren si daer ende vrageden saen
wie die tenten daer hadde doen slaen
si zeiden die koninck barnagus
hevetse hier doen slaen aldus
si waren ongewapent daer
die koninck uriens riep daernaer
tsinen lieden vaste haestet hem toe
si gingen die tenten vellen doe
die tafelen vellen die spise storten
van den slagen van den horten
daer bleef doe menech senne doet
ic wane haerre daer luttel ontstoet
alse veertich van vierdusent mede
si bleven alle doet ter stede
ocht gevaen eer dat ten dage quam
die mane sceen scone als ic vernam
ende en konden hem verbergen niet
des quamen si in swaer verdriet
doe nam die koninck ende sijn neve daer
al den roef ende voerdene daernaer
tote sorhant in die goede stede
daer si nu bliscap hadden mede
niet lang daerna gevil nadat
doe si dus waren in der stat
dat daer boetscap quam van gawine
ende van garies ende agrawine
ende van galescins datsi sonder verlof
sijn gerumet haers vaders hof
dat des vader no moeder en wisten niet
hoe dese dinge nu sijn gesciet
noch geen van horen vrienden mede
ende zijn te logres in der stede
gereden ombe ridder werdene daer
van den koninck openbaer
merlijn en es daer niet in dat lant
hi es toten koninge leodegant
dit was daer gerecht vorwaer
maer die kinder willen daernaer
in den lande nu algader bliven
ende dat lant hoeden ende bedriven
tote dat haer oem wederkomet nu
ende hise ridder make seggic iu
oec seide men hem datsi groet goet
hadden gewonnen daer si sloegen doet
der sennen een groet deel in dat lant
dese niemaer liep daer tehant
sodat jonet hoerde dese woert
ende quam tsiner moeder voert
ende zeide lieve moeder ic wil varen nu
toten koninck artur zeggic iu
ende ombe hem te dienen mede
alse minen oeme in elker stede
of dat iu wille sij vrouwe verstaet
ic en willes niet sonder uwen raet
nu raet mi moeder des biddic iu
want mijn vader hevet bandemagu
sinen neve sijn goet gegeven
ende dat hem van iu es bleven
en kan hi mi genemen niet
also lange vrouwe als gy gebiet
so en mach hijt nu niet ontkeren
nochtan vrouwe by onsen heren
al soudict al verliesen zeggic iu
ic sal te minen neve varen nu
dienen den koninck minen oem
nu nemet mijns vrouwe eerlijc goem
dat ic suverlic moge komen daer
want ic hebbe liever wet vorwaer
daer te stervene dan hier ter stede
in gevancnesse liggene mede
als een vogel in ener gyole doet
nu biddic iu vrouwe dor oetmoet
dat gy my uwen wille secht nu
doe si dit hoerde dat zeggic iu
datsi weende van blytscepen
sodat si niet en konde gespreken
doe si sach dat hem dat herte alsoe
na synen hogen geslachte trac doe
daer si selve af komen was
doe sprac si tot jonet nadas
lieve kint wildy my laten dan
ende uwen vader ombe enen man
dien gy niet en wetet wat hi es
vrouwe zeidi des sijt gewes
hi es iu broeder ende mijn oem god weet
want al die werlt secht gereet
ende oec zijn mine neven nu daer
ende blivic nu hier wetet vorwaer
ende ic hem niet en helpe sijn lant
verweren ic waer embermeer gescant
gelijc dat myne neven nu doen
ende weet oec wael ombe geen ocsoen
wien lief wien leet ic en blive hier niet
alse die vrouwe dit nu siet
dat hi ember varen wil daer
lieve kint zeide si wet vorwaer
dat gy hemelijc moet varen nu
nu kies al hemelijc die met iu
varen ic wil iu sonder beiden
herde eerlijc doen bereiden
van orsen van gelde van al
sodat iu niet gebreken en sal
doe versach hem jonet van gesellen
oec ginc hijt sinen broeder tellen
ywen overdoem die zeide doe
ic wil met hem varen alsoe
die moeder dadese hemelijc bereiden
ende hondert gesellen met hem leiden
ende in den iersten slape oec mede
dadesine enwech varen ter stede
ombedat nieman weten soude
doe geleidene dor die woude
een ionchere hiet frangolet
die al die wege kende dat wet
ende jonet was van desen male nu
geheten ywein die grote zeggic iu
ende dat was sijn gerechte name met
maer in siner kintheit hiet men hem jonet
hier latic dese varen nu
ende sal vorwaert tellen iu
van den koninck ventres ter stede
ende van doriles enten sennen mede
daventure seghet hier ter stede
doe die koninck venter wiste gerede
dat sijn sone enwech was
wart hi so erre dat hi nadas
jegen sijn wijf niet spreken woude
in ener maent no gene vroude
en mochte hi sien no horen ter stont
doe geviel op enen donredages avont
in den meye dat een bode quam daer
die hem zeide wetet vorwaer
van ener groter sconferturen tehant
die hevet gehat die koninck anguissant
ende dat hi doet waer bleven saen
en hadde die koninck uriens gedaen
die hem wael te hulpe quam daer
doe quam een ander bode naer
die hem zeide hoe die koninck tradeliant
die sennen hadde gesconfiert te hant
ende doetgeslagen oec dat wet
entie koninck metten c ridders met
quam hem te hulpe ende wonnen ter stat
groet goet ende groten scat
des was hi blide in dene zyde
datsi dus wonnen in den stryde
ende in die ander was hi droeve met
ombe datsi verloren hadden dat wet
doe dachte hi dat hi oec ter uren
nu wil varen ende soecken aventuren
tuscen soreloes ende nortgales
daer een groet trepas tuscen es
ende alsi quamen buten der stat
sach hi verre vor hem nadat
groet vuer ende groet geluet
ende al die lantliede liepen wt
dat sceen ochtet al versinken soude
daer si quamen met gewoude
doe vragede die koninck wat daer waer
doe zeiden hem die liede maer
dat al die sennen die in der werlt zijn
in sijn lant waren comen in scijn
ende si verbernen alle die lande
ende si geredden hem vor brysolande
optie rivier van saverne geheel
by den water vor den casteel
ende ontbeiden haerre carinen daer
ende daer es met hem wet vorwaer
die koninck magondres ende pompins
die neve was des koninck hangins
entie koninck galens ende pinogres
met hem veertiendusent sijt seker des
ende dese destrueren al iu lant
als die koninck ventres dit bekant
dat hi ember sal hebben strijt
riep hi met luder stemme ter tijt
op sine liede zijt seker des
nu sal ic sien wie vromech es
die koninck hadde daer twaelfdusent man
daeraf makedi twe scaren dan
in elke wasser sesdusent vorwaer
doe beval hi dorilase daernaer
dene scaer te leidene also
die een vroem ridder was doe
entes koninges neve was herde naer
dander scaer leide die koninck aldaer
doe reet doriles ende quam
so verre dat hi die sennen vernam
die doeden man kinder ende wijf
ende roveden ende branden sonder blijf
al datsi vonden zijt seker das
ende dier wel veertiendusent was
maer si en waren niet al te gader doe
noch oec wael gewapent soe
ende doriles sloech in hem daernaer
so vreeslijc dat hi haer aldaer
eer die koninck ventres tot hem quam
wael tiendusent haer leven nam
entiegene die ontvloen te hant
liepen ten castele van briolant
daer die vier koninge lagen
ende doriles sloecher in dat jagen
so vele dat van veertiendusent man
maer driehondert en bleven voertan
ende doe diegene die daer lagen
haer liede aldus zagen jagen
riepensi wapent iu wapent iu gewelt
maer niet so vro en kondensi nu
hem gewapenen die ander en zijn met
op hem daer komen ende si hebben gevelt
vijfhondert tenten ende oec mede
tiendusent man verslagen ter stede
doe began men die trompen blasene daer
entie sennen vergaderden naer
so datter wel sestichdusent was
doe quamen die vier koninge nadas
met vier scaren geslagen toe
op des koninck ventres liede doe
ende doriles die quam hem tegen
ende brachte een speer gedregen
ende reet opten koninck galant
entie koninck op hem weder te hant
ende hi sloech doriles ter stede
dat sijn speer brac gerede
ende quetsedene luttel daer
ende doriles stack en weder naer
opten scilt dat hi ginck doer
ende doer den halsberch makede een scoer
dat die speer doer den lichaem woet
meer dan vierdehalve voet
entie koninck vil daer doet
alse dit den sennen wart bloet
dat haer koninck lach doet vorwaer
sloegensi op doriles daernaer
vreeslike maer doriles
weerde hem wel zijt seker des
daer wart die strijt vreeslic ende groet
daer bleef menech senne doet
want die koninck ventres
onder die pavelioene nu komen es
tuscen den bosc entie riviere
ende velledese daerna alle sciere
ende sloech doet dat hi daer inne vant
want si waren sij iu becant
al meest ongewapent daer
si waren alle doet bleven vorwaer
en hadde gedaen die koninck pignores
die hem te hulpe komen es
daer met sevendusent man
doe wart die strijt groet voertan
maer die koninck ventres dade so vele
met wapene daer in den nijtspele
dat hi die sevendusent sconfierde nades
ende doet sloech den koninck pignores
doe waren die sennen versaget sere
doe quam die koninck popims ter were
met sevendusent man ten stryde
doe wart die koninck venter ten tyden
achtergedaen ene bogescote wel
van den tenten doe wart daer fel
die strijt doe riep die koninck ventres
fy gy ridder vliedy dor des
weret iu wy en mogen ons nembermere
bet verkopen iu meerre ere
dan op iu viande die heyden sijn
offert hier iuwen lichaem fijn
onsen here die den sinen
ombe ons liet toter doet pinen
doe si den koninck dus hoerden spreken
sijn si so vaste in een gestreken
tegen die viande datsi se niet
en konden dorbreken wat gesciet
so lange hieldensi hem alsoe
dat die sennen alle doe
worden verwermt ende oec mede
tenden horen adem daer ter stede
ende doriles hadde oec bander side
des koninck galens liede in den stryde
so mat gemaket datsi vloen
tote op des koninck pompins liede doen
doe wordensi strydende alle daer
op des koninck ventres liede vorwaer
dit duerde toter vespertijt
doe quam koninck magondres in den strijt
met vijftiendusent sennen daeran
dien onwaert hevet dat so luttel man
geduren mogen daer ter stede
tegen so vele volkes als hi hadde mede
doe riep op hem magondres
gy heren ic bevele iu allen na des
also lief als gy my hebbet nu
en laet nieman ontvaren van iu
gyne slaeten doet doe dit sach
die koninck venter dat hine mach
niet gedoen tegen die grote scaren
is hi achterwaert gevaren
an dat foreest in ener straten
entie sennen volgeden hem utermaten
ende meendense alle doden ochte vaen
als hi in die strate quam keerde hi saen
want hi hadde den bosc achter hem nu
ende in ene hole strate zeggic iu
was hi daer nieman tot hem konde komen
dan van voer hebbic vernomen
hi dade vor hem setten haer spere
wie daer quame dat hise gewere
entie sennen quamen op hem daer
daer bleef er menich doet vorwaer
daer duerde die strijt toter nacht toe
dat deen dander niet en kende doe
doe moesten die sennen sceiden vorwaer
die grote scade namen ende swaer
entie koninck ventres voer mede
sciere in ene sine vaste stede
die viscant hiet daer lagensi
drie dage ende rasten hem daerby
ombedatsi moede ende gewont waren
doe voerensi te polles daernare
in ene stede die sijn was
die allernaeste lach des pas
daer warensi sere begaen ter ure
ombedat haer wapene menege scure
hadden dus zeidensi sonder waen
datsi in noden waren bevaen
daer si sulke scoer ontvingen
si prijsden sere van den dingen
daer quam die biscop jegen hem alsoe
die uriens ende ventres oem was doe
met al den clerken van der stat
ende prijsdene herde sere ombedat
ende gebenedyedense daer ter stede
entie biscop hadde gerne oec mede
gesproken jegen den koninck ventres
maer ombedat hi nu te banne es
ombedat hi hem sette iegen arture
ende an hem niet en hout nu ter ure
want hi haer gerechte here es
ombedit liet hi dat sijt seker des
dat hine niet en sprac ombedat
dus blevensi liggende in der stat
ende daden hem te gemake nu
hier sal ic vorwaert zeggen iu
van den koninck clarione
ende mede van der sennen done
hier seghet daventure mede
dat die koninck clarion nu ter stede
sine stede alle besorgede doe
met vleesce met wine van spise toe
ende hi geboet sijn lant aldoere
dat men al dat quick nu voere
coye scaep ende paerde mede
verre in den wout in hemeleke stede
ende alle die spien die men vant
dade hi vaen ende houden thant
ende op enen avont gevil daernare
dat vele sennen vergadert waren
in des koninck barnagus tenten ter stede
ende in des koninck malegans mede
die koninge waren van yrlant
dese beclageden hem sere te hant
van der scaden die si hadden ontvaen
vor der roetsen ende mede nu saen
die hem alle dage comet te handen
van den genoten van den landen
ende dat haer spise nauwede sere
daer stont op een ionc ridder een here
die dapper was ende zeide aldus
tot sinen oeme den koninck barnagus
ic soude nu varen voederen thant
in een herde groet vet lant
dat nu wel vol van allen goede es
woude mi des orlof geven amades
mijn vader ende mijn oem aglaant
want sonder haren orlof sij iu becant
en vaer ic daer niet doe sprac barnages
lieve neve nu berecht my des
welc es dat lant doe zeide hi
nortomberlant hetet dat koninck vry
daer woudic neven der savernen ryden
ende opter rivier van der ombren tyden
ende vor den casteel dorelosen torre
dit soude nu wesen mine porre
ende hier ombelanck es dat vetteste lant
dat men nu vint sij iu becant
doe zeide barnagus gy zout
kiesen die gy hebben wout
die met iu sellen varen nu
here zeidi des danckic iu
doe nam oriens scier daernaer
die hi hebben woude vorwaer
tote veertechdusent sonder dat wet
die te voet liepen oec met
dese voeren alle te sorhantwaert
ende branden ende roveden mettervaert
entie koninck malaant hi es
met sinen lieden bleven na des
vor windeberes die vaste stede
hi riep soriondes sinen neve mede
wat eest zeidi suldy iergent varen
jaic here zeidi sonder sparen
haddic liede doe zeide die koninck
nemet mijns volkes ombe dese dinck
also vele als gy wilt tehant
ende vaert in des koninck ydiers lant
ende nemet al dat gy vindet daer
hi dankedes den oeme sere daernaer
nam hi met hem veertichdusent man
die hi hebben woude voertan
so es hi mettien enwech gevaren
stoutelike al sonder sparen
daerna riep die koninck amades
hertrante sinen neve na des
ende zeide neve gy moet varen thant
te loenes in des koninck lottes lant
ende in orcanien mede god weet
ende nemet miner liede mede gereet
also vele als gy wilt nu mere
hi dankede des sinen ome sere
ende nam veertichdusent man ter stede
ende voerdese in des koninck lottes lant mede
ende begonden bernen daernaer
ende te rovene wet vorwaer
entie ander mede sonder beiden
daer ic hier te voren af zeide
ende alle die wile dat dese nu varen
hadden die ander koninge twaren
een parlement hoe si mochten nadat
windeberes winnen die vaste stat
daerombe ginck een water diep ende wijt
men hadde niet mogen doen ter tijt
met enen amborste overscieten vorwaer
daer ginck een rivier ombe ende daer
en stonden maer twe poerten doe
ende menech torre daer alsoe
vaste ende so hoge mede
dat men verre sach van der stede
men mochtese niet lichte winnen
en waer dat mense verhongerde binnen
die koninge gingen al ombe besien
ocht enech gewin daer mochte gescien
doe zeidensi dattet daer niet toe dochte
en waer dat mense verhongeren mochte
doe zeide die koninck magondres
toten koninck barnagus nades
dat es also hier gescapen nu
dat daer negeen gewin an es zeggic iu
sekerlijc zeide die koninck malaant
des volge ic wael nu laet ons te hant
die stat van clarense beleggen
wantsi en hebben negeen wederseggen
oec en zijn in desen lande allegader
al warensi vergadert al evengader
niet dat tiende deel dat zeggic iu
also vele liede als wire hebben nu
doe zeide die koninck barnagus daernaer
here wie wildy dat daer nu vaer
ic salt iu seggen al te hant
daer sal varen die koninck heer godebrant
entie koninck magondres
ende sinatores ende sorbares
die koninck sapharys die koninck cohas
die koninck plantor die koninck mathonas
die koninck sornagris die koninck ignores
ende elc van desen sijt seker des
sal onder siner banieren voeren dan
vor die stat twintichdusent man
dit was dat inde van den rade daer
ende si lovedent alle daernaer
doe bereidensi hem met snelre vaert
ende voeren daer nu te clarensewaert
ende belagen herde nauwe die stat
ende alle die wile dat gesciede dat
so es oriens metten sennen komen
als gy hier vor wel hebbet vernomen
in nortomberlant wet vorwaer
ende bernet ende rovetse daernaer
doe dit die koninck clarion vernam
was hi des toernech ende herde gram
ende ontboet den hertoge van cambenick
dat hi ten passe quame haestelic
jegen hem ter roetsen van margot
met al den lieden die hi in sijn gebot
hadde ende verkrygen mochte nu
doe hi dit hoerde seggic iu
dat hi doe nam twaelf dusent man
ende voer ten passewaert wat hi kan
daer vant hi den koninck clarioen
met dertien dusent man stout ende coen
ende doe si vergadert waren daer
voerensi op die sennen daernaer
daer sise sagen roven ende bernen tlant
in dat begin daer si quamen gerant
sloegen si der sennen vele doet
want der sennen een groet hoep
was gesceden also alsi
den roef haelden verre ende by
daer bleef er tiendusent doet ter stede
doe quamen die grote heren mede
met al den sennen ingevaren
doe was die koninck clarioen twaren
versaget ende dhertoge mede
nochtan haddensi groet volc ter stede
oec quam hem nu helpen meer
van den doloreusen torre die heer
ende cristofles ende sansidones
ende brioen sonder genade ende mares
entie here van salerne fijn
ende caringes ende gaudijn
die des koninck arturs neve was
dese lagen daer vor den pas
met vijf ende dertichdusent man ter stede
in dat enge van der roetsen mede
daer vochtensi vor den pas alsoe
vreeslike optie sennen doe
ende en hadde gedaen die pas ter uren
si en hadden daer niet konnen geduren
wantsi en konden allegader niet komen
si hebben daer haer speer genomen
ende scoten dene ten andrenwaert
daermede wart daer in der vaert
menech gewondet sonder sage
dus geduerdet daer nu drie dage
toten avende datsi binnendien
noit ongewapent en waren gesien
sonder des avendes alsi eten vorwaer
ende dat en was niet vele openbaer
dus latic daer stryden dese alsoe
tote dat ic daer weder kome toe
ende sal van den koninck artur lesen
ende van merline ende sagrimor na desen
hier seghet dhistorie vorwaert mere
dat die van tornasse grote ere
daden den heren zijt zeker das
om die victorie daer ic af las
die vor der stat gesciede daer nu
die koninck leodegan seggic iu
ende sijn dochter daden groet ere daer
den koninck artur wet vorwaer
si waer hem altoes gerne by
maer dat dat scande waer dachte sy
op ene tijt nam merlijn daer
die drie koninge te rade naer
ende seide hi moeste te logres varen
men hevet daer rades te doene twaren
niet daerombe dattet lant hevet geen ruwaert
want die genote sijn so beswaert
van den sennen datsi en mogen
op nieman varen noch orlogen
daer sijn liede in komen ter heervaert
van over veertech dachvaert
ende alle dage wasset dat heer twaren
hi telde hem hoe belegen waren
die stede clarense ende windeberes
ende hoe ene partye oec gevaren es
opten koninck loth ende ene ander mede
op clarione ende ydier ter stede
hi telde hem alle die stryde daernaer
die si gehat hadden vorwaer
ende hoe ywein die grote ter steden
ende ywein overdoem sijn gesceden
van den koninck uriens horen vader
dat hi daer niet af en weet algader
ende keye van strans ende ladinas
ende keye die clene zeide hi nadas
dese sijn wt horen lande gevaren
te logreswaert sonder sparen
ombe ridder te werdene van arturs hant
ende si en mogen niet komen in dat lant
ten zij by andren rade dan si hebben nu
des doet iu te gemake seggic iu
ende en varet nergen hier nochte daer
totedat ic weder kome vorwaer
ja merlijn zeide die koninck ban
ende wildy ons nu begeven dan
so warewy verloren al te male
here zeide merlijn so meendy wale
dat ic niet wederkomen soude tot iu
en denket des nember dat hetic iu
want gy haddet myne vrienscap verloren dan
ic en denke geen arch zeide die koninck ban
tote iu lieve vrient dan dat gy
mijn vrient zijt ende ic duwe daerby
ende merlijn zeide ic sal herde saen
hier weder sijn dus es hi gegaen
van hem also si en wisten waer
ende quam opten selven avont daernaer
daer blasys sijn meester was
die blyde es sijt seker das
si hadden onder hem feeste groet
daer telde merlijn blasyse al bloet
alle die dinge die gesciet waren
den drien koningen ende daernare
telde hi hem die stride groet ende clene
waer si gescieden algemene
dit screef blasys al daernaer
ende opten selven avent wet vorwaer
dat merlijn quam te blasysewaert
so was sagrimor in der vaert
met drien hondert gesellen te vaerne nu
in dat lant van logres seggic iu
ende quamen gevaren te wyssant
ende voeren over te doever thant
daer gereidensi hem ende zaten op haer paerde
ende voeren henen hoerre vaerde
si en kenden den wech niet daernaer
ende si en wisten wien vragen daer
want dat lant al verbrant daer was
die sennen haddent verwoestet vordas
ende eer si des iet worden gewaer
quamensi op een trop daernaer
van sennen die oriens hevet gesent
wael twintichdusent daer omtrent
die voeren ombe sohant vorwaer
ombedat hem nieman en zoude daer
scade doen van den rove nu
dien si gerovet hadden zeggic iu
doe quamen daer liede roepende seer
ende riepen lude op onsen heer
doe vrageden die kinder wat hem es
si zeiden die sennen sijt gewes
verbernen ende verstoeren dat lant
ende doden dat hem komet te hant
man wijf ende kinder
doe vragede sagrimor ginder
waer die koninck artur nu weer
te camelide zeiden si heer
ende wie es hier dan in siner stat
des koninck lottes kinder zeidensi nadat
ende waer zijn si nu zeide hi doe
te logres zeiden die dorpers alsoe
ende by gode en vaert niet voert
want gy werdet alle vermoert
ende waer staet logres zeidi naer
gy zijt wel in den wech zeidensi daer
en daden die sennen maer ombedat
moety varen enen andren pat
ende hoe verre es zeidi carmeloet
tien mylen maer si en zijn niet groet
doe sprac sagrimor by onsen here
ic en keer heden ic en sal ere
stryden tegen dese sennen nu
mine gesellen nu wapent iu
laet zien wie hem wel sal proeven
want wy des wel zullen behoeven
si houden in onsen wech hiervor
condewy haer scare breken dor
wi zullen wael komen te carmeloet
es dat sake dat wijs hebben noet
dus wapendensi hem alle daer
ende vergorden haer orse daernaer
ende saten daerop ende lieten lopen
si wouden hem selven dure verkopen
ende al die wyle datsi dus streden
was merlijn van blasise gesceden
ende was vor die stat komen nu
te carmeloet zeggic iu
hi quam als een out kranck man
ende hadde enen gescoerden rock an
ende ene matsue haddi mede
op sinen halse ende dreef ter stede
een hoep vees tote vor die stat
ende hi begonde roepene nadat
ende makede rouwe ende mesbaer
dat ment hoerde in der stat aldaer
ach arme god here riep hi doe here
hoe scone kinder zullen ember toe
haer lijf verliesen koninck artur lieve
dese scade en verwindy nembermere
verliesdy dese hier nu ter tijt
ay sagrimor die hier komen sijt
toten koninck artur ombe ridder te syne
ic wane gijs niet en werdet in scyne
hoe goeden vrient soudy wesen nu
artur mochte hi behouden iu
gawijn ende sine broeder mede
stonden opter mueren van der stede
ombe wtwaert te siene na den brant
die alombe daer was in dat lant
ende si hoerden desen ouden man
sere roepen ende spraken hem an
maer hi geliet ocht hijs en hoerde niet
ende sloech sine colve op die aerde siet
ende scudde metten hovede daernaer
alse ocht hi ontsinnen soude openbaer
hi sceen rouwe drivende swaer
hi vil op die aerde saen daernaer
alsocht hi in onmacht hadde gewesen
doe stont hi op thant na desen
ende nam sine beeste ende dreefse mettien
ocht hi te woudewaert woude vlien
doe riep hi waer es die ritterscap gevaren
van logres men zeide dat hier waren
des koninck arturs neven komen
die dit lant souden begomen
vorwaer si hoedent oevele seggic iu
alse si sullen laten sterven nu
dat wonder van der werlt al rene
alse gawyn hoerde datgene
riep hi driewerf vilein waerby
en wiltu niet spreken tegen my
entie vilein keerde zijn hovet daernaer
ocht hi niet en wiste waer dat waer
noch riep gawyn driewerf mede
doe sach hi opwaert daer ter stede
die ogen toe ende metten monde daer
al grinsende dat hem bleken daernaer
die tande ende zeide wat wildy
gawyn zeide dat gy spreket tegen my
ende komet hier nare nu na des
ende zegget my wat iu te wenene es
ic soude iu zeide hy seggene saen
en wouden my mine beeste niet ontgaen
neensi niet maer zegget nu my
wat iu dus te clagene sy
ende ombe wien gy weent des biddic iu
ic zoudet dy zeggen woudestu nu
dy pynen hem te helpene mede
gawyn zeide by myner waerhede
ic gelove dy nu dat ic van al
mire macht hier toedoen zal
here zeide die vilein ter stede
wie zijdy ende hoe hety mede
ic hete gawyn nem des goem
entie koninck artur es mijn oem
so sal ict dy zeggen zeide hi doe
nochtan en hebdy dat herte niet soe
dat gy se zult dorren bescudden nu
dat es des keyzers neve zeggic iu
van constantinople ende hetet sagrimore
ende was ten koninck arturwaert in rore
ombedat hine ridder zoude maken
met drien hondert vromer sciltknapen
ende drie dusent sennen hebbense begaen
die in horen wech waren gestaen
daer si tegen stryden so sere sekerlike
dat nieman en sach desgelike
ende kondestu dese bescudden nu
dune dades niet so wael zeggic iu
maer neen gy en hebbet dat herte niet
alse gawyn dit hoerde ende siet
datten die vilein blode scout
scaemde hi hem des met groter gewout
riep hi edele gesellen wapent iu nu
ende volget my na des biddic iu
doe hadde hire vier dusent saen bereet
daer hi haestelic mede henen reet
ende hi hiet den vilein dat hi daer
op een paert sate ende hise daernaer
leide daer die kinder vochten doe
entie vilein dade daer alsoe
hi leidese daer die strijt was groet
daer sagrimor vacht ende sine genoet
doe si daer quamen sagen si wel
dat die strijt was herde fel
ende dat sagrimor anxtlike street
entie scare dorbrac gereet
si hadden er driehondert doet geslegen
sagrimore en dorste nieman komen tegen
hi sloech so grote slage doe
dat die sennen vor hem vloen doe
hem en dorste nieman genaken
dan si van verre tot hem staken
ende scoten met speren tot hem daer
maer niet lange wet vorwaer
en hadde hi daer mogen geduren
doe quam gawyn terselver uren
inslaende met so groter mogenthede
dat hire twedusent storten dede
des was oriens herde onblyde
want hi en sach nie so luttel liede
hem so vromelic hebben geweert
hi nam een speer met snelre veert
ende sprac hi sal sulken steken daer
die des berouwen sal daernaer
ende hierenbinnen was gawein
so verre komen in den plein
dat hi ten kindren komen es
die moede waren zijt seker des
maer sagrimor stont vor hem daer
met ener axe wetet vorwaer
ende sloech alombe slage groet
dat daer iegen niet en gestoet
no halsberch no helm mede
hi en sloech dat al doer ter stede
hi was groet ende wael gemaket
ende van leden bet geraket
dan men enegen vant ten tyden
daer gawyn nu in soude ryden
by den kindren daer si nu streden
bescuddise vromelic ter steden
daer wart die strijt herde groet
daer bleef der sennen vele doet
daer wasser twintichdusent vergadert nu
want die gesceden waren zeggic iu
ombe dat lant te rovene quamen daer an
ende oriens hadde twintichdusent man
daer waren veertichdusent mede
ende oriens hadde sijn speer ter stede
ende reet op agrawein zeggic iu
die sinen neve gedodet hevet nu
des hi herde droevech doe was
hi stac agraweine nadas
onder die scouder neven der syde
daer dat speer dorginck tien tyden
dat hi ter aerden nederlach
doe gaweyn sinen broeder vallen sach
meendi dat hi doet hadde gewesen
hi voer tegen oriens mettesen
ende meendene met siner gisarmen slaen
ende thovet hebben geclovet saen
maer oriens droech daer den scilt tegen
dien hevet hi te sticken geslegen
ende van den helme een quartier
ende also die gisarme scampelde hier
van den helme nederwaert
so dorsloech hi achter dat paert
doe vielen si beide ter aerden daer
ende garies sloech oec daernaer
solimanne dat hoeft af saen
ende als die sennen dit verstaen
dat oriens ter aerden lach
reet elc derwaert dat hi mach
ende hieven hem op zeggic iu
maer hi was verduselt so sere nu
van den slage in sijn hovet sonder waen
dat hi op sine bene niet en konde staen
ende hi togede sulc gelaet mede
datsi meenden dat hi ter stede
sterven zoude doe makedensi
alle rouwe ende zere daerby
dat die batalie scoerde daer
ende hierenbinnen wetet vorwaer
hadden die kinder agraweine nu
wael gereddet seggic iu
nu hevet hem die vileyn wetet vorwaer
verwandelt in enen ridder daernaer
ende quam te gawine gereden
ende zeide vrient ic rade iu ter steden
dat gy trecket ter statwaert nu
met uwen lieden dat hetic iu
die wile dat dese haer zere driven
ocht gy sult hier alle doet bliven
ende voert die kinder met iu gesont
gy en moget iu niet verweren ter stont
doe gawin hoerde desen raet
te sagrimorewaert hi slaet
ende heet hem wellecome wesen
ende sagrimor dankede hem van desen
doe vragedem gawin wie hi waer
hi antworde hem ende zeide maer
dat hi des keysers neve es
van constantinople ende na des
vragedi gawine here wie zijdy
die ons so wael gestaen heves by
ic ben koninck lottes sone zeidi doe
ende koninck artur es mijn oem daertoe
ende ic hoede nu mijns oemes lant
ende hudemorgen quam my te hant
een out man ende dade my verstaen
dat gy van den sennen waert bestaen
doe quam ic iu te hulpe mede
noch zeide die man daer ter stede
die gawine ansprac daer te voren
en wiltu mynes rades niet horen
du heves genoech geclappet zeggic iu
en siestu niet dat al die werlt nu
op dy hier thant komet gereden
doe sach gawyn ombe ter steden
der sennen sovele komen utermaten
ocht al die werlt waer wtgelaten
doe zeidi te sagrimor daernare
here laet ons te carmeloet varen
wy en mochten ons niet verweren nu
gerne zeidi ic vare met iu
dus zijn si te carmeloet gevaren
die wile die sennen onledech waren
met horen heren die thant bequam
die des was utermaten gram
dat hi so sere geslagen was
hi sat op een sterck ors nadas
ende nam een speer in sine hant
ende swoer mochti hem komen te hant
hi soude hem den slach gelden saen
mittien liet hi henen gaen
wat sijn ors gelopen konde daer
entie sennen volgeden hem naer
ende verhaelden se met hem somen
eersi te carmeloet konden komen
maer sagrimor ende gawein
ende galescins ende agrawein
ende gaheries ende garies
dese zesse zijt seker des
daden die achterhoede wel
tegen die sennen al waren si fel
si ontfingen menegen steke groet
eer si quamen te carmeloet
doe sach oriens gaweine
diene gevellet hadde in den pleine
alse gy wel hoerdet hiervoren
hi kendene ende sloech met sporen
sijn ors wat dat konde gelopen
ende swoer by mahomete hi soudet bekopen
ende hi stac op gawine alsoe
dat sijn speer brac daertoe
daer hi neven gawine soude lyden
sloechne gawyn so sere ten tyden
met siner gisarmen opten helm mede
dat hine ter aerden tumelen dede
ende sagrimor sloech driante soe
dat hi hem die scouder ontlede doe
ende galescins sloech placidus daer
dat hovet af ende garies daernaer
stac daer neder gwinebanden
ende gaheries stac taurus te handen
ende agrawein fanelen mede
dese bleven alle doet ter stede
ende gawein ende sagrimor vorwaer
waren over oriens gereden daer
ende haddene gerne nu gevaen
maer die sennen quamen daer nu saen
dier so utermaten vele was
dat sine hem namen saen nadas
ende doe voerden sine enwech van daer
maer daer bleef menech doet naer
eer sine konden genemen nu
doe reden die ander seggic iu
ter statwaert al datsi konden
ende lieten gawine daer ten stonden
allene met hem twe gesellen
alse garies dit hoerde vertellen
ende sine broeder doe zeidensi ten tyden
dat si niet verder en souden ryden
si en souden die drie hebben vonden
doe keerdensi ombe ende daer ten stonden
ontmoeten si den vileyn mettien
dien si te voren hadden gesien
ende hi vragede hem waer si reden
ende si antworden hem ter steden
wy varen soecken gawein dat wet
ende galescins ende sagrimor met
oevele zeide doe die vileyn zijdy
hem ontvloen nochtan komen sy
niet verre van hier doe zagen daernaer
sise tegen hem komen daer
doe zeide die vileyn nu zie ic gereet
dat gy wel zoudet laten god weet
iuwe gesellen ende vlien zeggic iu
als gy uwen broeder ontvliet nu
die iu ombe al die werlt niet en liete
in genen vernoye no verdriete
doe sciede die vileyn van hem daer
ende si scameden hem sere daernaer
van der talen die zeide die vilein
doe quam tegen hem gawein
entie twe ander gesellen mede
die bebloedet waren te meneger stede
alse die gestreden hadden stoutelike
gawein vragede doe haestelike
sinen broederen waer die ander waren
an carmeloet zeiden si twaren
daer beidensi nu te desen tyden
doe gingensi vaste henen ryden
ende ontmoeten des vileyns paert
al bebloedet komen themwaert
doe dit die drie gebroeder zien
zagen si daerop ende loechen mettien
doe vrageden galescins waerombe si lachten
doe zeiden zijt hem daer ende sachten
alle die woerde die hi hem alsoe
hiervor hadde gesproken toe
daer dat gereide bebloedet was
so meenden si daeraf seker das
dat hi doet hadde gewesen
gawyn vragede sinen broedren na desen
ochtsi enege sennen gemoeten daer
diene mochten doden si zeiden vorwaer
neen wy broeder doe zeide gaweyn
laet ons dan soeken den vileyn
want levede hi dat waer scande groet
lietewyse hier liggen vor doet
si zochten alombe zeggic iu
si mochten lange zoeken nu
eer sine vonden want hi was
als een knecht gelopen nadas
met enen tronsone in dat heer doe
doe zy des niet en vonden redensi soe
ter statwaert daer zy ten stonden
hoer gesellen houdende vonden
hierbinnen oriens vorkomen es
die wt sinen sinnen zijt zeker des
welna was komen nu ter steden
ombedat hem gawyn was ontreden
hi swoer echt hi soudet bekopen
mochtine enegessins belopen
hi woudene levendich villen saen
ende dan doen slepen sonder waen
dus dregede hi gawine zeggic iu
die met sinen gesellen was nu nadat
te carmelot al in der stat
doe si daerinne waren trac men
die bruggen op ende gingen ten muren
ombe der sennen wille op aventuren
ocht si iet komen wilden vor die stede
neensi niet daer was groet vrede
doe gingensi hem ontwapenen saen
daer was sagrimor groet ere gedaen
doe men wiste wie hy was
dus lagen si twe dage nadas
datsi van den sennen niet en vernamen
anders dan si voeren tsamen
in des hertogen lant van cambenijc
ende in nortomberlant desgelijc
daer die ander sennen waren
nu latic van hem die tale varen
ende van den kindren te spreken mede
ende sal voert seggen hier ter stede
van den koninck clarione sekerlike
ende van den hertoge van cambenike
nu seget voert die aventure
van den koninck clarion ter ure
ende van den hertoge escans twaren
die nu sere tachter waren
doen oriens wederquam in dat heer
hi was erre ende verwoedet seer
van der scaden die hi hevet ontvaen
ende van der scanden die hem gawein heeft gedaen
hi vermaende sine liede nu ter steden
datsi koenlike met hem streden
doe hi ten passe komen was
daer ic iu hier te voren af las
ende hi beval hem sonder waen
datsi haer enen niet lieten ontgaen
doe gingensi slaen ende scieten mede
maer ombe negeen dinck ter steden
datsi gedoen konden sijt seker das
si en konden gewynnen den pas
doe togen si achter ende gingen logieren
opter savernen der rivieren
ende zeiden datsi den pas houden
ende tlant alombe roven souden
dus roveden sijt alombe daernaer
si vonden genoech te nemene daer
want dat lant was vol zeggic iu
si en hadden niet gevluchtet daer nu
si branden die huese alle doe
si sloegen manne wijf kinder toe
ende tvier datsi makeden daer
was so overgroet vorwaer
alse dit sach die koninck clarioen
ende dhertoge escam hi zeide doen
here si verbernen al onse lant
dat wy hier liggen sij iu bekant
dat en helpet ons niet een twint
ic riede wael dat wy nu sint
reden op hem daer sy sijn nu
ende stryden op hem dat radic iu
doe zeide die koninck saen nadas
heer hertoge latewy desen pas
so trecken si over groet ende smal
so eest in dees syde verloren al
doe zeide dhertoge so laet bliven hier
een deel van onsen riddren fier
ende laet ons met ener ander scaren
tegen hem nu vechten varen
in die syde van den bossce van brekan
daer zullewy ons hemelijc houden an
tote datsi met hunnen rove henetien
dan zullewy op hem komen nadien
ende hem den roef nemen dan
help zeide clarioen si hebben c man
tegen onser enen  wat zegdy
neen zeide dhertoge gy ziet wel datsy
gestroyet sijn al dat lant duere
daer en es nergent ter ure
twehondert tsamene dat zeggic iu
ende dat meestedeel legt vor den pas nu
doe antworde clarion en zeide besiet
heer hertoge ic en zegget ombe my nu niet
maer ic zegget ombe der goeder liede wille nu
dat wyse niet doerlic leiden zeggic iu
daer si scade hadden ende scande
doe antworden die goede liede te hande
ende ontfermeden hem sere met dien
ende zeiden here gy en dorvet niet ontsien
onsliede maer varewy wreken nu
onsen lachter dien wy sien vor iu
dat ons die viande doen openbaer
doe weende die koninck van jamer daer
sine liede zeiden en wenet niet
maer laet ons wreken onse verdriet
wy hebben liever dat wy sterven
dan wy tlant verliesen ende onse erven
die koninck zeide in godes name dan
doe koren si wt hore man
die den pas souden hoeden te hant
dat was een die here van norant
ende dhere van den dolorosen torre met
ende brune sonder genade dat wet
dese bleven met vele liede nadas
ombe thoedene daer den pas
ende dander voeren te woude waert
des nachtes ende in den dageraet
was dat weder scone ende claer
entie vogline songen daer
meneger hande soeten sanc
een sticke vor der sonnen opganc
zagen si koye ende swyne mede
vor hem dryven daer ter stede
ende alse die roef al vor was
volgede die koninck hem nadas
ende dhertoge ende sloegen in te samen
daer si metten rove quamen
wael met vijfdusent man
daer sloegen hem dese heren an
ende staken menegen senne doet
die heer van parne een ridder goet
nam den roef ende voerdene in behout
doe quam hi weder met gewout
tsinen gesellen wat hi kan
ende alse die sennen dit sagen an
datsi den roef hadden verloren
haddensi des groten toren
ende gingen vlien ten herewaert
entie ander volgeden metter vaert
so na den heer datsi des toren
wael mochten hebben wantsi verloren
al dat daer wael mochte hebben gewesen
si sloegen der sennen daer mettesen
sevendusent eer si hem ontvoeren
doese oriens hoerde dus in roeren
die daer lach ende hoede den pas
vragede hi den sinen wat daer was
doe zeiden si dat die kerstine
hem hadden gedaen grote pine
ende al horen roef genomen daer
doe geboet hi vaste daernaer
dat men hem volge eer si ontgaen
doe volgede menech den kerstenen saen
maer die kerstene waren ontweken
ende tot an den bosc gestreken
daer beidensi der sennen nu
daer wart gestreden dat zeggic iu
so anxteleke dat wonder was
dat enech kersten daer genas
nochtan dor al dese grote noet
bleef der sennen tiendeusent doet
entie kerstene moesten in den borch vlien
entie nacht quam mettien
en hadde die nacht entie borch gedaen
si waren doet bleven ocht gevaen
nu was oriens onvro twaren
datsi hem waren dus ontvaren
maer hi en dorste hem volgen niet
entie koninck clarion sciet
des morgens van den hertoge alsoe
ende dene gelovede den andren doe
soccoers te sendene hadden si des noet
also vro als dene dander ontboet
die hertoge voer te cambenycwaert
des morgens als die dach verbaert
voer oriens soecken metten seynen
die kerstene in bosce ende in pleine
doe vernamen si dat si waren
te cambenicwaert gevaren
doe dade hi gebieden vaste tervaert
dat men trac te cambenicwaert
ende sende vier dusent ribaude voren
ombe hem te bernen ende doen toren
entie ribaude liepen henen doe
ende branden tot cambenyc toe
ende als des dhertoge gewaert
riep hi te wapene metter vaert
ende voer ute met tweendusent man
ende bequam se daer in enen dan
in enen dale ende sloecher daernaer
dat van den vier dusent ribauden daer
maer en bleven te live veertich man
die sere liepen roepende daeran
ten sennenwaert hoerenkinder waer zydy
waer wachty wanne stady ons by
ende geonneert moete werden orioen
hine doe u allen ontliven doen
want gy onneerten nu aldus
swiget galgaerde zeide heer napinus
my es liever dat gy alle verslagen zijt
dan wy ons scieden nu ter tijt
ende wy daer dan waren bleven aldus
ende waer zijn si zeide heer napinus
si voeren enwech zeidi zonder waen
also vro alsijt hadden gedaen
reden si te cambenycwaert daernaer
doe voeren die sennen wet vorwaer
over te clarensewaert alsoe
datsi daer niet meer en scadeden doe
daer vondensi eenendetwintich koninge zeggic iu
die heer godebrant met hem hadde nu
doe oriens in dat heer quam na desen
hietene heer godebrant wellekome wesen
hi ontfincken met groten spele
want hi spise brachte vele
dattet heer des voer te bat
si prysedene sere al ombedat
si en achten niet vele op dat verdriet
dat hem hier vor es gesciet
opdat si die spise hebben daernare
ende doe dese dinge geleden waren
so sende die hertoge oec ter stede
metten heer van parne mede
van horen gewinne den koninck clarioen
spise genoech na sinen doen
ende vitalien van dien dat wet
datsi vor den bosce wonnen met
nu latic hier die tale van desen
ende sal van koninck uriens kindren lesen
die historie seget hier te hant
doe waren gesceden van sorhant
die twe broeder dat si quamen
te sorionden dat si vernamen
dat des koninck maglans sone was
in dat lant gelogiert nadas
van bredegan ende datsi daer lagen
ende hem rasten in dien dagen
want si waren moede sij iu bekant
van bernene in des koninck ydiers lant
ende als die kinder dit vernamen
trocken si tarondeel te samen
ombe der sennen wille die lagen daer
ende gawyn vernam oec vorwaer
die nu te caredol lach ter stede
dat die sennen daden groten onvrede
te bredegan ende hi ontboet ombdat
hemeliken alombe ter stat
dat men hem soccoers sende aldaer
dat hi vergaderde daernaer
wael dertichdusent goeder man
daermede voer hi te bredegan
daer hi nu was wael ontfaen
entie sennen wilden sonder waen
in dat lant roven hier ende daer
ende waren mede vergadert vorwaer
ende wasser wel veertichdusent by getale
ende twintichdusent ribaude wale
diet al verbranden datsi vonden
si quamen tarondeel ten stonden
in des koninck ydiers lant
doe dat die koninck vernam te hant
voer hi hem met veertiendusent man
toter kachien tegen voertan
daer die sennen souden lyden
daer street hi met hem tien tyden
ende dier was twintichdusent ter steden
ende daer wasser doen overleden
elve dusent ende tiendusent oec met
haddensi vorgesant dat wet
ombe die vorhoede te doene
doe horden seggen die kinder koene
dat die sennen al leden waren
des koninck ydiers lant ende gevaren
te bredeganwaert doe meenden sy
datter niet meer achter waer daerby
ende si gingen hem wapenen daernaer
dier vier hondert was vorwaer
ende trocken wt arondeel tsamen
ende reden so lange datsi quamen
in drie mylen na bredegan
doe si den pas leden voertan
so quam gereden belias daernaer
met tien dusent sennen vorwaer
die daer hoede nu den pas
want hi hem bevolen was
ombedat nieman hem soude
van bredegan scaden met gewoude
dese quamen nu optie kinder daer
die hem seer weerden vorwaer
ende bander syde vacht koninck ydier
als ic iu vor seide hier
tegen die twintichdusent sennen nu
ende haddese alle dodet seggic iu
en hadde gedaen soriondes
die nu wederkeerde dor des
die een groet volc brachte daer
oec suldy weten vorwaer
en hadde gedaen grote aventure
die kinder waren daer bleven ter ure
die wile dat dese dinge nu waren
so es komen echter twaren
die vileyn daer ic hiervor af zeide
die sagrimor bescudden dede
ende quam te bredegan te hant
daer hi nu gawine binnen vant
hi nam gedane van enen knechte
ende boven gegort ende gescort rechte
ende quam herde moeylike ingegaen
ende gaf gawine een paar letteren saen
ende knielde vor hem ende seide daer
datten ywan sere groete daernaer
sijn neve des koninck uriens sone
gawyn nam die letteren na dien doene
ende bracse op ende vant bescreven
an gawine ende an al myne neven
ic ywen des koninck uriens kint
groete iu sere ende doe iu bekint
dat ic sonder mijns vader orlof nu
ben enwech gesceden zeggic iu
ende ywein overdoem mijn broeder
maer dat weet wael mijn moeder
ende wy sijn komen te soridane
daer quamen ons die sennen ane
wael twintichdusent die op ons stryden
dat wy niet over en mogen lyden
entie koninck ydier voertan
strydet oec tegen twintichdusent man
opter cachie van arondele
ende daer esser achter noch also vele
ende als dese den koninge sijn leden
comensi ons opten hals gereden
ende zullen ons alle doet slaen dan
want onser en es maer vier hondert man
ende verliesewy daer onse leven nu
men sal iu dat verwyten seggic iu
menechwerf oec sal men seggen voertan
zie gawine den bloden man
die by siner groter blodechede
sine neven niet en bescudde mede
daer hijs wel die macht hadde doe
by god nu denket om ons alsoe
dat gy ons bescuddet iet saen
alse gawyn dit hevet verstaen
riep hi also lude als hi kan
vaste doet uwe wapene an
ende nieman en beide des biddic iu
dus gingensi alle hem wapenen nu
ende gawyn trac wt so hy ierst kan
ende hem volgeden twintichdusent man
die hi in ses scaren dede
dierste scaer leide mede
agrawyn die hadde drie dusent man
dander garies hem volgeden daeran
oec drie dusent die derde na des
leide sijn broeder gaheries
hy hadder drie dusent in siner scaer
sagrimor quam daernaer
ende leider drie dusent zeggic iu
ende galescins die hadder nu
oec drie dusent ende daerna quam
gawyn die daer oec vierdusent nam
ende hi voerde ene baniere goet
van swarten syndale ende daerin stoet
gebandet een lewe van sylver wale
nu latic hieraf zijn die tale
ende sal van ydier spreken mere
die tegen die sennen street nu sere
daventure seget nu ter steden
dat koninck ydier hevet gestreden
dat hi die sennen sconfierde daer
daer bleef menech doet vorwaer
in beiden zyden doe vloekede ter uren
die koninck ydier der aventuren
datsi oevele moeste varen
entie hem dede setten twaren
tegen den koninck artur mede
doe voer hi weder in sine stede
ende soriondes gemoete hem daernare
diegene die gesconfiert waren
ende vragede wat hem es te vliene
doe teldensi hem al dat gesciene
maer hi voer enwech sijt seker das
met synen rove die groet was
ende quam toter bruggen van diane
hem volgeden veertechdusent ane
som dadehise vor varen
die den roef souden bewaren
ende dese quamen daer die kinder streden
tegen die den pas hoeden ter steden
ende si reden vaste derwaert
doe worden die kinder sere vervaert
maer ywan hevet nu vernomen
agrawein van bredegan komen
doe zeide ywan kinder zijt blyde nu
ic sie soccoers komen zeggic iu
hoe mochtewy blyde zijn zeidensi doe
men komt ons van vor ende achter toe
wy moeten alle doet zijn ocht gevaen
doe zeide ywen overdoem saen
laet ons nu ombe keren scire
ende slawy neder an dese riviere
doe sloegensi over die brugge daernaer
ende dorbraken die ander scaer
si staken daer neder drie hondert wel
doe en daden si anders niet el
dan si trocken an die riviere
doe meenden die ander scire
datsi hadden gevloen daer
ende volgeden hem doe vaste naer
ende soriondes trac over die brugge
ende hem volgeden vaste opten rugge
die die brugge hoeden twaren
ende hebben die kinder nu ervaren
in enen bosce tuscen twe rivieren
daer waren si bleven in deser manieren
alle verslagen en hadde gedaen
agrawein die hem te hulpe quam saen
die dese iacht hevet gesien
hi sloech so vreeslyc in mettien
dat berch ende dal donrede gereet
daer wart die strijt fel ende wreet
dat men en sach nie luttel liede
hem bet weren ende t gesciede
datsi se achterwaert dreven nu
meer dan ene bogescote seggic iu
ywan die grote ende sijn broeder met
waren daer nedergesteken dat wet
maer si worden gereddet daernaer
doe quamen die vijftien dusent sennen daer
ende holpen die tiendusent sennen saen
daer waren die kerstene ondergegaen
en waer niet gekomen gaheries
die daer driedusent brachte zijt seker des
doe staken si der sennen vele neder
daer verkoverden hem die kerstene weder
ende drevense toter bruggen toe
ywen ende sijn broeder vrageden doe
wie diegene mochten wesen
die die sennen dus brachten in vresen
doe quam een jonchere tot hem daernaer
aches van sconenberge ende zeide daer
wat zijdy hier komen te ziene hoe dat gaet
ende wie die scone slage slaet
ende ombe te vragene wie si zijn nu
gy zoudet selve so slaen seggic iu
dat men zoude vragen wie gy waert
an die slage kent men die aert
waeraf dat een komen es
gy hout hier stille ende vraget nades
wie si zijn die wale hier stryden
die kinder scameden hem sere ten tyden
doe si dit hoerden seggen achesen
si sloegen in den strijt na desen
so vreeslijc ende dadent so wale
dat des in dat heer ginck grote tale
ende dat vor agrawein komen es
ende na gaheries die zeiden na des
datsi die waerheit hieraf wisten fijn
dattet des koninck uriens kinder zijn
doe quam agrawein an aches daernare
ende vragede wie die kinder waren
dat zijn zeide hi des koninck uriens kinder
ende wie zijdy here en die hout ginder
ic ben agrawein ende dat es gaheries
mijn broeder ende zijt zeker des
dat die koninck loth es mijn vader
entie koninck artur es mijn oem algader
doe wart daer blyscap groet te hant
dat dene den ander levendech vant
daer duerde die strijt lange tijt
doe quamen daer des seker sijt
diegene die die name brachten
ende dient bevolen was in wachten
dat was magalant ende pignores
met twintechdusent man sijt seker des
ende doe si ter bruggen quamen daer
zeidensi onder hem daernaer
dat si in die syde bet bleven ter tijt
totedat inde nemet die strijt
want achter ons en hebwy negene noet
oec sullewy wael verweren al bloet
die brugge datsi ons sullen niet
die name ne konnen genemen iet
doe sloegensy die tenten ende logierden daer
sorionder quam tot hem daernaer
ende vragede waerombe si logieren nu
wy sijn hier sekerre seggenwy iu
metter spisen dan ginder zeidensi
doe beval hi hem sere daerby
datsi hem te hulpe komen daer
opdat hi des te doene hevet naer
si zeiden si zouden doe voer hi seer
weder over die brugge toten heer
daer groet strijt was nu ter ure
daer was so groet die scofelture
dat daer menech man doet bleef
doe quam sagrimor diese dreef
achterwaert an sine fortse mede
hi sloech der sennen daer ter stede
so vele dat wonder was
maer wat si sloegen sijt zeker das
dat en halp niet een twint
doe quam galescins sint
met driedusent mannen gereet
hi sloech in daer men dus street
ende riep clarence ter uren
dat plach te roepen die koninck arture
daer moesten die sennen achterwaert
want galescins quam met sulker vaert
datsi vor hem niet duren mochten
want so oversere si vochten
dat sise tot optie brugge dreven
daer wart menech slach gegeven
want van dertechdusent sennen nu
en bleef er maer seventien dusent seggic iu
ende en haddensi negeen soccoers daer
by hem nu gehat vorwaer
si waren daer alle bleven doet
nu in deser groter noet
doe pignores ende margolant
dese noet sagen quamen si te hant
hem helpen met twintichdusent sennen daer
doe waren die kerstene in anxte daernaer
ende si en hadden maer vijftien dusent man
tegen dertichdusent nochtan voertan
drevensise achter in der noet
ende sloegen daer oec vele doet
agrawein ende gaheries
ende galescins ende garies
ywen overdoem ende ywen die grote
dese deden menegen ontmoete
wantsi waren die beste vorwaer
si en hadden niet mogen duren daer
en waer gawyn niet komen nu
met hem vijfdusent seggic iu
hi quam so vreeslyc ingeslagen
dat al die strijt moeste verwagen
hi hadde sine gisarme in siner hant
daer hi mede sloech zij iu bekant
man ende paert sloech hi daer neder
wat hi gerakede en stont niet op weder
want sijn slach was so groet
dat hi dat al sloech doet
helm no halsberch en ontstont hem daer
hi en sloeget al ontwee wet vorwaer
dus vacht hi toter nonen met gewout
doe wart hem sine kracht twevout
daer na so en was nieman voertan
hine vlo van hem wat hi kan
doe dreef hise over die brugge daer
daer vieler in dat water wet vorwaer
dusent die daer nederwaert vloten
die in der rivier verdrincken moeten
alse soriondes dit gesach
haddi des herde swaer verdrach
hi hadde gerne tegen gawine gewesen
haddi konnen komen te desen
maer si waren so dicke tien tyden
optie brugge men mochtse niet lyden
al hadde men daer mogen overvaren
si was so wale bewaert twaren
want gawyn ende sine broeder mede
entie ander kinder ter stede
dese hoeden die brugge so ten tyden
dat daer nieman dar overlyden
aldus was die brugge bewacht
thent dat quam in die nacht
doe voer gawyn entie kinder mede
te bredeganwaert in die stede
daer men blyde was sonder waen
dat die kinder waren ontgaen
si waren des avendes te gemake daer
ende aten ende dronken ende daernaer
gingensi slapen dat zeggic iu
ende soriondes die bleven was nu
vor die brugge hi nam raet
an sine hogeste liede dat verstaet
doe seide daer een hiet magolant
ic soude wel raden dat men te hant
sonder beiden die name voere nu
ten herewaert dat radic iu
ende laetse leiden pignores dan
ende men hem geve tien dusent man
daer hi dat kerrijn mede sal bewaren
ende wy sullen na hem komen varen
ende al ontmoeten hem nu kerstine
si en sullen hier letten metten kerrine
maer si sullen ten herewaert varen gereet
doe zeidensi alle dese raet god weet
dunket ons goet ende men dade alsoe
ende men ginck vaste torsen doe
ende pignores ginck enwech vorwaer
metter name ende daernaer
volgede soriondes met siner cracht
dus redensi daer al die nacht
datsi nieman ontmoeten nu
si reden so lange seggic iu
datsi te windeberes eer dage quamen
daer al dat heer lach te samen
daer warensi blydelike ontvaen
ombe der spise wille sonder waen
die si brachten want daer was nu
spise gebreck dat seggic iu
nu zwiget dit boeck hier van desen
ende sal van keyen van strans lesen
ende van gawyne ende ywen metten witten handen
wat si nu daden te hande
die historie segget nu twaren
dat die kinder blyde waren
ombedatsy te gader nu sijn komen
des morgens hevet gawijn genomen
enen bode ende sendene saen
toter bruggen ombe doen verstaen
ocht die sennen noch daer waren
die bode liep daer ende quam daernare
ende zeide si waren enwech gereden
daer en was nieman bleven ter steden
des was gawyn erre vorwaer
dus blevensi ene tijt aldaer
daerna vragede gawyn ywene saen
wie hem hadde doen verstaen
dat ic hier waer doe gy sendet my
letteren ombe iu bescudden daerby
trouwen neve daeraf en wetic twent
van my en was iu noit letter gesent
no bode mede dat seggic iu
des wonderde hem herde sere nu
ende hem allen diet hoerden daer
si daden soecken den knecht daernaer
in der stat maer si en vondens niet
no nieman diene gesien hevet iet
daerna quam bodescap gawine saen
dat in groter anxte nu staen
die soudenier die tarondeel lagen
want si meenden van dage te dagen
den casteel ende tlijf verliesen mede
des was gawyn droevech ende zeide
tot sinen gesellen wat radet gy
wildy in scotlant varen met my
dat waer derwaert goet nu varen
oec zoudic daer niemare twaren
van mynen vader vernemen nu
waer gy varet zeidensi varewy met iu
doe gereeder hem tien dusent wel
sterker liede jonc ende snel
ende reden met gawine enwech alsoe
si reden al meest by nachte doe
ende hemelyke wege ombedat zy
niet bekant en wouden zijn daerby
ende doe si lange hadden gereden
quamen si by den casteel ter steden
daer hoerdensi een groet gehu
want brangoris sone was komen nu
van leonois ende haddet al verheert daer
ende was ten castele komen naer
dien hi sere stormede ter stede
ende hadde twe vorborchte verbrant mede
ende in desen tyden waren in porre
joncheren die quamen van estragorre
die keye van strans geleide daer
ende keyadyn deser was vorwaer
hondert ende vijftich jonger liede tsamen
ende eer dese daer in dat lant quamen
so waren die sennen van hem bestreden
van den torre waren si som gesceden
ende in dat lant gevaren daernaer
ongescaert dene hier dander daer
ende quamen som also daernare
optie kinder die quamen gevaren
si sagen wael dat waren kerstine
si liepen hem op ende daden hem pine
ende sine hadden hem niet mogen verweren
maer opten castele die ioncheren
namen hem te hulpe drie hondert man
ombedatsi kerstene liede waren dan
ontfermdes hem ende stonden hem in staden
wantsi alte seer waren verladen
dese quamen met sulker cracht gereden
datsi se alle dorbraken ter steden
ende sloegen daer menegen senne doet
doe dese dus waren in deser noet
die sennen bliesen sere haer bosine met
ende makeden teken daer dat wet
datsi soccoers hadden noet
so quam daer een hoep groet
van den sennen ingeslegen
entie kerstene setten hem daer iegen
die vrome waren wet vorwaer
daer was ywen gossemaer
ende ywen metten witten handen
die wael dorsten horen lachter anden
dese waren tarondeel bleven nu
ende ontbeiden des koninck artur seggic iu
ombedatsi ridders wouden wesen
van siner hant dus blevensi by desen
liggende opten casteel gelijc soudenieren
ombe winnene in aller manieren
want si wt haren lande scieden
hemelyc met een ende dertich lieden
sonder goet ombedit diendensi nu
ende hadden gedaen sovele seggic iu
optie sennen hiervor vorwaer
datsi genoech gewonnen hadden daer
die twe daer ic af spreke ter steden
vrageden keyen ende sine gesellen mede
wanensi waren doe zeidensi
heren van estragorre zijn wy
ende soeken den koninck artur twaren
ombedat wy gerne ridder waren
van siner hant daer zeide doe
ywen wy zijn oec komen alsoe
ombe ridder te werden in der manieren
ende sijn hier worden nu soudenieren
ende wildy met ons blyven sonder waen
wy en sullen iu niet afstaen
ende als die koninck komt nades
dan varewy te gader daer hi es
si zoudent gerne doen zeidensi saen
ende binnen desen datsi dus staen
ende spreken so quamen hem an
van den sennen wel twintichdusent man
die alle op hem gingen slaen
ende van koninck arons lieden saen
quamen twintechdusent bander syde
tegen die kinder oec te stryde
doe haddensi gerne tarondeel
getogen weder in den casteel
maer si en konden si waren so begaen
si waren daer doet bleven ocht gevaen
en waer gawyn niet komen doe
met hem tiendusent die sloegen toe
ende makeden in die sennen een gat
daer bleef menech doet ter stat
hi dade daer menech averecht tumen
si moesten doe die plaetse rumen
ende doe gawyn ten kindren quam daer
vragede hi wie si waren daernaer
ende ywen metten witten handen
berechte hem des daer nu te handen
ende doe vragedi hem wie hi sy
die hem so wael nu stont by
ic ben gawyn arturs sustersone
ende quam hier gevaren ombe datgone
ombe te helpen hier een deel
die daer nu sijn in den casteel
doe bedankedes ywen gode daer
ende si sloegen in den strijt daernaer
ende sloegen der sennen sovele doet
datsi met hopen lagen groet
ende gawyn dade daer groet wonder
ende sine broeder alle bysonder
ende galescins entie kinder mede
des koninck uriens ende ales ter stede
ende aches dese sevene waren doe
vor in den strijt ember toe
ende sloegen so sere die sennen daer
datsi vor hem vloen daernaer
thent optie batalie daer aron lach
ende gawyn volgede al dat hi mach
doe quam daer een out man gereden
gawyn zeide hy nu went ontbeden
ende en volget hem niet meer radic dy
ende vare met dinen gesellen hierby
op desen casteel want du ne machs niet
dy nu verweren wat des gesciet
gawyn sach op den ouden man
die enen swarten toi hadde an
ende enen blomen hoet op dat hovet
hi sceen so out des gelovet
dat gawine wonder wesen dochte
dat hi opten paerde sitten mochte
hi hadde enen witten baert
toten gordele hangende nederwaert
ende hi zeide gawijn laet iu geraden
eer gy nu komet in meerre scaden
want dese kinder die hier zijn komen
mochten noch komen te groter vromen
den koninck artur uwen oem
gawyn nam des goeden mannes goem
ende dachte sinen raet te done
ende riep al sine gesellen na datgone
ende voerdese met hem tarondeel waert
entie oude man reet met snelre vaert
torkanienwaert wat hi kan
ende alse gawyn ende sine man
in den casteel nu waren komen
gingensi ten cantelen ende hebben vernomen
den koninck aron die nu brachte
menege sennen optie borchgrachte
die koninck lottes lant hadden verheert
die koninck loth haddem dicke verweert
maer int inde worden si overkrachtich daer
dat hi sijn wijf moeste vluchten daernaer
thent in den casteel van glacedoen
als hem die koninck loth sach doen
so groten scade in zijn lant
entie sine verslagen vor siner hant
vermaledyede hi dicke die ure
dat hi ie dade tegen den koninck arture
want daerby hevet hi sijn lant verloren
ende sine kinder des hevet hi toren
entie koninck aron hadde belegen
die stat daer hi selve in was ghetegen
doe dade hi sine barone te rade
ende vragede hem wat hi best dade
ende haer raet droech overeen daernaer
dat hi sine vrouwe name daer
ende sijn kint mordret alsoe
dat maer drie jaer out was doe
ende vijf ridder oec mede
ende voere te glacedoen ter stede
alle die ander souden voertan
die stat houden met sesdusent man
ende si en zullense oec niet opgeven
also lange alsi mogen leven
des avendes trac die koninck loth gerede
ende sijn wijf ende sine ridder uter stede
met mordrete synen kinde dan
dat die koninck artur an haer wan
als ic hier vor dede verstaen
tener poerten redensi ute saen
enes nachtes hemelike doe
ende reden die nacht ende dages toe
al toter nonen doe sach die koninck
den koninck tauruse na die dinck
met drien dusent sennen tsamen
die van arondeel quamen
ende geleiden des koninck arons roef daer
doe si den koninck loth sagen daernaer
sloegensi in hem met snelre vaert
daer haddet die koninck loth wel haert
maer hi en hadde maer vijfhondert man
ende hi weerdem stoutelike nochtan
want hi koene ende groet was
maer dat en halp hem niet sijt seker das
si moesten achterwaert trecken ende vlien
entie koninginne was gevangen mettien
maer een ridder ontvloe in der vaert
die vaste reet tarondeelwaert
hier latic dese aldus nu bliven
ende sal iu van gawine scriven
ende van den ridder die daer ontvaren es
wat hem gescien sal nades
daventure secht dat die kinder waren
blyde datsi nu waren ontvaren
tote arondeel dat zeggic iu
ende daer binnen doe si waren nu
quam een ridder haestlic gereden
op een ors van groten leden
ende sijn scilt dorhouwen mede
ende sijn halsberch te meneger stede
hi sach opwaert in den casteel
ende sach daer driven groet riveel
doe riep hi of daer ieman binnen es
die hem volgen dar nades
dat hi van genen manne van al
negeen ruwaert hebben en sal
doe vragede gawyn den ridder daer
waer hine leiden woude daernaer
entie ridder vragede wie zijdy
ic ben dat gawyn antworde hy
so sal ic dat hier nu seggen dan
dat gaet iu meer an dan enegen man
hier es in den bosc nu een aventure
die eerlicste gevallen nu ter ure
die se gedoen konde dat hy embermeer
prijs daeraf soude hebben ende eer
maer ic weet wel gyne hebbets herte niet
dat gy se gedoen sult dorren iet
ende al en wildy niet volgen my
nochtan sal ic daer varen seggic dy
gawyn was erre nu ter stat
dat hine blode hiet ende nadat
es diegene enwech gevaren
hi kende gawyns herte wel twaren
ende gawyn riep ontbeidet na my
ontvaert my niet indien dat gy
my wilt geloven dat gy my niet
leiden en sult daer my arch gesciet
ende helpen met sult iegen alle man
ic sal iu gerne volgen dan
doe ginc hem gawyn wapenen saen
doe quamen daer sine gesellen gegaen
ende zeiden si souden met hem varen
gawyn zeide si en souden twaren
hi en wil my maer allene daer
doe vragede sagrimor den ridder daernaer
of hy anders daer ieman woude nu
hier zijn sine gesellen zeggic iu
diene node allene laten varen
maer gy werdet des meer gebetert twaren
datsi voeren hier met iu
ende oec biddewy des iu alle nu
die ridder zeide die wille kome met
daventure is alsulc dat wet
wie dat daer komet nu ter ure
hi sal daer vinden aventure
doe was sagrimor herde blyde
ende alle die ander ende ten stryde
hem wapenensi dat si daernaer
hem sevendusent wtleiden vorwaer
ende alse gawyn ten ridder quam
ic segget iu dat hi sijn trouwe nam
dat hine omb negeen arch haelde nu
dat swoer hem die ridder seggic iu
dus redensi metten ridder daer
die nacht ende den dach daernaer
entes morgens gemoeten si ter steden
enen knape met enen kinde gereden
in ene wiege dat hi vor hem daer
brachte ende vloe daermede naer
doe vragede hem gawyn daer
wat hem also te vliene waer
die knape zeide doe dat hi es
metten koninck lotte ende secht vor des
hebben hem die sennen gesconfiert nu
ende sijn wijf genomen zeggic iu
daer hise soude voeren te glacedoen
nu ben ic met desen kinde ontvloen
dat koninck lottes ende sijns wijfs es met
ende dat iongeste van viven dat wet
ende zoudet gerne voeren in sekerre stat
doe zeide gawyn te hem nadat
en vliet niet meer maer voert saen
tot in genen bosc dat gy moecht verstaen
hoe dat met ons nu vergaet
wy sullen iu daer nu wael geraet
geleiden daer gy seker sijt
ende hi geloevedet hem daer ter tijt
doe sciede gawijn van hem daernaer
entie ridder haeste hem sere daer
ende reet vor hem ende zeide dat hy
hem dapperlike volgende zy
ende si volgeden hem vaste naer
ende quamen onlanck gereden daer
die koninck loth nu gesconfiert was
ende vloe te glacedoen nadas
metten riddren die hem gebleven waren
ende gawijn sach ombe daernare
ene scone vrouwe die die seynen
hadden by den haer in enen pleine
ende sloerden se also na haer paert
ende si riep op onse vrouwe metter vaert
genadelic dat sise bescudden moete
doe sloechse taurus herde onsoete
met siner wapender hant alsoe
datsi in ommacht op daerde vil doe
ende hi namse ende settese op sijn paert
ende si kreet sere ende gebaert
als een wijf die men slaet
ende liet haer weder vallen geraet
ende alse diegene sach ter stonde
dat hi se niet gemeestren konde
so nam hise bi den haren doe
ende slepedese na hem alsoe
ende sloechse in hoer ansichte nadas
datsi overal daeraf bebloedet was
uter nesen ende uten monde mede
hi slepedese so lange daer ter stede
datsi niet meer en konde gegaen
die ridder seide te gawyne saen
en kendy die vrouwe iet segget my
mindegy se ie so wreket se daerby
en alsse gawijn sach kende hise daer
ende hi wart so erre daernaer
dat hi wel na verwoedet was
ende sloech met sporen dat ors nadas
hi hadde een scerp speer in der hant
ende riep met luder stemme te hant
hoeren sone dief mordenare
gy sult die vrouwe laten dare
doe sach taurus gawine komen
hi liet die vrouwe ende hevet genomen
een speer ende reet te gawinewaert
si quamen te samene met snelre vaert
entiegene brac sijn speer daer
ende gawyn stacken daernaer
metten speer dor den lichame
dat paert ende man vielen tsamen
ende hi brac den hals ter stede
agrawein ende sijn broeder bede
sprongen van horen paerden daer
ende houwen hem te sticken daernaer
daer sloegensi in die sennen oec nu
eer si op hilden dat seggic iu
doedensi haerre tien dusent ende meer
gawyn was verwermet so seer
dat hi so vreeslike slage sloech
dat daer nieman dat lijf ontdroech
dien hi daer geraken konde
alle die sennen vloen ter stonde
ende waren blide die mochten ontgaen
doe keerde gawyn tsiner moeder saen
daer hi se hadde laten liggen mede
doe hi daer quam beette hi ter stede
ende namse in sinen arm alsoe
ende drreef so groten rouwe doe
ende al sine gesellen quamen daer
doe sine sagen maken selc mesbaer
si weenden met hem alle doe
maer doe sine broeder quamen daertoe
doe began van ierst die rouwe
ende als die woerde hoerde die vrouwe
ende dat geween ende dat mesbaer
sloech si haer ogen op daernaer
ende sach datse gawyn hadde doe
in sinen arme si sprac hem toe
si kendene wale ende seide ter stede
ach god vader der ontfermechede
ende diner moeder van hemelrike
iu tween danke ic sekerlike
van desen edelen troeste nu
dien gy my gesent hebt ic bidde iu
lieve kint gawyn zeide sy
dat gy niet meer en weent ombe my
ic en hebbe geen noet nu mere
maer ic ben gequetset nu sere
ende si vragede waer sine broeder waren
doe quamensi vor die vrouwe gevaren
met groten rouwe ende beetten nu
ende zeiden vrouwe wy sijn hier by iu
des dankedesi gode al te voren
daerna zeidesi ic hebbe verloren
mordret mijn kint ende minen here
die hem heden pijnde sere
ombe my te bescuddene seggic iu
want ic sachem allene nu
vechten tegen vijfdusent seynen
nadat sine liede uten pleine
verdreven waren ende som doet
ic sach dat men op hem scoet
met gaveloten ende met speren sonder waen
so vele en mochtes nieman ontstaen
ende hi en woude my laten niet
by negenen dingen wats gesciet
toter tijt dat icken mede
beswoer ende van my sceiden dede
doe sciet hy also droeflicke van my dan
alse men ie sach sceiden enen man
doe zeide gawijn vrouwe ic segge iu
wel waer mordret es nu
want die knape diene voerde heden
gemoete ic ende dadene ter steden
beiden in dat foreest hierby
maer ic en weet waer mijn vader sy
doe was die vrouwe vertroestet aldaer
gawyn dade water brengen daernaer
ende dwoech sine moeder daermede
haer aensichte hi dade daernaer ter stede
gereiden daer een leitiere
daer hi se op dade leggen sciere
ende si namen al die name aldaer
dat die sennen brachten daer
ende voeren daermede tarondeelwaert
ende si vonden den knape in der vaert
metten kinde des waren si blyde
si reden so lange datsi ten tyden
tarondeel quamen ende dreven doe
blyscap groet ende bleven alsoe
binnen den castele totedat genesen
haer moeder was ende doe na desen
voerdensise met hem te logreswaert
ende haren jongen broeder mettervaert
ende si lieten van haren lieden een deel
ombe daer te houdene den casteel
oec swoeren die kinder dat nembermeer
haer vader en krege haer moeder weer
hi en soude versoenet sijn eer ter ure
jegen haren oem den koninck arture
des was die moeder blyde ter stat
doe si die kinder hoerde seggen dat
si waren te logres wel ontvaen
doe dade gawyn vragen saen
ocht ieman den ridder kende daer
die gawine hadde gehaelt naer
daer hi sine moeder bescudde nu
hem en kende nieman seggic iu
noch en wisten waer hi gevaren es
dese niemare ginc so verre na des
dattet does vernam die herde vroet was
ende ginc tot gawine nadas
ende zeide gawijn kendy iet nu
dengenen die die boetscap brachte iu
van sagrimore ende voertan
van ywene te bredegan
gawyn zeide van desen no genen
so en kendic er niet enen
doe loech does herde sere
des wonderde gawine noch mere
waerombe dat hi loech alsoe
daer beswoer hy doese doe
by der trouwen die hi es sculdech arture
dat hijt hem seggen soude ter ure
does zeide gy hebbet besworen my
ende ic moet iu seggen daerby
maer gy moet my geloven vorwaer
dat gijt niemanne en sult seggen naer
gawijn zeide doe neen ic niet
does zeide nu merket ende siet
dit was merlijn al sonder waen
die hem vermaket als hi wil saen
in allen manieren groet ende clene
ende alle dinck oec weet gemene
hoe zeide gawyn es dat die man
dien die duvel hier vormaels wan
an ener joncfrouwen entie nadas
so wel met uterpandragone was
die selve is dat zeide does daer
god here zeide gawyn daernaer
hoe mochte dat embermeer gescien
dat icken hebbe also gesien
in dus meneger manieren nu
hi es dieselve seggic iu
zeide does want hi dat met gewelt
met nigromancien doet wat hi welt
doe zegende hem gawyn daer
van groten wonder ende zeide daernaer
dat hi gerne met hem soude wesen
bekant want ic weet wel van desen
dat hi ons minnet alse hi dus dede
dese dinge dor ons doe zeide does mede
gy sult hem sien wilde hi
want dat wy seggen onder iu ende my
dat weet hi al te male nu
des blevensi te logres zeggic iu
ende hilden dat lant tegen die sennen daer
stoutlike ende wel vorwaer
hier zwyget dit boeck van desen nu
ende sal van merline seggen iu
nu zegget voert die aventure
doe gawyn bescut hadde ter ure
sine moeder daer hem die ridder toe
hier vor geleit hadde alsoe
doe sciede hi van gawyne te hant
hi voer in nortomberlant
ende dit was merlijn die nu vaert
te blasise sinen meester waert
ende telde hem al daventure na des
die in den lande van logres gescien es
ende blasys screef dat groet ende smal
ende van hem so wetewy dat al
doe hine gesproken hadde nadien
zeide hi hi moeste varen besien
dat koninckrycke van bonewijc
dattet negenen scade neme sekerlijc
want die koninck bohort ende koninck ban
sijn twe herde getrouwe man
ende lietic hem scade doen dat waer sonde
want si sijn nu ter stonde
te carmelyde metten koninck arture
want die koninck claudes es nu ter ure
man worden des koninges van gales
ende sijn lant opgedragen ende es
met hem te romewaert vorwaer
haer lant van den keyser daernaer
beide tontfane op die maniere
dat hem die keyser sal senden sciere
soccoers op bonewyke nu
ende gaunes te destrueeren seggic iu
entie van rome sijn nu oec mede
getrocken met vele liede ter stede
ende si sijn bevolen wet vorwaer
pontes ende antonys te leidene daer
hem es bevolen dat sise begomen
dene was een radesman te rome
ende es een rikeman dat wet
ende dor haer vrientscap komet met
frolles een hertoge die oec es
antonys ende pontes maech zijt zeker des
ende brenget ute aelmanyen daer
twintichdusent man wet vorwaer
entes en weten die van gaunes niet
no die van bonewyck dat dit verdriet
hem aldus nu nakende es
ende souden groten scade hebben des
quamensi op hem daer onversien
doe die blasys hoerde began hi mettien
te wenene ende zeide te merlyne saen
lieve meester gy moet nu staen
in staden kerstenhede als te voren
dattet niet en werde verloren
merlijn zeide es dat nacht ochte dach
ic sal hem helpen waer ic mach
ende in rade ende in dade met
nochtan en es negeen lant dat wet
dat ic met rechte meer haten soude nu
dan dat lant daer seggic iu
want die wolvinne es nu komen daer
die den lewe sal binden vorwaer
met banden die niet en zullen zijn
van houte nochte oec yserijn
noch van sylver noch van goude
noch van lode noch met gewoude
van negenen dinge dat nu den dach
water noch aerde gedragen mach
nochtan sal hi so vaste zijn gebonden
ende so nauwe dat hi ten stonden
hem niet verroeren en sal daerby
god here sprac blasys wat zegdy
en es die lewe niet veel sterker dan
ende meer oec ontsien daeran
dan die wolf  ja hi zeide hi doe
ende dese woert horen myselven toe
zeide merlijn nochtan en sal ic niet
deser dinge my konnen gehoeden iet
met deser wolvinnen meent hi een wijf
die sint so bant den keytijf
met woerden die hi haer selve leerde
daer sine embermeer mede onteerde
als iu dit boeck hierna wel
altemale van hem seggen sel
blasys zegende hem ombe die woert
ende vragede ombe dat lant van gales voert
dat die sennen nu woesten sere
wat des gewerden soude vortmere
des en roeket iu niet zeide hy
want die koninck artur sal daerby
bet te vrede komen dan tonder wesen
den elven baronen ende na desen
sal hi die sennen doen rumen saen
ende bander side zuldy verstaen
en dade die grote vrientscap mede
van den wonderliken luparde ter stede
die komen sal uten koninckrike
van bonewijc die sekerlike
so groet sal sijn ende so sterc mede
ende so fier in elker stede
boven alle beesten groet ende clene
ende uten bloienden bertanien gemene
sal komen die grote lewe daernaer
dien alle beesten wet vorwaer
nygen sullen ende daerby oec al
die hemel mede verklaren sal
en waer dit niet so en pijnde ics niet
den lande te belettene dit verdriet
daer nu bonewyc in komen soude
ende ombedat my god met gewoude
den zin hevet gegeven ter uren
dat ic soude helpen dat daventure
van den grale soude komen nu
tenen inde ende oec by iu
ende by des koninck arturs tyden mede
so sal ic pinen hierombe ter stede
hoe dese dinge sullen mogen gescien
nu en vraget my niet meer van dien
blasys diet al hevet verstaen
settet in gescrifte sonder waen
ende merlijn voer te bonewijcwaert
ende hevet hem daer geopenbaert
leonsen van parne diene mettien
bekende want hine hadde gesien
te voren in des koninck arturs lant
hi dede hem grote feeste te hant
ende leonse zeide tot merlijn nu
gerne wistic een dinc van iu
merlijn zeide ic weet dat also wel als gy
wat gy nu hier wilt vragen my
leonse zeide doen of gy dat wet
so zegget dat my dan ic lyes iu met
ic wilt doen zeide merlijn nu
want ic herde lief hebbe iu
gy wilt my vragen by karitaten
waer ic die drie koninge hebbe gelaten
ende waerombe ic hier ben komen mede
leonse zeide my dunckt gijt wetet ter stede
des hadde ic wille te vragene iu
oec zoudict gerne weten ter steden nu
ic salt iu zeggen zeide merlijn doe
die prophecie es nu komen toe
dat dat serpent sal iagen ter stede
den lupart uten wilden woude mede
enten ouden lewe die daer te voren
so sterc was ende so verkoren
dat hem alle die beesten twaren
negen die daer ombe hem waren
ende gy hebbet enen quaden gebuer
die claudes heet ende herde stuer
ende hevet sijn lant ontvaen dor des
van den coninge van gales
ende van den keyser van rome mede
ende hebben hem hulde gesworen bede
entie keyser hevet hem gelovet te hant
hem nu te destrueerne dit lant
ende een hertoge mede heet frolles
die van aelmanien komet na des
dese willen dat lant wynnen saen
maer dat en sal na haren wille niet gaen
ombedit ben ic hier komen tot iu
ende gy alombe sult ontbieden nu
iu vrient ende iu mage mede
ende al dat koren ende dat quick ter stede
doet driven in gewarender hant
ombedat alsi komen in dit lant
datsi negeen dinck vinden dan
daer si mogen vangen an
ocht daer si van mogen doen scade
oec sijn si worden des te rade
datsi iu vreeslijc zullen oplopen
maer doet hem dat weder so sere bekopen
dat men daeraf spreke embermere
ende gy des hebbet lof ende ere
maer hoedet iu also lief als gy hebbet nu
iuwe twe heren dat verbiede ic iu
dat gy niet uter stede en keert
want gy zoudet werden al onteert
ende wet wel gy sult hebben saen
groete hulpe sonder waen
des goensdachs na sinte jans dach
want als ic iu seggen mach
so sal die strijt sijn tuscen trebes dan
tuscen loire ende arsonne vortan
twe ueren vor den dage sijt gewes
daer sullen die romeine entie van gales
entie van almanien oec mede wesen
gelogiert dan trecket iu na desen
so gy hemelikest moget te hant
dor dat foreest van darvant
ende en doet dit niemanne te verstane
sonder pharyne ende graciane
dese twe sijn getrouwe ende goet
nu siet dat gy den orber wel doet
god hoede iu ic vare henen nu
waer zuldy varen zeide leonse ic segget iu
ic sal varen int lant van carmelyden
toten drien koningen nu ten tyden
ende sal hem wysen ende oec leren
hoe si die sennen sullen onteren
entie gigante vangen mede
daer sal groet nu zijn ter stede
die batalie in den sinxendagen
des donredages sonder sage
dat men nie sach desgelijc
here nu biddic iu vriendelijc
dat gy myne neven groetet my
die twe koninge ende oec daerby
den koninck artur des biddic iu
ic salt gerne doen zeide merlijn nu
doe reet hi enwech ende quam nadas
an enen casteel die scone was
daer ene joncfrouwe op woende doe
entie casteel stont alsoe
an ene scone valeye daer
op enen berch ront vorwaer
een bosc stont daerby heet briokes
daer herde goet in iagen es
herte hinden ende damen mede
die joncfrouwe daer ic iu af zeide
was dochter eens mans hiet dyonas
ende vrou dyane quam dicke vor das
die godinne van den woude was mede
ende was by dyonas te meneger stede
want hi was haer pete doe
end daersi van hem soude sceiden alsoe
gaf si hem gichte also houde
dat hem vele goedes gescien soude
ende si zeide doe dyonas
die mane entie sterren geven dy das
dattu ene dochter zals wynnen dan
die lief sal hebben die vroedeste man
die van vertegiers tyden ie was
ende ombe die mynne sijt seker das
sal hi haer leren al die wijshede
die ienech wijf mach konnen mede
ende al datsi hem bit sal hi ane gaen
ende doer horen wille al zijn gedaen
dit gaf vrou dyane in gichten dyonas
daerna alse dyonas groet was
wart hi een goet ridder ende een scone
ende diende lange tijt na dat gone
den hertoge van borgonien soe
dat hi hem sine nichte gaf doe
die herde scone ende vroet was
dese dyonas mynde zijt seker das
vogele ende honde in siner kinthede
ende dese hertoge hadde oec mede
deel an den bosce van briokes
sodat die helchte sine es
entie ander was des koninck bans
ende doe die hertoge gehuwede thants
sine nichte so gaf hi haer
sijn deel van den bosce daernaer
ende al dat goet dat hi hadde daer
sose dyonas hadde vorwaer
dade hi doe in den woude maken saen
enen sconen casteel sonder waen
op enen sconen viver al wt
ombe van jagene hebben deduut
ende met vogelen ende met honden
te korten daer nu sine stonden
dus quam hi wonende opten dan
hi was dicke metten koninck ban
ende halp hem met tien riddren snel
te menegen stonden herde wel
tegen den koninck claudas
want hi den koninck ban getrouwe was
enten koninck bohort mede
ende ombe sinen dienst ende trouwechede
gaf hem die koninck ban daernaer
dander helchte van den bosce daer
ende rente ende lant mede dat wet
ewelyc te hebben ende sine erven met
ende dyonas was so dogentlijc doe
die daermede ombe gingen dat sine alsoe
daerombe minden dus woende hi daer
lange ende wan ene dochter daernaer
an sinen wive die heet nymiane
die was van herde scoener gedane
ende nymiane es in dietsce nu
also vele te seggene leric iu
alse in sals niet doen ende dit woert
sal op merlyne al keren voert
als gy hierna sult horen wel
dese joncfrouwe wies op daerna gevel
doe merlijn orlof hadde genomen
an leonsen dat hi es komen
in den wout van briokes voertan
ende nam die gedane van enen ouden man
ende ginck ter fonteynenwaert saen
daer die viver af quam sonder waen
entie fonteyne was herde scone doe
entie gront sceen onder toe
ocht hi al te male silveren waer
so sere blicte dat sant daernaer
ende optie fonteine quam nymiane
dickewile spelen dor sijn scone gedane
ende oec was si nu daer komen alsoe
daer merlijn doe quam gaende toe
ende als hise sach dachte hi saen
datsi scone was ende welgedaen
ende besachse daerombe te meer
doe zeide hi voert dat waer onneer
dat hi sine konst ende sine sin
ombe haer verliesen soude meer ende min
ende als hi lange gedacht hevet alsoe
ginck hi tot haer ende groette se doe
doe antworde si hem ende zeide sint
god die alle herten nu kint
die geve iu te willen nu voertmeer
dat iu goet sij ende niet en deer
ende negeen man el ende geve iu mede
also vele alse ic sleve ter stede
hebben woude doen hi hoerde dit
ginck hi optie fonteyne ende sit
ende vragede der joncfrouwen wie si es
ende si zeide tot hem nades
ic ben eens edel ridders dochter nu
ende in den castele wonic seggic iu
ende wie zijdy zeidesi dan
joncfrou zeide hi een wandrende man
ende soecke minen meester wat ic mach
die my scone konst te lerene plach
wat konste leerde hi u sprac die joncfrouwe
hi leerde my zeide hy by myner trouwe
dat ic wel enen casteel hier soude
te hant doen staen opdat ic woude
daer vele liede in souden sijn nu
noch zoudic wel meer doen seggic iu
ic soude wel over desen viver gaen
ende myne voete niet netten sonder waen
oec soudic ene rivier zijt zeker das
doen loepen daer negeen en was
by gode zeide die joncfrou ter stede
dit zijn konste oec woudic mede
dat ic se konde ende my herde vele
hadde gekostet  noch kan ic ander spele
zeide merlijn want men soude mogen niet
negeen spel nu gevisieren iet
ende also lange als ict woude doen duren
dat condic wel maken nu ter uren
by gode zeide die joncfrou nu
waer dat iu wille so soudic van iu
gerne leren uwer konst ter stede
ende op die vorwaerde dat ik daermede
iu vriendinne ende iu amye waer
dit woudic iu geloven wel openbaer
by gode zeide doe merlijn
joncfrouwe gy dunket my so soete sijn
ende so mynlyc ende so scone mede
dat ic nu alhier ter stede
van myner konst wil tonen iu
opdat gy myne vriendinne wilt wesen nu
want ander dinc en eesc ic niet een twint
die joncfrouwe wilkoerde dat doe sint
die haer niet en hoede tegen baraet
ende merlijn nu daer besyden gaet
ende makede enen caryn ter stede
met ener roeden ende quam doe mede
neven der joncfrouwen sitten naer
niet lange en haddi geseten daer
so quamen ridder ende vrouwen
uten foreeste gereden ende joncfrouwen
ende knapen een goed deel met
ende hielden hant in hant dat wet
ende quamen al singende alle mede
ten mochte iu nieman vertellen gerede
ende daervor quamen trompenaren
ende gingen in den caryn daernare
dat merlijn gemaket hadde daer
ende doe si daer inquamen naer
begondensi dansen ende reyen alsoe
men kondet half niet vertellen doe
dade merlijn enen casteel daer staen
die herde scone was gedaen
ende daert herde wel roek ter stede
ende daer bloemen ende vrucht stont mede
die soete lucht gaven daer
doe si dit sach wart si daernaer
herde seer verscricket alsoe
van den wonder datsi sach doe
sine wiste niet wat anegaen
si was oec tongemake sonder waen
datsi die liedekine en konde niet
verstaen wat si daerombe merket ende spiet
dan dat reprys ende dit was nu
als ic hier sal seggen iu
mynne begint met feesten openbaer
ende si indet met rouwen swaer
dit duerde aldus des seker sijt
van der nonen toter vespertijt
ende men hoerde daer herde verre nu
haren sanck dat seggic iu
want si songen hoge ende claer
ende desen sanck hoerden daernaer
die in den castele waren doe
daer die ioncfrouwe hoerde toe
ende quamen al wt ende zagen hier
den sconen casteel staen in dat vergier
entie dans ende rey was so groet
sine sagen nie des genoet
hem wonderde sere van den castele
ende van den vergiere in enen dele
datsi nie so scone en sagen nu
ende van den vrouwen seggic iu
ende van den ioncfrouwen wonderdem das
dat elke so wael gepareert was
ende doe die dans lange hadde gewesen
gingen die vrouwen ende ioncfrouwen na desen
sitten in dat groene gras
entie ridders oec nadas
rechten ene quinteine daer
ende gingen al boerdende daernaer
ende bander syde joesteerden seggic iu
die joncheren tegen die knapen nu
ende al in der prayeryen doe
ende merlijn quam toter joncfrouwen alsoe
ende namse metterhant daer nu
ende zeide ioncfrouwe wat dunket iu
soetelief zeidesi dat behaget so my
dat ic al te male iu eygen sy
joncfrou nu hout myne vorwaerde dan
by gode dat sij vor alle man
maer gy en hebbet my noch niet gedaen
dat gy my gelovet te leerne saen
merlyn zeide ic salt leren iu
ende gy sult dat scryven nu
want gijt wel konnet ende oec zijdy
wel geleert dat zeide hy
wat wety zeidesi dat ic scryven kan
ende dat ic geleert ben daeran
dat wetic wel zeide hi doe
want mijn meester leerde my alsoe
dat ic weet al dat men doet
by gode zeide die ioncfrou goet
dat es die scoenste konst here
die ic noch sach entie ic ere
leren soude ende wety iet van dien
dingen die nu sullen gescien
ja ic zeide hi mijn soetelief wel
god here zeide si wat soeckty nu el
gy moget nu wel laten genoegen iu
al dese wile datsi spraken nu
gingen hant in hant in snelre vaert
ridder ende vrouwen te boscewaert
al singende ende onlanges daernaer
wast vervaren si en wisten waer
die casteel entie dans vervoer al hier
sonder allene dat vergier
dat bleef daer staende lange nadat
ombedat hem des die joncfrouwe bat
endet vergier hiet men daer doe
die stede van vrouden ember toe
doe woude merlijn enwech sijn gekeert
wat zeidesi ik en ben noch niet volleert
merlijn zeide gy komet daer tyde genoech toe
want te leerne behoert stade alsoe
ende oec en ben ic niet seker nu
van uwer minnen dat zeggic iu
ende wat zekerheden wildy
dat ic iu doe dat segget my
ic wille dat gy my iu trouwe gevet
mijn lief te sijn also lange als gy levet
ende mynen wille met iu te done
die joncfrou bedachte haer ombe datgone
ende zeide dit sal ic doen daerby
in dien dat gy eerst leret my
al dat ic wille ende hi zeide saen
aldus wil ic dat hier anegaen
ende si gaf hem haer trouwe alsoe
daer leerde merlyn der joncfrouwen doe
ene rivier te makene nu
waer si woude dat seggic iu
ende staende also lange alsi woude
ander konst leerde hi haer menechfoude
die si screef alle daernaer
dus was hy toter vespertijt daer
doe nam hi orlof ende woude gaen
doe vragede hem die joncfrouwe saen
welke tijt hy weder konde komen daer
in sinte jans avende zeide hi vorwaer
sal ic hier weder tot iu komen
dus hevet merlijn orlof genomen
ende voer te carmelydewaert saen
hier laet dit boeck sijn spreken staen
van merlyne ende segget voert seggic iu
van den koninck metten c ridders nu
die sine boden wt hevet gesant
als ic iu hiervor dede bekant
daventure segget hier ter steden
dat des koninges boden so lange reden
datsi tallen den vorsten na das
quamen daer hem dat bevolen was
ende haerre aller antworde was daer
datsi alle te sinxen daernaer
vergaderen souden ende beraden dan
ende doe sinxen was quamen daeran
die barone te lessester daernaer
ende elc quam maer self vierde daer
doe clagede elc sinen scade daer saen
dat hem die sennen hadden gedaen
entie koninck anguissant hadde nu
den meesten scade dat zeggic iu
oec zeide hi hi hadde liever doet te syne
dan langer te dogene dese pyne
die koninck metten cridders zeide daer
gy heren ons waer wetet vorwaer
beter dat wy voeren sterven nu
in onses heren dienste seggic iu
ende wreken onses heren ande ter stede
ende onser vriende doet oec mede
dan wy leven in desen rouwe
die ons dagelikes es anscouwe
want die sennen doen ons scade groet
oec es ons die meeste noet
dat ons spise ontbreket tehant
oec wety wel dat in dit lant
negeen goet mach komen binnen
negeen goet mach men hier winnen
want die sennen nemen ons dat mede
ende wat wy hem doen ter stede
dat en mach hem gescaden niet
des dunket my beter nu besiet
dat wy alle op hem varen
ende verkopen ons so diere twaren
dat men daer ember meer afspreke
alle dander prinsen sekerleke
prijsden sere sinen raet ter stede
ende accordeerden alle daermede
doe setten si enen dach daernaer
te komen in een velt daer
van suret an enen casteel nadas
die des hertogen van cambenijc was
ende dat elc daer bringe die hy mach
achte dage na marien magdalenen dach
doe sceidensi tharen lande waert
ende elc ontboet daer mettervaert
an vriende an mage in elker stede
waer si se verkrigen konden mede
die vergaderde elc nu ter stat
ende doe si vergadert waren nadat
voer elc metten sinen daernaer
in die iegenode van loveseph daer
ende vergaderden daer nu alle mede
ende sloegen haer tenten daer ter stede
tuscen twe armen van der zee
ende daer quam oec invallende mee
die riviere die saverne geheten sy
ende daer was oec dat foreest by
van briskeham dat vol wildes was
dus blevensi daer liggende nadas
ende ordineerden sonderlinge
hoe si mochten haer dinge
handelen ende hoe anegaen
dus latic se liggen ordineren saen
ende sal van merline seggen ter stede
ende van den drien koningen mede
ende hoe die koninck artur jenoveren wan
hieraf sal ic iu seggen voertan
ende hiermede indet dat ander boeck al
dier noch twe hier volgen sal
dat gesciede in somertyde
dat al die werlt was blyde
omtrent sinxen als ict las
rechte als die meye ute was
was merlijn gesceden sonder beiden
van der joncfrouwen daer ic af seide
ende quam te tornasse gevaren
daer nu die drie koninge waren
doe sine zagen waren si blyde
ende daden hem grote feeste ten tyden
oec hadde die koninck leodegan
nu vergadert menegen man
want al sijn volc dat onder hem was
was daer nu komen zijt seker das
want hi woude nu ontsetten
die stat van deneblase sonder letten
ocht vor der stat nu doet bliven
ocht hi sal den koninck rione verdriven
die daer licht met groten heer
die machtech es ende van groter weer
nu namen dese drie koninge merline daer
ende vrageden hem rades daernaer
wat si daer anegaen zullen nu
merlijn zeide ic zegget iu
men zal leodeganne doen verstaen
dat hi sine liede vergadere saen
ende doe sine batalie ordinieren al
dat men in sinxendage trecken sal
ende dat hi vor sende tien dusent man
ombe dat lant te versiene vortan
ende besorgene ende datsi vaen
alle die spien die si vinden saen
ende datsise doetslaen alle daer
ende datter een niet en wederkome naer
die hem moge vertellen iet
van desen lieden wat daer gesciet
ende men sal des nachtes varen gereet
den hemelijcsten wech dien men weet
ende gy ende uwe gesellen zult daer zijn mede
entie van der tafelronden telker stede
doe merlijn hadde gesecht dese dinck
vragede hem artur die koninck
wat zijne liede daden in zijn lant
doe vertellede hem merlijn tehant
alle die dinck die daer zijn gesciet
sint dat merlijn van hem sciet
ende van des koninck lottes kinder mede
hoe si haer moeder bescudden ter stede
ende datsi den vader nembermeer
die moeder en gaven het en soude eer
gesonet zijn tuscen hem ende iu
des was die koninck artur blijde nu
doe telde hi voert den koninck ban
ende sinen broeder bohort daeran
van claudas ende pontes ende anthonijs
ende van al den dingen in zekerre wijs
als si gesciet zijn groet ende clene
doe telde hi hem voert na datgene
hoe hi leonsen gesproken hevet nu
die iu sere groetet dat zeggic iu
dat ic hem hebbe gesecht nu al
wat hi doen sal groet ende smal
doe dese twe koninge hoerden dese sake
waren si des herde sere tongemake
ende herde sere tonvreden ter stat
doe die koninck artur vernam dat
was hi des so droevech dat hi daer
began te wenene ende zeide naer
tote merlyne vrient helpet hem nu
ende staet hem in staden des biddic iu
en helpet gy hem niet si zijn vorwaer
verloren ende oec en werdic daernaer
nember blyde doe zeide merlijn
here hieran en es geen fijn
also lange als ic mijns selves bem
ende wetet oec an iu ende an hem
geligget grote pine dat zeggic iu
want die prophecie zi zegget nu
dat die grote drake komen sal
die den lewe sal iagen overal
uter bloyender bertanien ter stede
ende metter hulpe die hi sal mede
hebben van den dertich serpenten groet
ende ombe die minne die dese al bloet
hebben sullen van der gekroender serpentyne
dar die van bertanien al die kerstine
entie van carmelyde iegen sullen dan
nigen moeten dat sal sijn voertan
ombe sine grote fierheit als te voren
maer noch so en es niet geboren
die mogende lupaert daerby dat sal
die grote lewe ontbonden sijn al
waerby dat die drake negene macht
en sal hebben no negene kracht
hem te verdrivene met negener pine
als die drie koninge hoerden merline
also bedectelike spreken nu
worden si verscricket seggic iu
want sine nie dus spreken hoerden
doe vragedensi hem na desen woerden
wat hi meende doe zeide hi daer
gy en moget des niet weten vorwaer
maer also vele seggic des iu ter ure
dat meeste deel sal gaen an koninck arture
hier af lieten si die tale daer
doe vragede hem die koninck ban daernaer
wat hi met sinen lande nu doen sal
dat sal ic iu seggen zeide merlijn al
alse wy dese sennen hebben verdreven
dan zullewy ons nemen beneven
alle die macht die wy mogen
ende sullen daermede henen togen
te logreswaert te bredegan
ende daernaer sullewy nemen dan
den groten scat die legget ter stede
an den ongewegeden foreeste mede
ende daerinne liggen twaelfswaerde fijn
die beste die in der werelt sijn
entie koninck artur sal daer ridder maken
sine neven die ombe sine saken
horen vader hebben gelaten
in swaren verdriete utermaten
ende haer moeder ende haer vrient
ende hebben iu here wel gedient
ende wy sullen se met ons voeren dan
te bonewijc want menegen man
sullewy tegen ons vinden daer
daer sal vernomen werden wet vorwaer
die grote lupaert die so fier ter stede
ende overmoedich sal sijn mede
dat by sinen groten ontsiene te hande
die grote drake van den verren eilande
achterwaert tyen sal dor den lewe groet
die gekroent sal sijn dor die noet
nochtan sal hi hem negeen arch doen daer
al sal hi des macht hebben vorwaer
maer int inde sal hem die lupaert
so castyen dat hi ter vaert
hem sal doen knien vor den lewe nu
alse genade te bidden seggic iu
here zeide doe die koninck ban
wety iet hoe dese sticken voertan
sullen vergaen daer wy nu ter stede
hier in dat lant sijn komen mede
daeraf ontsiet iu niet een twent
eer gy ember van hier went
sal dit koninckrike wetet wale
in arturs hant sijn al te male
here zeidi dese donker woert die gy
hier segget en verstawy niet daerby
biddic dat gy se ons zegget nu
ic en machse niet zeide hi seggen iu
maer ic wil dat die koninck artur weet al
dat by sinen live gescien sal
binnen desen quam daer een bode gegaen
in die herberge ten koninge saen
die hovesc was ende scone twaren
ende jonck van vijf ende twintich jaren
ende was geheten guiomer met
ende dit was diegene dat wet
daer die ridders van der tafelronden
ombe pine hadden tener stonden
want hem die koninginne jenovre mede
hier namaels grote scande dede
ombedat hi minde so sere nadas
morgeinen die arturs suster was
alse iu dit boeck hierna seggen sal
maer ic latet hier nu varen al
ende segge iu die boetscap vorwaer nu
als hi in die camer quam seggic iu
daer merlijn metten drien koningen was
groete hise alle ende zeide nadas
datse die koninck leodegan ter stede
gerne nu soude spreken mede
si zeiden si souden dat gerne doen
op haer paerde zaten die baroen
ende reden alsoe te hovewaert
entie koninck leodegan quam mettervaert
eersi kume waren gebeet
ende namse metterhant gereet
ende leidese in ene kamer daer
daer maer si vive inne waren naer
doe sprac die koninck leodegan
ic houde iu vor herde vroede man
ende vor herde trouwe met
oec hebbic iu herde lief dat wet
ende liever dan gy wanet mede
dat es recht want gy my ter stede
mijn lijf behieldet daer ic was gevaen
ende negene dinge sonder waen
en soude ic eer weten van iu
dan wie gy zijt ende wie gy waert nu
ende gy zult my dat seggen wetic wel
als iu dat goet dunket ende niet el
so en biddic iu noch en doe kracht
dan als gy te seggene zijt bedacht
oec wil ic iu vragen wat wy nu
doen willen want ic segge iu
dat die koninck rioen es in minen lande
ende hevet belegen nu te hande
mine beste stat die ic hebbe mede man
met sestien koningen nu ter stede
ende elc koninck hevet twintichdusent
ende bander syde sijn myne liede komen an
maer daer es luttel goet tegen die
dor god so geradet nu my
want ic wil werken by uwen rade
doe sprac merlijn daer met staden
heer koninck en ontsiet iu niet nu
by der trouwen die ic ben sculdech iu
die koninck rioen soude willen wesen
in sijn lant eer iet lanck van desen
ja want hem hadde gekost sine beste stat
die hi hevet ende oec wetet dat
gyne zijt so niet tonder dan
gy hebbet noch seventichdusent man
ic seg iu wat gy doen sult nu
gy sult senden tiendusent ridder radic iu
vor in iu lant ende die sullen dan
ribaude ende spien vangen an
die si vinden ende die begaden alsoe
datsi negene boetscap dragen toe
den sennen van uwen dingen nu
daer si mede mochten verraden iu
ende maket tien batalyen voertan
in elke doet sevendusent man
ende wy sullen en maendage vroe
twe uren voer den dage alsoe
trecken ende weet wel dat wyse daer
in den heers sullen vinden slapende vorwaer
wantsi hebben herde goede tijt
van etene van drinkene des seker zijt
ende si drinken so sat ende eten
datsi al des anders vergeten
sine doen gene sciltwacht sonder waen
maer sovele hebbensi nu gedaen
datsi in dene syde van der stat
een bordys hebben gemaket doer dat
dat hem nieman van daer sal komen
ombe hem te doene enege onvrome
maer ic weet daer ene hemelike stede
daer tegen si hem niet en hoeden mede
ende daer wy se slapende vinden selen
daer selewy onses willen vele spelen
so vele datsi in menegen tyden
dit lant niet weder en sullen anstryden
doe die koninck leodegan hoerde
merlyne spreken dese woerde
hadde hem des groet wonder daer
ende besachne sere daernaer
daerna sach hi op sine gesellen doe
ende daer en sprac nieman den ander toe
also lange als hi op hem hevet gesien
versuchte hi herde sere mettien
ende dachte dat si edeler liede waren
ende hoger vele mede oec twaren
dan hi verdenken mochte nu
doe began hi te wenen seggic iu
ende en konde een woert niet spreken doe
ende liet hem vallen daerna alsoe
op haer voete ende bat hem genade
ende bat hem dor godes wille in rade
datsi sijns landes ende hem daer nu
ontfermen ende bescermen biddic iu
want en dade god ende gy mede
ic moestet verliesen nu ter stede
den koninck artur enten andren heren
dien gaf dit nu so grote seren
ende namene op in haer arme daernaer
ende hoevene op ende troestene daer
so si best mochten ende gingen doe
op ene coetse tsamene sitten alsoe
doe zeide merlijn here en zoudy
nu niet gerne horen van my
wie wy zijn ende waeraf geboren
negeen dinck en zoudic nu eer horen
zeide die koninck dan dese dinge
ic salt iu seggen sonderlinge
zeide merlijn nu siet desen iongen man
hi es goet ridder dat scinet daeran
ende hi es oec hoger dan gy zijt
ende hi en hevet geen wijf nu ter tijt
ende wy zoecken aventure wetet dan
ocht wy quamen an ienegen hogen man
die hem sijn dochter gave te wyve
die hi mochte trouwen te sinen live
ach mijn god here genade zeide hy
en hebbic niet ene dochter vry
die scoenste entie vroedeste mede
die nu in der werelt es ter stede
no van hoecheden no van rycheden
so en machse nieman calengieren mede
ende waert iu wille ende sine god weet
ic gavese hem tenen wyve gereet
ende en hebbe niet meer kinder daernaer
daer mijn lant op blyvet dan haer
doe zeide merlijn dit en sal hi niet
ocht god wil nu ontseggen iet
doe dankeden hem des die koninge seer
ende zeiden si willen dat dit doe haer heer
ende dat hise neme nu geraet
die koninck doe selve ombe sine dochter gaet
ende dadese bereiden daer ter stede
so hi rikelecst konde mede
ende leidese met hem blyde utermaten
daer hi die drie koninge hadde gelaten
daer volgeden ridder vele naer
doe quamen uter cameren daer
die drie koninge in die sale
doe seide leodegan dese tale
so hoge dat sijt hoerden sonder waen
alle die in der sale waren gestaen
ende zeideedele joncheer ende here
ic en kan iu genoemen min no mere
want ic en weet niet hoe gy heet
nu siet myne dochter gereet
tot enen wyve si es scone ende vroet
ende al die ere ende al dat goet
dat daertoe behoert na myner doet
gevic iu daer mede clene ende groet
want negenen so goeden man
no so wysen no so koenen voertan
en mochticse geven wetensi wale
alle die hier nu staen in der sale
doe ginc artur die koninck vorwaert daer
ende dankedes hem sere ende daernaer
gaf hise hem metter rechterhant
ende si lovedent beide te hant
doe zegendese die biscop van tornas
die daerombe ontboden was
daer wart die bruetlocht groet alsoe
doe quam merlijn gegangen toe
ende sprac so hoge dat sijt alle daer
horen mochten verre ende naer
gy heren zoudy gerne weten den fijn
wie die brudegoem es ende wie wy zijn
die koninck leodegan zeide doe heer
ic en ger negeen dinck te wetene meer
ende by gode ten waer geen wonder nu
dat ict gerne wiste seggic iu
wien ic myne dochter hebbe gegeven
merlijn zeide die iu daer staet beneven
entie uwe dochter nu hevet ontvaen
dat zegge ic vor alle die hier staen
hi es die koninck artur genant
ende es here van bertanien lant
ende sijn vader was koninck uterpandragoen
ende ghy here ende alle uwe baroen
die nu behoren tuwen ryke
sullen syne man sijn sekerlike
nu doet hem hier manscap nu ten tyden
so sullewy hoechlyk varen te stryden
tegen den groetbarnden koninck seggic iu
die dit lant meent wynnen nu
maer dit sal anders dan hi meent gaen
ende wety wie dese sijn die hier staen
dit sijn twe gebroeder zekerlike
dit es die koninck ban van bonewyke
ende dander die koninck bohort van gaunes
ende sijn komen zijt seker des
van den hogesten geslachte mede
dat men weet in kerstenhede
ende alle die met hem sijn komen nu
sijn koninges kinder dat zeggic iu
ochte hertogen ochte borchgraven
wael geboren ende ryke van haven
doe die koninck leodegan dit verstoet
ende dander heren ende des waren vroet
dat die koninck artur was dat
waren si alle so blyde ter stat
dat men nie sulke blyscap en sach
nergent hebben op ienegen dach
doe quamen die heren van der tafelronden
ende ontfingen daer ierst manscap ten stonden
want si haddens lange begaert
daerna quamen dander ter vaert
metten koninck leodegan
ende daden hem al die manscap daeran
doe ginck men eten ende hadden groet spel
daer was gedient ten etene wel
entes avendes dade hem kennen daer
merlijn den gesellen weet vorwaer
die men heet van der tafelronden
die bruet was oec blyde ten stonden
van horen brudegoem ende leodegan
was nu die allerblydeste man
ende zeide god dade hem vele eren
dat hi hem geselscap gaf van sulken heren
ende dat sine dochter soude hebben dan
te manne sulken goeden man
god here zeide hy sint dat dus komen sy
so ne roeket my wat gy doet met my
sint dat mine dochter bestadet es nu
an den besten die levet dat seggic iu
daerna gingen si slapen saen
entes morgens als si op sijn gestaen
sende die koninck leodegan voren
tien dusent ridder wtverkoren
alse hem merlijn nu riet twaren
daerna ordinierde hi sine ander scaren
in tien scaren deelde hi se daernaer
dierste voeren die drie koninge daer
ende merlijn metten drake ter stede
entie van der tafelronden mede
so datter sevendusent was
in dander scare quam nadas
gwinemar des koninck leodegans maech
sevendusent ridders haddi niet traech
daerna quam der vrouwen sone gereet
van den woude dat sonder keren heet
sevendusent hadde hire in siner scaer
die vierde batalie leide daernaer
belias met sevendusent man
andalus hi volgede hem dan
met sevendusent man ter stonde
daerna quam belis die blonde
ende hi hadde sevendusent man mede
die sevende scaer leide ter stede
ydiers van noyors met sevendusent man
dien hier namaels gesciede dan
in des koninck arturs hof ter stede
dat hi vijf vingerlyne wttrac gerede
enen ridder daer iu af al bloet
dit boeck sal wonder seggen groet
die achtede van desen gesellen
dat was landan als wy dat tellen
hi leide oec sevendusent man
die negende batalie quam daeran
die leide heer groine plettenere
sevendusent man haddi in der were
die tiende leide die koninck leodegan
daer waren inne negendusent man
ende cleodalis sijn drossate mede
doe dese tien scaren daer ter stede
geordineert waren alle daer
des andren dages so hielt daernaer
die koninck leodegan sijn hof nadas
want des andren dagen sinxen was
daer was grote feeste god weet
na messe ginck men eten gereet
entie vier koninge gingen daer
tener tafelen sitten ende daernaer
ginck elc sitten na siner waerde
daer was alles des wies opter aerde
elcken genoech gegeven daer
vor die vier koninge wetet vorwaer
saten die twe jenoveren nu
die scone waren seggic iu
ende van maten gelijc sijt seker das
maer arturs wijf langer was
ende redeliker in alle sake
haddesi oec gerede ende scoenre sprake
dan dander jenovre oec was sy
die wetenste entie beste daerby
entie meer dogeden hadde mede
dan enege vrouwe ter werelt dede
oec hadde jenovre haers meer
dan dander dede daer ic af zeide eer
maer anders waren si also gelyke
dat nieman en was sekerlyke
diese hadde mogen onderkennen daer
die etentijt leet entie dach daernaer
ende men ginc slapen daer niet lanc
want die daer ierstwerf ontspranc
hi weckede dander wt horen slapen
men ginck vaste daer ten wapen
ende jenovre die wapende daernaer
den koninck artur ende gorde hem daer
sijn swaert ende nam oec mede
sijn sporen ende spien se hem ter stede
al knielende doe loech merlijn daer
ende wysedet den tween koningen naer
ende zeidebesiet hoe behagetsi iu
datsi den koninck artur dus dient nu
dit pryseden die twe sere doen
ende si haddes oec sint goeden loen
doe si den koninck artur hadde verloren
daer si ombe hadde groten toren
van bertalie den quaden verrader
alse iu dit boec hierna segget allegader
doe zeide merlijn al lachende ter ure
ende in scimpe toten koninck arture
here niet en waerdy vor deser tijt
gerechtelike ridder als gy nu zijt
ende iu en gebreket maer een dinc nu
gy nuwe ridder seggic iu
ende wel moechdy seggen twaren
als gy nu sult wtvaren
dat eens koninges dochter welgeraket
enen nuwen ridder hevet gemaket
die koninck vragede merlijn doe
wat dinge hem gebreke daertoe
datsi niet gedaen hevet segget my
si salt doen opdat niet oneerlyc sy
doe zeide die maget here wat ic doe
iu hier here ic kenne iu alsoe
hovesc ende vroet sonder waen
dat gy my node sult laten anegaen
ocht laten doen ocht ansoecken mede
hier ocht anders in negener stede
des ic lachter mocht hebben iet
ocht dat men my mochte wat des gesciet
hierna verwyten tieneger stede
ombe den besten casteel dien gy hebbet mede
joncfrou zeide hi gy zegget als die vroede
van der dinc die ic seide zijt sonder hoede
daer sal iu negeen arch af komen vorwaer
doe vragede die koninck noch daernaer
merlyne wat hem gebreket ter stont
here een cussen an horen mont
ocht dat der ioncfrouwen lief waer
by gode zeide die koninck maer
sone bleve dat heden ic en sal wesen
nuwe ridder ende si zeide na desen
wete kerst dat en sal dat en blivet niet
by desen dingen wat des gesciet
gyne sult nuwe ridder sijn
want ic ben uwe ende gy mijn
ende mijn vader hevet my iu gegeven
gy moget met my doen al iu leven
dat gy wilt doe namse die koninck
in sinen arm daer na die dinck
ende helsedese ende sine weder nu
vriendeleke dat seggic iu
ende doe kuste dene dander daer
herde soetelic wetet vorwaer
binnen desen waren die orse gereet
men brachte se vor die heren geleet
die maget nam sinen helm doe
ende settene op dat hovet daertoe
doe nam hi orlof ende dander mede
ende voeren alle enwech ter stede
dene vor ende dander naer
ende alle gebattelgiert vorwaer
ende reden henen horen pas
die tien dusent ridder sijt seker das
die vor waren gereden daer
si hadden wael veertich spien vorwaer
gevangen die koninck rioens waren
die si in gevancnesse legeden twaren
ende si hoeden tlant so wel daer doe
dat negene niemare quam toe
den koninck rione dus quamen si gereden
so lange datsi tener steden
op enen goensdach quamen gereet
in des koninck rioens heer god weet
ende merlijn reet metten drake vor daer
tote in die tenten wet vorwaer
entie mane sceen donker nu
ende si sliepen vaste seggic iu
want dat was des dages heet
ende si hadden wael gedronken god weet
ende merlijn dade syne liede vergadren al
an enen bosc in enen dal
op ene rivier ende hi verboet daer
datsi niet en souden trecken naer
vordat hi bliese een hoern nadas
ende alse dat heer vergadert was
blies hi sijn hoern daer ter stede
ende riep op onse vrouwe mede
maria zeide hi moeder onses heren
biddet uwen kinde vor minen heren
ende vor ons allen in dit begin
doe riep hi lude nu slaet in
ende si sloegen in dat heer seggic iu
die alle vaste slapen nu
ende merlijn dede komen sulken wint
dat niet en bleef staende tente omtrint
si ne vielen den vianden op dat hovet
daer si sere af worden verdovet
entie kerstene sloegen in rede
tallen staden ende dodeden mede
menegen man eer si geweten konden
wie si waren te dien stonden
daer wart help geroepen ende groet gekrijt
die grote heren stonden op ter tijt
ende wapenden hem met haeste daernaer
want si hadden des te doene vorwaer
ende vergaderden vor des konings tente rioen
ende daden basine blasen doen
entie kerstene sloegen in deser noet
wael twintichdusent heidene doet
dander iageden si tes koninges tenten toe
ende daer gaven si hem biel alsoe
doe wapenden hem die niet gewapent waren
binnen dien began die dach baren
entie batalien trocken achter daer
ende elc gaderde sine liede naer
ende merlijn hoef sijn teken nu
ende sloech in die gigante seggic iu
ende als die koninck rioen vernam das
dien scade die hem gedaen was
wart hy so erre ombe datgene nu
dat hi al verwoede seggic iu
hi sat op een ors groet ter stede
ende hi nam ene gisarme mede
so groet was si ende so swaer
een man hadde daer wel te dragen an haer
hi voer besien die weken vor nu
ende achter mede te troestene seggic iu
doe riep hi solinas daernaer
ende hiet hem leiden dierste scaer
met tiendusent man ende beval hem daer
sinen lachter te wrekene vorwaer
doe voer henen solinas
die herde stout ende koene was
ende merlijn sachen komen ter stede
doe zeide hi iegen artur mede
nu siet dattet cussen sy
so diere verkocht dat men daerby
ember mere uwes gedenke daeraf
dat iu iuwe lief so vriendelike gaf
hi zeide hi soudes doen die macht
doe vergaderdensi met so groter cracht
daer dade die koninck artur vromechede
die sere besien was daer ter stede
want hi vergaderde an jonappe nadas
die een wtnemende groet rese was
ende doe hem die rese sach komen daer
ontsach hine luttel wet vorwaer
want hi en sceen maer een kint
tegen die rese daer omtrint
si quamen te gader met gewelt
ende jonap dorstac arturs scilt
ende neven die syde stacken ter uer
artur dor scilt dor halsberch duer
ende dat dor die scoudere mede ginc
maer die gigante ombe dese dinc
en toende niet dat hem dit dede
ienech verdriet so sterc was hi mede
van herten ende si quamen daer
metten orsen te gader daernaer
dat die orse storten weder
ter aerden met hem beiden neder
daer blevensi liggen also te samen
ene wyle eer si weder verquamen
doe sloech men in beide syden toe
ombe helpene haren heren doe
daer wart menech speer tebroken saen
ende menegen slach sach men daer slaen
daer verloren die gigante meer vele
dan die kerstene in den nijtspele
ende daer worden hermonteert doe
beide die koninge daer ginc men toe
dene den ander vreeslyc ter stede
die ridders van der tafelronden mede
daden wonder in den strijt
entie twe ende veertich des seker sijt
sloegen doet so menegen man
dat buten getale ginc daeran
dese dreven die sennen nu achterwaert
thent bander siden horen standaert
daer bleef die strijt staende fel
daer dadent arturs liede so wel
dat wonder waer te seggene iu
si makeden menegen senne scu
maer boven dander dadet daer te voren
een ridder heet does als wy dat horen
want by uter pandragoens tyden mede
ende by des koninck arturs oec ter steden
daer hi ridderscap hanteerde by
so was hi goet ridder ende vry
dhistorie segget van hem das
dat hi persevalen neve was
van siner moeder halven mede
hi was enisenten sone mede
die josepes suster was entie broen
tenen wive genomen hadde doen
daer hi twaelf sonen af hadde met
daer sent bertanie mede dat wet
sere verluchtet wart ende oec was hi
celidonis maech des ridders vry
die nasciens sone was
die dat grote wonder vor das
ierstewerf sach van den grale
ende hi was maech wetet wale
des koninck pelles ende siner broeder met
ende hiet nasciens dat wet
entie nasciens hadde galaath
lange in siner behout nadat
als iu dit boeck sal seggen hiernaer
ende dese nasciens wetet vorwaer
wart sint van goeden levene doe
doe hi die ridderscap begaf alsoe
wart hy heremyte goet ter stede
ende onse here gaf hem mede
dat hi priester wart ende messe dede
ende hi was een suver maget mede
also lange als hi levede vorwaer
desen nasciene gesciede daernaer
dattene dingel voerde gereet
in den derden troen god weet
daer hi sach ende hevet verheest
den vader den sone den helegen geest
ende hi hadde sint dhistorie met
van den helegen grale dat wet
gescreven met syner hant gereet
by onses heren gebode god weet
ende hi voegede dat an blasys werc mede
dat hem merlijn maken dede
oec gaf hi sint den koninck arture
raet daer hem terselver ure
galaath woude af winnen sijn lant
die dertich koninge hadde in siner hant
die hi met krachte alle wan
hierna suldy dat wel horen dan
daer iu dit boeck dan wel sal leren
maer ic moet hier ter historien keren
daer ic dat liet van den stryde
daer men sere vacht tien tyden
daventure segget hier ter steden
dat leodegans liede sere streden
tegen koninck rioens liede van irlant
die van der tafelronden sij iu bekant
streden so wtermaten sere daer
dat wonder was maer wet vorwaer
dat nasciens street so fierlike
dat nieman en was sine gelike
ende adegans die brune dat wet
hi gesellede hem den koninck artur met
dese drie waren so verre voren
datsi dander alle hadden verloren
ende werwaert datsi voeren ter stede
die drake volgede hem ember mede
ende haer gesellen pijnden hem te volgene daer
maer si en konden wetet vorwaer
wantsi waren so verre gereden
datsi en konden niet ter steden
dat volck dorbreken dat tuscen hem was
entie drie gesellen sijt seker das
pijnden hem sere datsi in der vaert
mochten komen an koninck rioens standaert
dien drie olifanten droegen daer
ende koninck ban ende co bohort vorwaer
doe si den koninck artur zeggic iu
verloren hadden lietensi nu
haer orse lopen met groter porsen
ende braken die batalye metten orsen
ende sloegen metten swaerden doet
wat dat quam in haer gemoet
ende si en rasten niet van slagen
thent si merline vor hem sagen
metten drake dien hi droech nu
doe dese vive vergaderden seggic iu
gingensi so vreeslyc slaen
dat hem nieman en konde ontstaen
doe quam die koninck rioen ter steden
met siner gisarmen toegereden
ende dit was die meeste man
entie vreeslikeste oec daeran
die men in der werelt wiste doe
ende hi gemoete den koninck bohorte alsoe
die jagede den koninck faveroene
die ontvloen was in den doene
enen bogescote verre vorwaer
van sinen gesellen doe quam daer
die koninck rioen met xxvi koningen nu
die hem alle volgeden zeggic iu
ende reet vor dander daer alsoe
hi hadde sine gisarme in siner hant doe
ende sat op een groet swart ors mede
daer brachte geiaget jegen hem ter stede
die koninck bohort den koninck faveroene
ende hielten so kort na dien doene
dat hi hem gaf daer enen slach
dat hi vor op sinen gereide lach
ende hi hoef den ander daer iegen
ende meende hem dat hovet hebben afgeslegen
maer dat ors hadde den breidel metten tanden
ende droechen over also te hande
van onder den slach maer hi sloech daer
dat ors achter doer wetet vorwaer
dat si beide vielen ter aerde
die koninck faveroen metten paerde
doe overreet hine daer ter stede
oec hadde hi daer afgegaen mede
hadde hi des stade gehat ter steden
maer die koninck rioen quam daer gereden
ende riep met ener luder kele
heer ridder gy hebbet des gedaen te vele
oec sal iu dat rouwen sonder waen
want ic kome iu doet te slane saen
ende gy sult te hant weten sijt seker des
dat tuscen hem ende my vrientscap es
doe sloech hi dat ors met sporen daer
die koninck bohort sloech op hem daernaer
wantet dochte hem een duvel wesen
hi was hem so verkomen binnen desen
dat hi hem konde gerumen niet
ende achter hem so vele volkes komen siet
dat hem dochte dat daernare
alle die velde bedecket waren
ende hi sach wel doe al bloet
ontbeide hi sijns hi waer doet
doe seide hi genade god edel here
vlie ic nu ic en gewinne nembermere
negene ere in al dat leven mijn
ende embermere soudet my verweten sijn
noch hebbic liever te stervene met eren
dan te levene met onneren
nu doe god sinen wille met my
ic sal sijns ontbeiden seide hy
doe makede hi een cruce vor hem daer
ende hielt sijn swaert in der hant daernaer
ende ontbeide des duvels daer alsoe
entie koninck rioen quam op hem doe
ende gaf hem enen slach so groet
dat wonder was hi en haddene doet
ocht verminket maer die koninck bohoert
hielt sinen scilt daer iegen voert
die al te sticken vloech daernaer
op sijn gereide wetet vorwaer
nu was die gigant erre seggic iu
dat hi gemist hadde ende keerde nu
ende brachte die gisarme verheven
entie koninck bohort sach hem beneven
menegen man komen gevolgen naer
ic waer wel sot zeide hi daer
bleve ic hier langer houdene mede
doe sloech hi achterwaert ter stede
daer sine liede streden met gewoude
daer sach hi boterne vaste houden
hervy van riveel metten helme daer
die te voete stont vorwaer
dien si geslagen hadden ten stonden
dat hem dat bloet wt nese ende wt monde
storte ende hadden hem dat hovet te hants
afgeslagen en waer agregans
die brune diene nu daer
sere bescudde doe quam daernaer
die koninck bohort ende was hem leet
dat hine in desen anxte weet
doe sloech hi sijn ors met sporen
ende hevet aroanse daer verkoren
den koninck ende boterne dien hi daer
opten helm so sloech vorwaer
dat hi ter aerden scire lach
dat hi en hoerde noch en sach
enten andren sloech hi mede
dat hi oec viel daer ter stede
alse hervy was delivereert alsoe
nam hi dat ors ende sat daerop doe
ende sloech in die batalie ter vaert
die ie lanck ie meerre wart
want alle die batalien te dien tyden
waren vergadert in beiden syden
entie koninck rioen volgede ember naer
den koninck bohorte ende verhaeldene daer
daer hi den koninck aroanse ter stede
van den orse geslagen heeft mede
ende also vro als hine sach
meende hi hem geven enen slach
ende thoeft hebben geklovet daer
ende alsi bohort sach daernaer
die negenen scilt en hadde doe
hi sloech sijn ors vorwaert alsoe
ende hy gemyste sijns ter stede
ende gerakede dat ors achter mede
ende sloech hem den rugge duer
dat daer ter aerden storte ter uer
entie koninck bohort viel mede daer
maer hi spranc van den orse daernaer
optie aerde want hi was dapper sere
doe wart die drangh ombe den here
herde groet van skoninck rioens lieden
die hem volgeden nu ten tyden
dat hi kume bekeren mochte
ende hem geweren onsochte
daer wart doe die strijt so groet
datsi moesten achter voet
enen bogescote ende oec meer
daer wart die koninck bohort gequetset seer
want hem die koninck rioen dede noet
ombedat hine gerne sloege doet
ende alse hervi den koninck sach doe
dat hi tonder was alsoe
want hine vier werf sach vallen saen
over sine knien ende weder opstaen
sloech hi derwaert ombe hem daernaer
thelpene hi hadde vorwaer
in siner hant ene spere groet
ende stac die daer in sijn gemoet
den koninck rioen dor den scilt ter stede
ende ontmalyede sinen halsberch mede
in dene syde maer niet in dat lijf
die koninck rioen hielt hem stijf
entie koninck verhoef die gisarme ter stede
daer hi menegen kersten doet sloech mede
ende hi meende hervi nu sijn hovet
geclovet hebben des gelovet
maer hi hielt den scilt daertegen
des hevet hi een quartier afgeslegen
ende daer die slach te dale ginc doe
sloech hi den orse den hals af toe
datsi beide ter aerden vielen daer
doe adragans sach daernaer
sinen geselle ter aerden vallen nu
was hi des herde erre seggic iu
ende reet an den koninck rione den here
ende sloechen met sinen swaerde so sere
opten helm dat hine nicken dede
op dat artsoen ende hadde hi mede
hem niet gehouden an den hals naer
van den orse hi waer gevallen daer
ende hadde hem mogen keren adragant
hi hadde sinen geselle gewroken thant
doe sine liede haren koninck sagen alsoe
op sijn paert liggen waren sijs onvroe
daer was een koninck hiet solinas
die des koninck rioens maech was
ende hi was herde overmoedich mede
doe hi dit sach nam hi ter stede
ene spere in sine hant
ende reet so sere op adragant
dat hine ter aerden droech aldaer
maer adragant spranc op daernaer
entie drie gesellen holpen hem doe
ende weerden die liede van hem alsoe
dat hem nieman genaken dorste
doe scotensi na hem sonder vorste
met daerden ende met speren mede
dat sise mede wondeden ter stede
maer si waren van so goeder herten
dat hem niet en konde gesmerten
want wat hem genakede sloegen si doet
die koninck rioen ende sijn hoep
hieltse so kort datsi gevaen
hadden geweset en hadde gedaen
nascien die toe quam gereden
die hadde in siner hant ter steden
enen spiet ende sloech in alsoe
ende wat hi daer gerakede doe
moeste ter aerden vallen daer
doe quam die koninck rioen daernaer
dien stac hi int opene van den scilde nu
ende opten halsberch seggic iu
ende stacken ter aerde averecht
ende bereidene so na sijn recht
eer hi opstont zijt zeker das
dat hi en wiste waer hi was
ende nascien overreeten daernaer
twewerf ochte drie wet vorwaer
ende alse dat sine liede sagen
gingensi vaste derwaert iagen
daer wart nasciens ors gesteken doet
daer hadden die drie horen overwille groet
ende merlijn die dit wiste ter ure
riep doen daer den koninck arture
enten koninck ban tien stonden
entie heren van der tafelronden
ende zeide nu volget my saen
want die koninck bohort vechtet sonder waen
ginder self vierde dat zeggic iu
tegen al te male gene heren nu
ende es sere tonder want die koninck rioen
hout se so kort ende sine baroen
ombedat hi se doden soude dan
alse dit hoerde die koninck ban
here god zeidi wyset my waer dat es
blivet mijn broeder doet zijt seker des
nembermeer so en werde ic blide
so lange als ic leve in negenen tyde
volget my zeide merlijn ten koninck ban
want hier en es geen beiden an
daer makede merlijn doe nadas
ene toverye die wonderlyc was
ende dade een gestof van sande komen
ende enen wint die se hevet genomen
ende op die gigante al daer droech
so dicke datsi haer ongevoech
hadden want voert van dien
en konde dene dander niet gesien
doe wart daer een gehu nadas
ende merlijn die ember vor was
keerde den drake in siner hant
doe vloech daerwt al sulken brant
ende vier dat die drake warp wt
dat die lucht stanc overluet
entie brant hi vil daer sciere
al op der heidene baniere
ende dit versagedese sere daernaer
doe sloech merlijn in den drangh daer
ende dorbracse aldaer ter stede
hi ende sine gesellen mede
ende quamen ten koninck bohort toe
die op sinen voeten stont alsoe
ende sine gesellen die daer waren
haer helme alsoe dorslagen twaren
datsi hem over dogen hingen ter stat
ende haer halsberge hadden menech gat
maer si en hadden negene wonden
die hem iet scadeden tien stonden
si hadden haer swaerde in haer hant bloet
si hadden so menege heidene doet
datsi met hoepen lagen daer
doe quam die koninck ban daernaer
ende sloech den koninck mynappe alsoe
dat hine clovede toter borst toe
entie koninck artur sloech ter stede
enen senne sijn hovet af mede
ende vor den koninck rioene vloech daer
elc ander geselle sloech daernaer
den sinen doet die vor hem quam
doe die koninck bohort dit soccoers vernam
spranc hi ende sine gesellen mede
over die dode die lagen ter stede
ende elc nam een ors daernaer
ende ander helme wet vorwaer
ende saten op ende reden nadas
daer die strijt ten meesten was
dus duerde die strijt daer alsoe
al toter vespertijt nu toe
doe waren die kerstene sere tonder
ende dat en was geen wonder
want die koninck rioen hadde hondert man
tegen enen kerstene voertan
daer wart geruchte so groet zeggic iu
dat die van deneblase der stat nu
wtwaert sagen ende vernamen naer
dat die hare te quaet hadden daer
als sydonies die borchgrave na das
sach dat sijn oem tonder was
die koninck leodegan ende so die mede
gesconfiert hebben geweest ter stede
en hadde die koninck artur gedaen
ende sine geselscap sonder waen
dier maer driehondert en was
want alle vloensi op hem nadas
doe riep hi edele ridders wapent iu
want hier es des wael te doene nu
wy moeten noch heden verliesen al
ochte winnen nu groet ende smal
ende onse erve behouden te hande
tegen die heidene godes viande
entie stervet dor die godes minne
hi blivet behouden in allen sinne
ende wy en mogen nembermere
bet sterven met meerre ere
dan nu want siet ginder ter ure
onsen gerechten here den koninck arture
die die beste van der werelt es
onder genen drake sijt seker des
hi es ons te hulpe komen nu
ende settet sinen lichaem seggic iu
vor ons ende aventure mede
nu waert wel recht dat wy ter stede
ons aventuerden dor hem dan
doe bereide hem daer menech man
ende togen wt ende reden ter vaert
dapperlike ten heidenen waert
doe riep die koninck leodegan
stoutelike slaet in mine man
siet mynen neve sydonies nu
hi bringet ons soccoers seggic iu
here zeide doe gwinemar mede
wat vermaendy ons ter stede
wy sijn nu so verre gevaren
dat wy alle doet bliven twaren
ocht wy moeten verweren ons hier
daerombe soude elc sijn so fier
ende met wapene hier gebaren
dat si hem souden van ons vervaren
doe sloegen si onder den drake daer
ende volgeden merlyne also naer
daer die koninck artur entie koninck ban
ende bohoert ende menech ander man
ende mede die van der tafelronden
wonder wrachten daer ten stonden
daer worden des koninges liede so machtech doe
datsi die sennen dreven daertoe
datsi moesten achterwaert tien
ende tot onder haer baniere vlien
daer wordensi houdende voertmeer
ende weerden hem wtermaten seer
ende merlijn was an dene syde gevaren
ende die van der tafelronden twaren
tot hem komen ende hi dadese naer
haer orse vergorden alle vorwaer
ende haer wapene te poente setten
ende spere nemen sonder letten
in haer hande ende hietse soe
haren vianden varen vaste toe
nu waren die sennen vercoevert daer
ende dreven dander achterwaert daernaer
doe quam dese inridende mede
ende merlijn riep op hem ter stede
nu sal ic sien wie dat wel sal doen
elc sij hier nu een lyoen
hi zeide den koninck artur nu
gy gedenket oevele seggic iu
van den soeten cusse mede
dat iu lief iu gaf ter stede
doe gy van haer sciedet god weet
noch hebdy oevele verdient gereet
doe dit die koninck artur hoert
scaemde hi hem ende reet voert
ende versette hem in sinen stegereep doe
met so groter kracht daertoe
dat die yser bogen wetet dan
doe loech daerombe die koninck ban
ende wysede dat sinen broeder alsoe
so fier gelaet hadde hi doe
datten die van der tafelronden daer
te wonder ansagen wetet vorwaer
ende zeiden mochte hi leven enegen dach
dat men siner gelijken nie en sach
doe riep merlijn clarense daernaer
ende sloech in die batalie daer
si voeren in met groter cracht
ende elc hadde ene sterke scacht
ende staken al neder dat vor hem quam
die koninck artur als ict vernam
hadde gesteken den koninck clarele
dat hijs genoech hadde tsinen dele
doe verkoes hi den koninck rioene daernaer
want hi verkendene wetet vorwaer
by der coverturen seggic iu
want die coverture die hi droech nu
was met barden ende met kronen
al gesaeit doe hi sach dengonen
die koninck artur hi hoef sijn swaert
ende sloech dengenen metter vaert
dor den scilt enten halsberch mede
ende haddene al dorslagen ter stede
en hadde een porpoent gedaen
dat van enen serpente sonder waen
gemaket was dat halp hem daer
dat hi der doet ontginck vorwaer
want dat vel van den serpente was
boven dat porpoent sijt seker das
dat was so hart ende so sterck met
dat ment niet mochte dorslaen dat wet
doch was die slach so groet ter stede
dat hine ter aerden vallen dede
doe die gigante haren heer sagen vallen
voeren si derwaert saen met allen
ende streden den koninck artur so an
datsi hem ende sijn ors dan
vallen deden ter aerden saen
doe riep merlijn sonder waen
die ridders van der tafelronden daer
dat sine varen bescudden naer
daer wart die strijt groet bysonder
entie koninck ban wrachte daer wonder
want hi met crachte bescudde te hande
den koninck artur onder sine viande
entie koninck leodegan ende sydonies
dadent dan wael sijt seker des
maer die koninck artur doe hi hermonteert was
dade hi so groet wonder nadas
metter hulpen des koninck bans ter stede
entie koninck bohort oec mede
metten ridders van der tafelronden
datsi al die gigante wederstonden
ende dreven van den plane daer
daer was die koninck rioen vorwaer
seer geaffelgiert eer hi bescut was
ende als hi vernam die waerheit das
dat sine liede gesconfiert waren
ende hi vlien moeste daernare
ocht hi moeste doet bliven daer
vloe hi met groten sere daernaer
doe dit sach die koninck leodegan
dat die koninck rioen daer te vliene began
volgede hi hem ende sidonies
ende gwinemar ende cleodales
ende bander side die van der tafelronden
volgdeden oec mede te dien stonden
no gekent dan die koninck artuer
hi merkedene daer terselver uer
ende reet hem al stille swigende naer
dat nieman van den sinen wiste daer
waer hi was henen ende bandersyden
jagede die koninck leodegan tien tyden
gloriante mynados ende golifere
dese drie koninge jagede hi sere
allene dor den bosc alsoe
ende dander gesellen waren doe
gesceden tiene hier twintech daer
dus duerde die jagerande daernaer
toten dage eer si scieden
si sloegen doet van den lieden
so vele datter maer en bleven daer
twintechdusent te live vorwaer
van tweenhondertdusent man die si ten tyden
bracht hadden daer te striden
nu zwiget dit boeck hieraf ter ure
ende sal iu seggen van den koninck arture
ende van den koninck rioene vorwaer
dien hi nu vaste volget naer
nu segget voert die aventure
van den koninge arture
die den koninck rione volgede nu
sodat hine verhaelde seggic iu
an ener valeyen in een boscelijn
doe riep hi blode gigant kockijn
wendet iu ocht gy sijt nu doet
ic ben sonder hulpe cleen ochte groet
doe dit die gigant hoerde daer
haddi hem des herde ommaer
want hi dochte hem herde clene
hi en sceen maer een kint gemene
tegen den gigant die hem daer
ombe keerde te hant daernaer
hi nam sine gisarme nadas
in sine hant ende sine targie die was
gemaket van enes olifants bene
die droech hi vor hem gemene
entie koninck artur hadde een spiet
herde scerp ende en lette niet
hi reet op hem ende stackene doe
dor scilt dor halsberch daer alsoe
ende stac hem ene wonde tien tyden
boven die hanke in die slinke syde
dat hem nederwaert liep dat bloet
doe hi hem gewondet verstoet
beet hi sine tande ende keerde daer
sine ogen van quaetheit wet vorwaer
ende hoef die gisarme ter stede
ombe den koninck artur slane daermede
hi was groet sterck ende stranck
ende siner voete veertiene lanck
ende hi was tuscen beide sine ogen daer
anderhalve palme breet vorwaer
dus brachte diegene daer den slach
doe die koninck artur dit gesach
reet hi op hem met sulker snelhede
datsi ter aerden vielen bede
maer si waren thant oppe ter stede
die koninck artur was eer oppe mede
want hi was ionck ende hadde maer
tuscen seventien ende achtien iaer
entie koninck rioen hadde wel nu
twe ende veertich iaer seggic iu
ende doe si beide op waren gestaen
trac artur caliburnuse saen
sijn goede swaert dat sceen te hant
ocht hadde geweest een gloeiende brant
van groter claerheit doe sloech hy
den rese daermede die droech daerby
sine grote gisarme daertegen
die hevet hi ontwe geslegen
nochtan was si met yser gebonden
doe was die rese toernech ten stonden
doe trac hi wt dat beste swaert een
dat in der werelt en was negeen
dit boeck segget dat hercules was
daer hi jason mede leide in colchas
ombe dat guldene vlies ende daermede
sloech hercules menegen gigant ter stede
toter doet in dat lant daer jason na
sine vriendinne in voerde media
die by des koninges tyden adrastes was
die koninck was in grieken nadas
ende die dat swaert in siner stat
menech iaer hadde ende nadat
so haddet chodidinnus na datgone
die des koninges sone was van calsedone
doe quam dat van ore tore daer
dattet die koninck rioen hadde naer
want hi van hercules geslachte was
ende dit swaert hiet sijt seker das
malmiadorse ende doen artur sach
dat also blicte alse die dach
van groter claerheit begeerde hijt daer
met al siner herten wet vorwaer
ende zeide ter goeder tijt quame hy daer doe
mochte hy dat swaert gewinnen alsoe
doene koninck rioen sach so stille staen
seide hi gy zijt wel koene sonder waen
heer ridder ic en weet wie gy zijt
dat gy my dus verre volget ter tijt
allene ende ombedat gy zijt dus koen
sal ic iu doen ene hovesceit scoen
die ic nieman en dade dan iu
gevet my iu swaert ende iu wapene nu
ende segget my hoe gy heet daerby
ic sal iu dan laten quijt ende vry
want my jamert sere van iu
ombedat gy my so jonck duncket nu
dit hadde die koninck artur on waert
ende antworde hem fellyc mettervaert
meendy dat ic my op sal geven gemene
ombedat gy groet sijt ende ic clene
maer legget selve neder iu swaert
ende iu wapene ende komet ter vaert
my te genaden ende mynen wille
met iu te doene lude ende stille
ende wetet wael ic en verseker geens dincs iu
dan van der doet des seker ic iu nu
doe loech die gigant ende vragede doe
hoe hi hiete ende wie hi ware toe
ende beswoeren by sinen gelove daer
doe zeide die koninck artur daernaer
wildy my zeggen des ic iu vragen sal
ic sal iu hieraf seggen die waerheit al
doe gelovede hijt hem ter stat
doe zeide die koninck artur nadat
wetet wael dat ic des koninges sone was
uterpandragoens sijt seker das
ende hete artur ende ben komen nu
dit lant te bescermene seggic iu
want dat mijn es wetet gerede
ende hebbet behuwet nu ter stede
entie koninck selve leodegan
ende oec mede al sine man
hebben dat lant van my ontfaen
ende alle oec mede manscap gedaen
hoe zeide die koninck rioen daernaer
bestu die koninck artur vorwaer
ende uterpandragoens sone mede
die angwise doet sloech gerede
ja zeide hi ende nu willic weten
wie du best ende hoe men dy sal heten
ic segget dy ic hete die koninck rioen
ende tlant es onder mijn doen
ende onder my sijn alle die lande alsoe
al toter heidene lande toe
ende oec soudet mijn sijn bander syden
waert dat men daerover mochte lyden
maer neen dat nembermeer sijt seker des
also lange als daer bynnen es
die leetlyke creature overeen
ende dat es een mercsteen
dien judas daer warp ende dat was
dat hijt lant gewonnen hadde tot das
ende douder seggen dat also saen
als die mercsteen enwech es gedaen
dat daventuren van logres al
sullen vergaen beide groet ende smal
entie den mercsteen sal oec mede
enwech doen hi moetene ter stede
in die goeffre dragen nadien
van sathanie dat hi nie meer en wert gesien
want hi es van sulker manieren nu
dat al gescien moet dat seggic iu
nu weetstu wie ic ben ende hoe ic hete
maer ic segget dy nu dat ic niet meer en ete
also lange als ic dy levendich weet
want van dy heb ic al dit leet
dat ic ben verjaget hebbic vernomen
es my al te male van dy gekomen
hierombe sal ic hier wreken my
en al mijn leet nu over dy
by gode zeide artur so staet iu dan
lange te vastene want wetet voertan
ic en sterve van uwer hant nembermeer
ende ic ontsegge iu nu voertmeer
ende zijdy so koene so wreket iu
doe die gigant dit hoerde nu
quam hi tot hem ende toernde hem doe
ende sloechen met sinen swaerde alsoe
dat hi hem afsloech daernaer
een sticke van sinen scilde daer
ende artur reet op hem ter stede
ende dorsloech sinen helm ende oec mede
die coffie in die rechte syde
al doer ende wondedene tien tyden
ende en hadde dat swaert niet gewent
hi haddes die werelt verlaten sent
ende als die gigant gevoelde dit bloet
wart hi al te male verwoet
ende reetene an ende meende naer
metten armen hem grijpen daer
maer artur was licht ende ontspranc
ende al die wile eer iet lanc
quam daer nasciens ende adragant
ende hervi ende brachten gejaget thant
ses sennen die alle koninge waren
ende die aldus hieten twaren
bahamins ende matailes
ende frenitars ende brecaines
ende cohars ende mahidrant
dese koninge quamen daer vliende thant
ende alse die koninck rioen hevet vorsien
die ses koninge also sere vlien
want dese herde stout waren
so dachte hy wel by dien daernare
dat hi doet soude bliven daer
so spranc hi op sijn ors daernaer
ende daer hi opgeseten was doe
sloechen die koninck artur soe
dat hi boech op dat gereide daer
ende hadde hi noch mogen hem vorwaer
enen slach geven hi haddene nu
ter aerden doen tumelen seggic iu
maer dat ors vervaerde hem ter stede
van den slage ende droechen enwech mede
ende doene artur enwech sach ryden
spranc hi op sijn ors tien tyden
ende volgede hem na al dat hi mach
entie koninck rioen hem achter sach
ende sach waer hi op hem quam daer
ende begondene te slane naer
doe riep bahamins die quam gevloen
gy latene hier wat wildy doen
ter quader tijt zijdy nu gesceden
van uwen gesellen dus verre ter steden
als die koninck artur dengenen alsoe
hoerde roepen keerde hy hem doe
ende sach waer diegene op hem quam daer
ende gaf hem enen slach swaer
entie koninck artur sloechen weder
dor die scouder alsoe daer neder
dat men hem leveren ende longen sach
doe kreet diegene al dat hi mach
ende brulede als een varre doe
ende doe die vijf koninge sagen also
den koninck bahamins sware gewont
waren si des erre ende liepen terstont
opten koninck artur beide sere
entie koninck die min no mere
vlien en woude deckede hem wale
metten scilde ende tesen male
sloech hi daer doet twe der koninge
van den viven ende also geringe
quamen daer die drie gesellen doe
diese hier vor jageden alsoe
ende alse die ander koninge dat sagen
kenden sise en begonden iagen
watsi mochten sijt seker das
den wech dien die koninck rioen voren was
entie koninck artur volgede hem naer
diese niet laten en woude vorwaer
nu swiget van hem daventure
ende sal seggen van co ban ter ure
ende van co bohort oec mede
dat hem nu gesciede ter stede
hier segget die historie voert
van den koninck ban als gy gehoert
hebbet dat hi iagede mede
drie koninge sodat hise ter stede
verhaelde op enen sconen plaen
daer si hem keerden sonder waen
ende sloegen op hem alle daernaer
wantsi vonden hem tiene daer
van hoerre geselscap die daer nu
den koninck ban opliepen seggic iu
maer die koninck ban sloec den iersten doe
dat hovet toten tanden toe
enten ander sloech hi ter steden
die scouder dor tote beneden
enten derden sloech hi daernaer
dat hovet van den buke daer
ende mettien datsi daer streden
quamen daer die vier koninge gereden
die die koninck bohort brachte gejaget
daer quamen op die tien koninge die so versaget
die koninck ban ende so kort hielt daer
dat sine konden niet gevlien vorwaer
dus quamen dese op hem gereden
ende bleven alle veertiene ter steden
houdende entie koninck bohoert
diese vor hem daer brachte gevoert
reet in hem ende stac enen daer
dat hi doet bleef daernaer
sloech hi enen andren dat hoeft af
enten derden hi enen slach gaf
dat hi viel van den paerde alsoe
daer vont die koninck bohort sinen broeder doe
die wonder wrachte aldaer ter steden
dus streden si daer onder hem beden
tegen die twaelve lange tijt
binnen dat si sijn in desen strijt
quam die koninck rioen gequetset seer
van den tween wonden die hem gaf eer
die koninck artur ende doe hi sach
den strijt sloech hi daerin dat hi mach
want hi herde toernech was doe
ende hi sloech den koninck bohort alsoe
dat hi metten paerde vil daer
ter aerden neder ende daernaer
quamen die ander op hem doe
ende wondeden ende quetsedene toe
want sijn ors lach op sine been
ende en konde hem geweren niet dat sceen
ende ombedit was die koninck ban
ombe sinen broeder een droevech man
ende hi verhoef sijn swaert ter steden
daer hi magloras den koninck mede
dat hoeft afsloech ende enen ander daer
dien dorsloech hi dwers daernaer
dus hielt hi boven den broeder daeran
so lange dat hi sijn leven gewan
van onder dat ors ende binnendien
quamen die drie koninge getien
die die koninck artur iagede nu
entie drie gesellen seggic iu
die gy hier vor hoerdet nomen
doe si so verre nu sijn gekomen
entie koninck artur hier hevet gesien
den koninck rioen vechten mettien
tegen koninck bohort ende koninck ban
die te voet stonden verhoef hi dan
sijn swaert ende sloech martaille
op sine scouder met groten wille
dat hine ontlede ende men sach daer
leveren ende longen ende hi vil doet
entie koninck bohort spranc op sijn ors doe
ende ginc den koninck rioen toe
ende sloechen opten helm aldaer
dat hi hem des afsloech daernaer
een quartier maer hi ne hadden niet
in dat hovet gewont als artur dit siet
sloech hi in ende sine gesellen mede
doe wart daer doet geslagen ter stede
minodap ende bafirmes
ende golirans ende margoles
des was die koninck rioen erre nu
want dat waren sine mage seggic iu
doe verhoef hi dat swaert ende sloech so seer
opten scilt artur den heer
dat hine clovede toter bokelen toe
ende tswaert inne stekende bleef doe
so vaste dat hijs met negenen dingen
niet weder wt en konde gebringen
doe gaf die koninck artur al warm
den koninck rione enen slach opten arm
dat hine quetsede herde seer
doe liet dat swaert gaen die heer
ende artur liet oec den scilt vallen doe
want hi hem verwoech ende reet hem toe
entie koninck rioen nam hem daernaer
metter scouder ende woude hem daer
met hem voeren met crachte nu
ende also haddi oec zeggic iu
hadde hijs stade gehat allene
doe nam artur sijn ors na datgene
ombe den hals ende hielt hem daer aen
so vaste dat hine niet van daen
gebringen en konde met negenen dingen
doe die koninck ban sach die worstelingen
hadde hi anxt ombe den koninck artur doe
ende sloech met sporen ginder toe
ende verhoef sijn swaert ter stede
daer hi den koninck rione mede
onder die scouder stac ene wonde
doe hem die koninck voelde ter stonde
also sere gewondet vorwaer
ende hi sine liede verslagen sach daer
hadde hi anxt ende ginc vlien
wat hi mochte ende mettien
vermaledyede hi sinen god ende sine eer
ende swoer dat hi nembermeer
en raste hi en sal gewroken wesen
want als hi te lande komet na desen
soude hi so vele liede ontbieden dan
dat negeen lant no geen man
daertegen soude mogen gestaen
ende dan soude hi artur doen doet slaen
ochte doen hangen ocht doen villen met
ende al sine helper dat wet
ende al bertanien slechten daernaer
ende al doden dat hi vint daer
dus voer enwech die koninck rioen
toernech ende onblyde ombe sijn doen
ende reet so lange dat hi quam
te sinen lande maer hi en vernam
van sinen lieden cleen ochte groet
of si levendech waren ochte doet
daerna quam die koninck ban gegaen
ten koninck artur ende vragedem saen
hoe dat met hem stonde daer
of hi iet sere gequetset waer
hi seide ic en hebbe negeen arch nu
maer ic hebbe gewonnen seggic iu
huden dat scoenste ende dat beste swaert
ende dat meer goedes es waert
dan enech in der werelt es
des ben ic seker ende gewes
waer es dat zeide die koninck ban
ic salt iu togen zeide hi dan
doe stont hi van sinen orse daer
ende trac dat wt sinen scilt naer
ende hinc dat ombe sinen hals alsoe
ende spranc weder op sinen ors doe
ende togedet den koninck ban daer nu
die dat sere prysede seggic iu
ende zeide nu geve ons god aventure
daer wy dit swaert saen proeven ter ure
of dat also goet es alset es scone
dat en sal niet lyden na datgone
si en sullen vinden aventure so koene
daer si genoech an sullen hebben te doene
maer ic zwige van hem voertan
ende sal seggen van den koninck leodegan
ons segget daventure twaren
doe die sennen gesconfiert waren
dat die koninck leodegan jagede doe
stoutelike thent in die nacht toe
ende sloech vele sennen doet daeran
doe geviel dat koninck leodegan
ende cleodales gesceden waren
van haren lieden ende quamen gevaren
in enen foreest in den nacht alsoe
endet was herde donker doe
want die koninck artur ende leodegan
ende sine twe ende veertich gesellen voertan
noch die heren van der tafelronden
en keerden niet vor dien stonden
dattet dach was maer dander gemene
die keerden des avendes thueswaert allene
maer daventure secht hier dat leodegan
ende cleodales sijn drossate voertan
jageden caulus ende ydorasse
ende lamathoure ende dorilasse
ende alsise lange hadden daer
gejaget verhaeldensi se daernaer
ende haerre gesellen hondert mede
ende veertich houdende tener stede
doe die vier koninge zagen die daer vloen
datsi soccoers daer vonden doen
doe keerdensi hem ombe ende sagen
datsi twe maer daer en iagen
doe liepensi hem op sere nadas
ende onder enen eyke daer dat scone was
ontbeiden die twe daer alsoe
daer wart die koninck leodegan doe
daer neder gesteken ende sijn ors mede
alse cleodales dit sach ter stede
beette hy neder ende halp hem daer
dat hy op sijn ors quam daernaer
ende bat hem dat hi enwech rede
hi soude vor hem bliven ter stede
alse dit die koninck hoerde suchte hy
ende hadde grote ontfermnesse daerby
ende berouwede hem herde sere saen
dat hi tegen hem hadde mesdaen
ende zeide tot hemselven seggic iu
hi soude hem dese doget lonen nu
die sennen liepen hem op ter stede
ende si weerden hem sere mede naer
entie eyke halp hem wael daer
men konde hem van achter niet komen
ende al dese wile geviel oec mede
dat gwinemar ende synados bede
jageden seven gigante alsoe
daer quamen op vijftich sennen doe
ende si volgeden hem doe so nare
datsi in die vijftich gejaget waren
eer si dat iet wisten al bloet
doe wart die strijt herde groet
want die twe waren herde koene
ende niet lanc na desen doene
quam hem een ridder te hulpe nu
ende al dese wile dat seggic iu
dat dese aldus daer nu streden
so jagede antor daer ter steden
die sennen ende keye ende griflet
ende lucam ende amorasis met
ende arogans ende cladise
ende abechin ende blioberise
ende galesconde ende galegresante
ende keyadijn dese twaelf seriante
jageden die sennen in den foreest
ende sloegen se doet alremeest
ende jagedense so lange daer
datsi quamen in enen plaen daernaer
daer si vonden den koninck pantyne
met tweenhondert sennen in scine
ende also vro alsi die twaelve sagen
sijn si haestelic in hen geslagen
met groter cracht doe duurde daer
die strijt toter middernacht wel naer
dus vochtensi nu te dier steden
die koninck leodegan ende cleodales streden
tener stat ende gwinemar
ende synados tener ander vorwaer
entie van der tafelronden mede
die streden daer ter derder stede
ende ter vierder die koninck artur dat wet
ende koninck bohort ende koninck ban met
ende dander waren alle ter stat waert
ende alsi daer quamen waren si vervaert
ombedat die koninck artur ende koninck ban
entie koninck bohort ende leodegan
in der stat nu niet en waren
meenden si dat si doet sijn twaren
ende hadden des rouwe herde groet
ende ombedit sloegen si daer al bloet
haer tenten vor die stat alsoe
in der prayerie die daer stont doe
ende in desen doene als dit was
was merlijn oec gevolget nadas
met siner banier wel tiendusent seynen
ende brachtese gejaget in enen pleyne
in enen dale tuscen twe berge toe
ende dese leide die koninck galaat doe
die here van den lande dier syden was
ende doe si quamen sijt seker das
makede merlijn een chantement
ende dade daer komen een water omtrent
dat herde groet ende stuer was daer
datsi niet vorder en dorsten naer
riden ende so in angeste waren
datsi weder wouden keren twaren
doe sagensi enen nevel so groet
die hem so grote donkerheit doet
datsi nergent en mochten riden
so moesten si daer bliven ten tyden
wantsi vorwaert no achterwaert mede
en dorsten varen daer ter stede
ende waerombe merlijn dit dede nu
sal ic hier al vertellen iu
want in die merse van carmeliden
lach een herde goet lant tien tyden
in dene syde an des koninck rioens lant
entie koninck daeraf hiet amant
ende op desen koninck hadde vordas
die koninck uterpandragoen doe hi levende was
lange georloget op dat lant
ombedat sijn man die koninck amant
niet werden en woude maer nochtan
orlogede hine so lange dat hi wan
enen herde riken casteel daernaer
die caroie hiet wet vorwaer
entien casteel hadden te leene
driehondert ridders als in desen gemene
datsine elk jaerlykes twaren
twe maent sculdech thoudene waren
welke tijt dat men woude in den iaer
entie heerscap daeraf duerde aldaer
twintich milen verre daeromtrint
enten casteel gaf uterpandragoen sint
den koninck banne ende sinen broeder mede
bohorde ende hem te blivene ter stede
ende oec horen ervenden embermeer
wantsi hem geholpen hadden seer
in sinen orloge ende daerna thant
doe sine hadden in hore hant
gaven sine gwinebande daernaer
horen broeder die doe was vorwaer
die beste van nigromancien dien men vant
ende oec ten wapenen een vrome seriant
entie koninck amant was droevech des
dat sijn casteel verloren es
ende als hi sach dattie koninck artur nu
in carmelide was dat seggic iu
entie sennen in sijn lant mede
doe dachte hi soude hi des embermeer stede
ochte stonde verkrygen dat hi vorwaer
sinen casteel mochte winnen daernaer
dit soude nu met rechte wesen
hi ontboet sine liede na desen
sodat hi hadde sevendusent man
ende voer enwech so lange daeran
dat hi quam varende in dat dal
daer die tien dusent sennen lagen al
daer se merlijn dade bliven also
als gy voert hoerdet entes morgens vro
was dat water enwech ende twas
herde scoen weder ende nadas
geredensi hem ende reden van daer
ende te hant gemoeten si naer
den koninck amante met sinen lieden
doe meenden si in dien tyden
dattet des koninck leodegans liede waren
die hem gevolget quamen nare
ende sloegen in hem daer ter steden
doe wart daer herde seer gestreden
hier latic dese dus striden nu
ende sal van artur seggen iu
die den koninck ban enten koninck bohoert
dat swaert togede als gy hebbet gehoert
dat hi nu gewonnen hadde daer
datsi sere pryseden vorwaer
doe reden si daer onder hem drien
te deneblasewaert mettien
so hoerden si grote slage daer
eer si iet verre reden vorwaer
ende twas donker daer si reden
in den bosc ende doe ter steden
so en sceen die mane niet doe
daer si die slage hoerden alsoe
derwaert redensi dapperlike naer
daer vondensi synados ende gwinemaer
maer den derden kenden si meer no min
doe si dit sagen sloegensi in
ende dodent al dat voer hem quam
daer proevede artur als ict vernam
malminadorse dat goede swaert
want eer die strijt geindet waert
sloech hi daermede doet tien gigante
doe die sennen die quade seriante
hem sagen sulc wonder maken daer
gingensi vlien alle daernaer
doe volgedensi hem daerna ten steden
maer si en sijn niet verre gereden
si en hoerden echt geclanck daeran
met swaerden doe zeide die koninck ban
my dunket dat wy ons sullen nu
al die nacht meyen seggic iu
in desen bosce met strydene mede
by gode dat es my lief zeide ter stede
die koninck artur so sal ic daeran
mijn swaert te rechte proeven dan
hoe en hebdy dat noch niet geproevet
neen ic here zeidi also alst behoevet
want der sennen was te luttel goet
ende gy ende dander sloegense doet
sodat ict na minen wille doe
niet en konde geproeven daer alsoe
doe loechen si sere ombe sine woert
dus quamensi gereden voert
ende vonden die twaelf ridder vechtende nu
tegen hondert sennen seggic iu
daer sloegensi in ende vochten alsoe
datsise alle doet sloegen doe
tote veertiene die hem ontvloen alsoe
daer proevede artur sijn swaert doe
so wael dat hi zeide ter stat
dat caliburnus iegen dat
ene bone niet waert en ware
dus voerensi in goeden hogen daernare
ende blyde ombedatsi daer ter stede
die twaelve bescut hadden mede
doe quam daerop merlijn ridende nu
die sere nu riep dat seggic iu
opten koninck artur ende zeide heer
nu haestet iu een luttel meer
nu vaert ende bescuddet den koninck leodegan
die nu vechtet tegen hondert man
ende oec twintich hi ende cleodales
ende si sijn beide te voet sijt seker des
want haer orse sijn gesteken doet
onder hem nu volget my bloet
ende si volgeden hem ende aldaer
vloech den drake uten monde vorwaer
groete vlamme van viere nu
daer si mede by sagen seggic iu
doe reden die een ende twintich gesellen alsoe
datsi quamen toten eyke toe
daer si sagen cleodales ende leodegan
die den eyke vaste stonden an
ombedatse nieman van achter en soude
mogen bestriden met gewoude
ende wat hem toe quam van voren
moeste daer die doet bekoren
doe merlijn sach genen strijt
ende sine gesellen des seker sijt
doe sloegensi in ende daernaer
wrachtensi dat meeste wonder daer
dat ieman oit sach met ogen
daer en konde nieman vor hem gedogen
maer in dat leste hadden sijt haest genoech
want die gigante daden hem ongevoech
dier daer was wel sestich onder
doe merlijn sach die sine tonder
reet hi besyden in den foreest aldaer
ende beide een luttel daernaer
doe quam hi weder ende brachte doe
dertich ridder van der tafelronden daertoe
die groten moert wrachten nu
daer stredensi so lange seggic iu
datsi den koninck leodegan ter stede
daer bescudden ende cleodales mede
ende sloegen die rese ende dander doet
datter hem maer sevene ontstoet
doe leidese merlijn uten bosce daer
ende doe si daer wtquamen wet vorwaer
began dat te dagene doe reden si saen
daer si haer tenten sagen staen
ende doe si in haer tenten quamen
ende haer liede dat vernamen
wasser grote feeste ter stede
daerna gingensi hem rasten mede
ende sliepen een luttel nadat
ende na den slape waren ter stat
die tafelen gereet ende men ginc eten
ende na den etene gy sult weten
so dade die koninck leodegan
al dat goet vor hem brengen dan
dat in den stryde gewonnen was
dat deelde men daer doe sijt seker das
den koninck artur enten koninck bohoert
enten koninck ban also voert
by merlijns rade dat hemselven daer
een penninck niet en bleef vorwaer
doe dat goet also gedeelt was
dade die koninck te wetene na das
in dat koninckryke overal
den jongen batselieren groet ende smal
waer daer ieman die wille winnen daer
ende met hem woude varen daernaer
hi soudene rike maken god weet
ic segge iu dat niet lange en leet
hi en hadde daer wel xxm batseleer
ende hi hadder oec gehat wel meer
hadde hi gewilt maer neen hy
hi en woude niet dattet lant ydel sy
ende ongemannet oec mede
ende na desen doene reet enwech gerede
die koninck bohort ten castelewaert
van caroie met snelre vaert
ombe dien bescuddene nu daernaer
tegen den koninck amante vorwaer
want merlijn dade hem verstaen
als ic iu hier vor zeide saen
datten die koninck amant woude winnen
dus voer hi enwech hierenbinnen
ende nam met hem vijfdusent man
wael te harnas ende reet dan
met sinen lieden datsi quamen
daer si den casteel van caroie vernamen
daer si wael inne waren ontfaen
nu sal ic iu aventure doen verstaen
van den koninck galaat ende oec mede
van den koninck amante ter stede
daventure segget ter stat
dat groet die strijt was nadat
daer amant vergaderde na desen
an den koninck galaat metten resen
dier tien dusent was wael opgeseten
tegen sevendusent suldy weten
daer wart een vreeslye strijt gedaen
maer in dat inde wetet sonder waen
so wart die koninck amant gesconfiert
ende eer die strijt was gefiniert
so bleef daerbinnen van giganten dan
vijfdusent doet ende voertan
van des koninck amantes lieden daernaer
bleef er driedusent doet vorwaer
ende doe die koninck amant gesconfiert was
was hi droevech ende reet nadas
so verre dat hi in enen bosce quam
daer hi des nachtes sine herberge nam
entes morgens quam hem niemaer
dat die koninck bohort gevangen waer
toten casteel van caroie doe seide hy
tot sinen hemeliken rade dat hy
enen spie hemelike senden soude
ende gaen liggen selve met gewoude
so hi den castele naest kan
ende als si wt wanen trecken dan
sullewy op hem komen onversien
ende op hem stryden mettien
dese raet dochte hem allen goet
binnen desen doene des sijt vroet
dat dit gesciede nam orlof saen
die koninck artur sonder waen
ende oec met die koninck ban
an den koninck leodegan
doe vragede hi den koninck artuer
here zeide hy te welker uer
ende te welker tijt segget my nu
sal mijn dochter gekroent sijn van iu
doe zeide merlijn dat hi moet varen
in dat konincrike van bonewyc twaren
eer hi sine dochter nemen soude
doe zeide hi hem daer also houde
redene waerombe dat waer nu
maer dat was in hemeliken rade seggic iu
doe dit leodegan hevet verstaen
doe bat hi den koninck artur saen
dat hi wederquame so hy ierst kan
merlijn seide doe weder daeran
men darf daerombe niet bidden nu
hi sal dat gerne doen seggic iu
daerna nam orlof die koninck artuer
an jenovren diene ter uer
custe an sinen mont soetelike
ende bat hem herde vriendelike
dat hi scire wederquame daer
want nembermere zeide si vorwaer
en ben ic blyde gyne zijt komen
aldus hevet hi orlof genomen
ende an al die van den hove daer
nam hi orlof ende daernaer
dade oec datselve die koninck ban
ende doe namen si enen bode daeran
ende senden te koninck bohorte nu
toten castele van caroie seggic iu
ende ontbodene dat hi te bredegan
tot hem quame ende sine man
si zouden sijns ontbeiden daer
entie bode reet enwech daernaer
ende hi voer met sinen twintichdusent man
die hi hadde onthouden voertan
ende zijn opten wech komen nu
entie bode daer ic af zeide iu
es toten koninck bohort komen mede
ende zeide hem sine boetscap ter stede
doe die koninck bohort die boetscap verstoet
trac hi te hant daer metter spoet
ende gwinebant sijn broeder reet
met hem wtwaert god weet
doe voerensi so lange datsi quamen
in dat sorgelike foreest te samen
dat sint oec geheten was
dat wout souden keren zijt seker das
als iu dit boec sal seggen hiernaer
doe die koninck bohort wet vorwaer
ende gwinebant sijn broeder quamen
in den foreest haddensi daer te samen
also luttel met hem alse veertich man
ende si reden in den foreest voertan
sodat si enen wech daer vonden
ende ene wonderlike aventure ten stonden
in ener sconer stede die daer stoet
want si vonden des zijt vroet
den scoensten dien si ie zagen
van riddren ende vrouwen in horen dagen
ende bandersyde vondensi sittende mede
in enen setel daer ter stede
die scoenste ioncfrou die mochte wesen
niet verre van haer sat na desen
een ridder wel van hondert iaren
die den dans dade bewaren
doe die koninck bohort sach die ioncfrou daer
beete hy ende sijn broeder daernaer
ende doese die joncfrouwe komen sach
stont si op so si ierst mach
entie koninck groetese daer nu
ende si dankede hem des weder seggic iu
ende si gingen daer sitten in dat groene gras
ende besagen den dans nadas
ende gwinebant besach die ioncfrou daer
die hem so wel beviel daernaer
dat hi sijns selves al nu vergat
van groten gedochte daer hi inne sat
doe zeide die ioncfrou daer si toehoren
tener goeder tijt waer hi geboren
die altoes sulke feeste als dit es
mochte hebben ocht gelyke des
also lange als hi leven zoude
gwinebant zeide also houde
joncfrouwe wildy dese feeste mede
suldy altoes hebben ter stede
daeran zeidesi en salt bliven niet
ic en salt wael willen wat des gesciet
nu secht my alse hoe  ic zegget iu
woudy myne vriendinne wesen nu
dat in dier manieren alle die hier quamen
souden bliven dansende te samen
toter tijt dat een ridder daer
comen soude die vor no naer
valsceit tegen minne en dede
ende oec moeste hi die beste sijn mede
die by synen tyden soude wesen
doe zeide die ioncfrou te desen
dat sijt gerne soude doen alsoe
indien dat hi den dans makede doe
gwinebant zeide des ben ic gereet
ende ic oec zeidesi god weet
doe ontfinc gwinebant die maget
die haer selve daer op draget
doe zeide die oude ridder ter stede
hi wouder sinen setel toe geven mede
daer die getrouwe ridder op sitten soude
ende ic geve daertoe myne krone van goude
zeide die koninck bohort te deser joie
die ic nu brenge van caroie
dat die ridder mede gekronet sal sijn daer
brake die dans by hem vorwaer
ende gwinebant makede den dans nu
dat hi niet en cesseerde zeggic iu
toter tijt dat soude komen mede
een ridder die nie tegen minne en dede
sonder also lange als si aten dan
ende na den eten gingensi weder an
doe hi dat gemaket hadde bat hem daer
die joncfrouwe dat hi makede daernaer
een ander spel ombe horen wille doe
dat nembermeer en breke daertoe
daer al die werelt af spreke bloet
van groten wonder na myner doet
doe makedi haer een scaecspel boude
daer dat ene deel af was van goude
ende tander van yvoren bene claer
doe hi dat beide gemaket hadde daer
bert ende spel sodat daermede
iegelic mochte spelen ter stede
dade hi sine nigromancie daertoe
dat alle diegene die daer alsoe
tegen gingen sitten ombe spelen
welke tijt datsi trecken selen
es dat oude of rock of vinde
dat daer een tegenkome met geninde
van denselven dathi trecket daer
ende hi nembermeer vorwaer
so wael en spele hi en werde mat
hoe dicke dat hi spele ter stat
ende tspel mach nembermeer gemat wesen
tote des maels dat daer komet te desen
die beste ridder die in der werelt es
ende oec moet hi sijn sijt seker des
coninges kint ende koninginnen mede
die hem verweren sal ter stede
aldus makede daer gwinebant
dat scaecspel enten dans te hant
daerna dede hi menech scone spel
ende leerde der joncfrouwen so wel
datsi menege dinck dede nadas
sint dat gwinebant doet was
ende si dede sint keren ten casteel
entie danse te menragueel
maken in der stat sonder name
dit brachte toe die joncfrou bequame
als gy hierna wel sult verstaen
ende gwinebant nam die joncfrou saen
entie koninck bohort es van daer gesceden
ende dit hadde algader doen beleden
die koninck amant ende wiste wael das
by enen spie dat hi gesceden was
van den casteel van caroie nu
ende nam sine vijfhondert man seggic iu
die hem bleven waren in den strijt
daermede lach hi hemelike ter tijt
in dat wtvaren van den foreeste daer
daer die koninck bohort riden soude naer
daer dede hi sine tenten slaen
entie koninck bohort reet enwech saen
doe die danse gemaket was
die alsulc was als ic dat las
dat alle die ridders die daerna quamen
alle bleven dansende te samen
totedat lancelot quam van den lac
die daerna den dans tebrac
ende tscaecspel wan ende sende dat
der koninginnen jenovren ter stat
ende ombedat al die daer quamen toe
in dat foreest bleven dansende alsoe
so hiet men dat sint weet vorwaer
den wout sonder keren daernaer
dus es dese dinc nu gesciet
entie koninck bohort en lette niet
hi en reet enwech al sinen pas
ende quam gereden te hant nadas
op des koninck amantes tenten vorwaer
doe vragede die koninck bohort daernaer
wies die tenten waren te hant
men seide hem doe des koninges amant
doe dit bohort sach doe dade hi saen
sine liede tehant wapenen gaen
ende trac besyden ende ontboet daernaer
den koninck amante dat hi quame daer
want hine gerne spreken soude
die koninck amant quam also houde
tot hem ende groetene daer
ende doe zeide hi tot hem daernaer
here gy doet groet onrecht my
ende ic mach iu seggen waerby
gy onthout my mynen casteel
ende ontervet my algeheel
daerby biddic iu dat gyne my
weder wilt geven ic sal daerby
iu goede vrient sijn vorwaert meer
bohort zeide doe heer koninck heer
ic en hebbe iu den casteel genomen niet
maer dat namen iu ocht gy dat gebiet
diegene daer gyne af hieldet doen
dat was die koninck uterpandragoen
dies man dat gy te rechte met
soudet hebben geweset dat wet
maer gy waert so overmoedich vortan
dat gy niet en werden woudet sijn man
des nam hi iu den casteel daerby
ende doe hine iu nam gaf hine my
want ic hem lange hadde gedient
ende was mede sijn goede vrient
ende noch wil hy scone vordel doen iu
es dat gy wilt varen met my nu
toten koninck artur te bredegan
ende werden getrouwelike sijn man
ic sal iu den casteel geven thant
doe sprac te hant die koninck amant
dat hi nembermeer en worde arturs man
ende hi en dadet ombe geen goet daeran
doe zeide die koninck bohort saen
en wildy des niet doen sonder waen
so es iu die casteel ongereet
doe zeide die koninck amant god weet
here zeidi gyne hebbet hier met iu
niet vele liede gebracht nu
ende ic en hebber oec niet vele
nochtan hebbic er meer te dele
ende es dat wy vechten tesen tyden
hier sal gescien in beiden syden
groet scade dat wetic wel
want gy sult sijn te verdrivene fel
oec sellewy ons node verdrivene laten
maer woudy wy zoudent anders saten
gy zijt hier vor den koninck artuer
ende ic vor my selven ter uer
nu laet ons vechten man tegen man
tehant ende bekortent dan
op die vorwaerde verwyndy my
dat die casteel sij quijt ende vry
ende so willic met iu varen dan
toten koninck artur te bredegan
ende werden sijn man van sinen goede al
dat ic hebbe groet ende smal
ende verwinne ic iu so gevet my
mynen casteel weder quijt ende vry
sonder enech calengieren daeran
ja ende ocht gevallet dan
zeide die koninck bohort ter stede
dat onser enech doet blivet mede
hoe salt dan sijn daerby
by trouwen ic segget iu zeide hi
es dat gy my hier slaet doet
so sullen mine liede cleen ende groet
met iu varen alle gader dan
ende werden des koninck arturs man
ende blijfdy doet hier ter stat
so blivet mijn die casteel nadat
ende iu liede sullen dan enwech varen
quijt ende vry sonder sparen
ende willensi oec werden mine man
ic sal hem mynes goedes geven dan
doe sekerdensi by trouwen na datgone
dene den ander dat te done
doe quam daertoe ulfijn ende bretel
ende alle die ander gesellen also wel
ende zeiden here wat wildy doen ter stede
wildy vechten enen wijch mede
tegen koninck amante den barone
des en suldy nu niet doen
maer laet ons alle vechten met iu
hine mach tegen ons niet duren nu
ontsiedy iu ombedat wy in scyne
so luttel liede sijn iegen die syne
wy willen dat gy ons nember vor goet
en hout en slawy se niet al doet
ocht wy sullen eer doet bliven
eer wyse ons laten verdriven
ende latewy iu vechten man tegen man
dat sal ons grote scande sijn dan
swiget zeide hi die koninck bohoert
ende en spreket des nu nember woert
sint dat ict hem hebbe gelovet nu
ic en ga hem des niet af seggic iu
want ic en krege nember eer
doe en spraken si hem niet meer
enten koninck amante oec bandersyden
spraken sine liede an tien tyden
ginganbrysiel ende zijn heer brandelijs
si zeiden heer koninck waerdy wijs
gy en worpet iu niet in dese noet
in aventuren van der doet
want gy hebbet hier liede genoech
mede te vechtene na iu gevoech
also helpe my god zeide die koninck
ic en lietet niet achter omb negeen dinck
by myner trouwen zeide gwinebant
mesvalt dat iu heer koninck te hant
dat god verbieden moete daeran
ic en werde nember koninck arturs man
doe die koninck bohort hoerde die dinge
doe sende hy derwaert haestelinge
gryflette ende gwinrecke mede
vaert zeide hi t amante ter stede
ende secht hem eest dat ic blive boven
ic wil hem dat wel geloven
dat icse quijt sal scelden dan
die niet en wil werden des koninges man
ende dat hi hier niet ombe dinge sint
tegen sine liede noch houde parlement
doe voeren diegene toten koninck
ende zeiden hem aldus dese dinck
dit prijsde die koninck amant sere
doe keerdensi weder thoren here
die bereet hilt in den plane aldaer
entie koninck amant was oec vorwaer
bereet ende quam derwaert gereden
doe ontseide elc andren daer ter steden
ende lieten die orse lopen daer
ende onderstaken hem daernaer
dat haer speer braken bede
ende si reden so na ter stede
datsi hem metten lichame daer
onderhorten so vreeslyc vorwaer
dat hem die ogen dochte vergaen
entie koninck amant viel doe saen
wt sinen sadel ter aerden neder nu
ende lach in ommacht secgic iu
maer die koninck bohort bleef sittende nadas
want hi een sterc ridder was
ende doe hi sach dat hi dus lach
beette hi so hi iersten mach
ende gaf sijn paert thoudene daer
enen knape ende ginck daernaer
daer die koninck amant lach alsoe
die noch niet verkomen was doe
daer trac hi sijn swaert dat scone was
daer hi mede sloech sint nadas
menegen slach doe sette hy daer
dat swaert op sine borst daernaer
ende zeide heer koninck staet op nu
gy slapet te lange secgic iu
ende tgaet ten avendewaert seer
ende ic hebbe anders te doene noch meer
ende gyne doet gene hovescede
dat gy my so lange doet beiden mede
ende onlanges daerna so verquam doe
die koninck amant die hoerde al toe
des koninck bohortes woerde nu
ende prijsdene sere secgic iu
dat hine daer spaerde sonder slaen
ende dat hi hovescer waer sonder waen
tegen hem dan hi soude
hebben geweset met gewoude
hadde hi siner weldich gesijn alsoe
hi spranc op dapperlike doe
ende scaemde hem ende trac sijn swaert
ende quam ten koninck bohortewaert
hi sette den scilt vor zijn hovet
ende sloech den koninck des gelovet
opten scilt dat hine ter stede
clovede toten bokele mede
maer bohort galt hem den slach genoech
want hi den helm van den hovede hem sloech
ende sulc gat hadde mede daer
dat hi des nembermeer mochte daernaer
orboren vorwaert des gelovet
doe deckede die koninck amant sijn hovet
alse die den slach ontsach daer
want hi en hadde opten hovede maer
ene coyfie ende als die koninck bohoert
den koninck amant dus sach gevoert
dat hi sinen helm hadde verloren
doe leide hi hem dit te voren
heer koninck wildy vrede maken nu
gy siet wel hoe dat staet met iu
vaert met nu ende doet manscap daernaer leet
den koninck artur wantet waer
scade sloege ic iu doet oec waert my
meendy my dus doet hebben gereet
zeide die koninck amant ombdat ic nu
negenen helm en hebbe ic seg iu
dat ic iu hier defiere ter stede
mettien liep hi hem op mede
ende meendene slaen opten hovet daer
maer die koninck bohort droech daernaer
den scilt tegen den slach alsoe
daer hi op sloech dat hine doe
niet en quetsede entie koninck bohoert
brachte doe enen slach voert
ocht hine slaen woude an die been
dit dochte hem daer dat so sceen
ende nam den scilt ende droechen daertegen
maer die koninck bohort heventen geslegen
op dat hovet ende clovedem dat doe
van boven toten scouderen toe
ende hi viel neder ter aerden doet
ende als dit ginganbrisel verstoet
ende brandelys ende giromelant
dat doet was die koninck amant
zeidensi si en worden nember vortan
des koninck arturs vrient no sine man
nochte nieman die hem bestoet
so en dadensi nembermeer goet
ende dit was dieselve giromelant
daer men in gawine af bescreven vant
ende ginganbrisel oec mede
daer hi enen camp sint tegen dede
dese drie voeren aldus van daer
met hem drie hondert wet vorwaer
ende twehondert bleven daer oec mede
die zeiden datsi nu ter stede
metten koninck bohorte varen daer
ende gerne wouden werden daernaer
des koninck arturs man wantsi
negenen beteren here begerden dan hi
doe riep die koninck bohort tot heme
alle sine gesellen als ic verneme
ende zeide dat hi daer gerne ter stede
een gasthues dede maken mede
daer men embermeer messe dede daernaer
vor koninck amantes siele vorwaer
ende ombe sine victorie mede
die hem daer god gaf ter stede
daer was een clerc die den koninck amant
gedient hadde ende des men te hant
so ordinierde dat die koninck bohoert
met hem dese provende voert
ende gafse hem ende sovele daermede
dat hi des wael gedede ter stede
ende doe die koninck bohort hadde daer
den koninck amant doen graven naer
ende dat gasthues gemaket mede
voer hi te bredeganwaert ter stede
daer vant hi den koninck artur voertan
ende sinen broeder den koninck ban
ende doe hi quam vor den koninck arture
zeide hi hem sine aventure
al te male dat secgic iu
hi zeide hem ic brenge hier nu
des koninck amantes liede met my
op mijn geleide ic zecge iu wi
ombedatsi iu man willen werden mede
ende haer goet houden van iu ter stede
doe hietse die koninck artur na desen
herde lieflyke wellekomme wesen
ende zeide hi woude hem al eer
ende al goet doen voertmeer
doe dadensi hem manscap daer
doe vragede hi den ridders daernaer
wat manne was die koninck amant
doe weendensi ende zeiden thant
algader hoet waer met horen heer
ende zeiden hem also min no meer
also als hem es gesciet
doe die koninck artur dit hoert ende siet
entie koninck ban waren si des blide doe
dat den koninck bohort geviel alsoe
doe quam merlijn voert gegaen
toten koninck bohort ende zeide saen
heer koninck gy en secget ons niet vele
van der brulocht ende van den spele
die iu broeder hevet gehat ende gy
doe zeide artur die koninck vry
merlijn nu doet ons verstaen
van der brulocht hoe si es vergaen
doe zeide hem merlijn van den danse daer
ende van den scaecspele daernaer
dat gwinebant makede ter stede
dor sijns lieves wille dor haer bede
doe vragede hem die koninck ban ocht hy
iet wiste wie die ridder sy
die den dans stille soude doen staen
merlijn zeide doe sonder waen
dat hi noch niet geboren weer
en roket iu niet te vragene meer
doe die liede wisten dat die koninck bohoert
den koninck amant doet hadde voert
zeidensi doe ende prijsdene seer
dat hi ende sijn broeder grote eer
hadden beiaget ende en waren si dan
die koninck artur waer een verloren man
dus dageden die twe daer
doe sende die koninck artur daernaer
by merlijns rade dat secgic iu
daer die scat gelegen was nu
daer ic iu hier te voren af zeide
seshondert wercliede sonder beiden
daer dadise graven den scat so groet
dat nieman en sach des genoet
daerna loet men den groten scat
ende voerdene te logres in die stat
daer gawyn ende sine gesellen secgic iu
den koninck arturs ontbeiden nu
ende doe die scat enwech was
dadese merlijn graven nadas
onder enen eyke herde diepe doe
daer vondensi een vat van leder alsoe
daerin vondensi xij die scoenste swaert
entie beste die meer waren waert
dan men ienige vant tien tyden
doe was die koninck artur blyde
van den scatte ende van den swaerden
ombedatsi scenen van groter waerden
des lach hi met sinen lieden daer
met groter blyscap wet vorwaer
ende hadden vroude ende groet spel
ombedat hem vergaen was so wel
haer aventure te meneger stede
oec inde ic dit boec hiermede
want ic iu voert een ander sal tellen
van gawyne ende sinen gesellen
die ridder sullen werden nu
daer ic af vele sal seggen iu
eer dat boec ten inde sal komen
want nie en hoerde men van so vromen
ridderen alse si alle weren
nu moetese god in dogeden meren
ic beginne in godes name
van enen ridder die wel bequame
menegen es die daeraf hoert
dat es gawyn hoe hi quam voert
dat hi ridders name ontfinck
ende met hem menech iongelinck
daer sint af gesciede mede
menege aventure te meneger stede
die koninck artur lach tesen tyden
te bredegan met sinen lieden blyde
ende woude te logres varen nu
daer gawyn lach secgic iu
met sinen gesellen in der poert
die dat sciere hadden verhoert
dattie koninck artur ende sijn gesinde
derwaert quame met geninde
des warensi alle herde blide
ende saten op haer paerde tien tyden
ende reden tegen hem daernaer
ende doe si by den koninck quamen daer
doe nam merlijn die drie koninge besyden
ende dadese beten te dien tyden
onder enen sconen boem mede
ombedathi woude datsi ter stede
der kinder ontbeiden ende daden daernare
alle dander vorwaert varen
die thant die kinder ontmoeten daer
doe vrageden die kinder hem daernaer
ombe den koninck artur sonder waen
doe wijsdensi hem den boem saen
daer hi onder gebeet weer
doe voerensi alle derwaert meer
ende gawyn reet vor want sine daer
alle vor horen meester vorwaer
ende vor horen here hielden mede
waer si voeren in elker stede
ende si hadden alle recht daeran
want hi was die beste geleertste man
die ie was entie hovescste ter stede
entie wiseste van der werlt mede
ende dit was hem angeboren al
ende van naturen groet ende smal
dus redensi so verre alsoe
datsi ten bome quamen toe
daer die drie koninge saten onder
doe beetten die kinder alle bysonder
ende doe die ridders sagen van der tafelronde
die kinder so edelike komen ter stonde
ende so wel te gerake ende gecleet
doe stonden si jegen hem op gereet
want in haren gelate dochte hem daernare
datsi van hogen geslachte waren
daer bat gawyn die heren daernaer
datsi hem wijsden artur daer
doe zeide nasciens die hovesc was
siet hi sit ginder in dat gras
ende es die ioncste van den drien
ende gawyn dankede hem van dien
ende ginc tot hem ende knielde daer
ende alle sine gesellen daernaer
ende groetten die koninge hovesclike iu
hi ende sine gesellen algelike
doe zeide gawyn here ic ben komen tot
ende myne broeder ende myne neven nu
alse tot onsen gerechten here mede
wy hebben gehoert sulke dogelichede
van iu zecgen dat wy daernare
ombe wapene tontfane sijn komen hare
ende dat gy ons ridder sult maken
wy sullen iu voert in allen saken
dienen alse wy sculdech sijn daerby
opdat iu onse dienst genoechlic sy
ende oec sijn hier sulke die iu here
gedient hebben wel ende sere
sint dat gy waret uten lande
gelijc ochtet hadden geweest haer viande
enten goeden ik wil oec gijt wet
sal men verwiten die doget met
die men doer hem hevet gedaen
enten quaden helen sonder waen
want hi en roket des te lonen niet
want sijn oge negene doget ansiet
no sijn herte en denket twint
der doget die men hem doet omtrint
doe die koninck artur hoerde die tale
behagede hem dat kint herde wale
ende nam hem metterhant saen
ende dadese alle daer op staen
ende vragede hem wie si waren
here zeide gawyn twaren
eer wy secgen wie wy sijn nu
waren wy gerne onthouden van iu
ende alse wy weten daeraf den fijn
sullewy iu secgen wie wy sijn
doe die twe koninge hoerden die woert
die dat kint daer sprac voert
behagede hem dat wel ende hieldene daer
vor wijs ende vroet vorwaer
doe zeide die koninck artur also houde
dat hise gerne onthouden woude
ende wilse selve metterhant
alle ridder maken sij iu bekant
ende gy zijt my wellekome alle nu
ende ic sal iu vrient zijn secgic iu
ende ic wil dat gy myne gesellen sijt
ende alle van mijnre herberge nu ter tijt
doe die kinder dit hoerden daer
knielden sy alle vor hem naer
ende dankeden hem alle sere saen
doe dadese die koninck opstaen
ende vragede gawyne wie hi waer
want ic dat van iu te wetene begaer
doe zeide gawijn here men heet my
gawijn entese drie kinder die hierby
nu staen sijn myne broeder
beide van vader ende van moeder
entie koninck lot onse vader es
ende es here van orcanie ende leones
ende mijn outste broeder naest my
heet agraweyn entie daernaest sy
ende onse moeder doet ons gewes
datsi des koninck arturs suster es
van hoerre moeder wegen nu
entese ander ioncheren seggic iu
die hier staen sijn onser moeyen kinder
ende galescins heet die staet ginder
ende es koninck ventres sone van garlot
entese ander twe so help my got
zijn des koninck uriens kinder zeide gawein
entie ene heet ywein
entie ander hiet ywen oec met
ende es sijn broeder here dat wet
van sijns vader wegen sonder waen
entie ander joncheren die hier staen
sijn alle edeler liede kinder nu
entese lange brune seggic iu
es koninck beliantes sone mede
entese twe die hier staen ter stede
sijn des koninges neven van astragone met
dene heet keye van strans dat wet
ende dander keyadyn die clene
entese ander sijn neven gemene
ende bestaen mynen vader na ter steden
ende zijn hertogen kinder ende graven mede
ende dene heet ywen metten witten handen
die wel sal noch sijn lachter anden
dander heet ywen van riveel
die derde ywen van lyoneel
dit vierde ywen declains mede
entie ginder staet te gener stede
die scone die wel geleerde met
hi es des keysers maech dat wet
van constantinople ende is geheten
sagrimor es ons doen weten
ende es hier komen seggic iu
ombedat gyne ridder sult maken nu
ende wilt iu dienen getrouwelike
oec wil ic sijn geselle wesen sekerlike
van wapene also lange als hi nu
hier wil bliven dat secgic iu
doe die koninck artur hoerde die tale
van den kindren behagedensi hem wale
ende nam hem in sinen arm daer
ende custene menechwerf daernaer
ende hietene menechwerf welkome wesen
ende alle sine gesellen na desen
doe zeide die koninck artur daernaer
gawyn lieve neve wet vorwaer
ic wil dat gy conincstavel sijt
van alle mynen lande nu ter tijt
ende van mynen hove sonder waen
ende al dat gy wilt dat sij gedaen
doe knielde gawyn ende dankedet hem doe
entie koninck gaf hem met sinen hantscoe
dese gichte ende hoevene op aldaer
doe satensi op haer paerde daernaer
ende si reden al te hant nadat
te logreswaert in die stat
doe koninck artur te logres quam
ende hem sine suster daer vernam
gawyns moder es si iegen hem gegaen
ende hieten welkome wesen saen
ende morgeine quam oec nadas
die des koninck arturs suster was
ende doese die koninck kende wet vorwaer
so dade hi hem grote feeste daer
ende si voeren ten palase waert na des
daer dat scone met biesen gestroyet es
ende met sydenen clederen behangen wel
men hadde daer feeste groet ende spel
entes selven dages hiet die koninck
den kindren datsi boven alle dinck
in die hovetkerke souden gaen
ende gode daer anbeden saen
ende waken alle die nacht daerin
ende dit was na sinxen meer no myn
veertienacht dat dit gesciede daer
die kinder lagen die nacht daernaer
in der kerken tote des morgens vroe
daer quam die koninck artur tot hem doe
ende dade ene messe singen saen
ende alse die messe was gedaen
nam die koninck artur sijn goede swaert
dat meneger mark was waert
dat hi wten anebelte trac hiervoer
ende gordet gawyne enten rechten spoer
spien hi hem entie koninck ban
den linken spore ende voertan
sloechen die koninck artur in den hals daer
god make iu goet man zeide hi daernaer
doe makede hi ridder sine broeder nu
ende gaf elken een zwaert seggic iu
van den twaelf zwaerden die hi tien stonden
by merlijns rade hadde vonden
dus worden die kinder gemaket daer
ende alle diegene die wouden daernaer
nuwe ridders van koninck arturs hant
ende daerna dat sij iu bekant
sanch die aertsebiscop drubrices
hoemesse ende alsi gesongen es
gingensi te hovewaert alle nadas
daer dat eten bereet doe was
daer hielt die koninck artur feeste groet
daer was ten etene menech genoet
ende men diende daer wel utermaten
al dengenen die daer aten
doe waren daer die quinteinen geleget
daer men op te joesteerne pleget
entie batselieren waren bereet
maer merlijn verboet dat god weet
ombe des orloges wille doe liet ment daer
drie dage rastensi hem daernaer
daer gaf sijn goet doe myldeliken
die koninck artur armen ende riken
ende iongen batselieren die daer quamen
die hi onthielt al te samen
wel veertich dusent sonder die met hem waren
entie hi vor hem brachte twaren
uten konincrike van carmelyde
doe si daer lagen dus tien tyden
makede kennesse morgeine nadas
an merlyne die ene grote clerckerse was
ende dade so vele iegen hem daer
dat hi haer leerde sint daernaer
van nigromancien menech wonder
ende si onthielt dat al wel bisonder
daerna opten derden dach mede
sprac merlijn artur an ter stede
ende sprac dat hi hem gereide saen
daer waer negeen beiden sonder waen
want ponces anthonys ende frolles
zijn ember toe getogen sijt seker des
in dat lant van bonewyc ende mede
die koninck claudas oec ter stede
entie koninck van gales mede
die koninck artur zeide ic trecke gerede
welke tijt iu goet dunket wesen
merlijn zeide dat secht uwen lieden na desen
datsi noch tavent hem bereiden
ende in den iersten slape sonder beiden
opsitten ende varen henen dan
ende voert met iu twintichdusent man
die gy met iu brachtet van carmelyde
ende does van caredol sal tien tyden
hier blyven ende hoeden dese stat
doe sciedensi onder hem nadat
entie koninck beval gawyne dit saen
also hem dat merlijn dede verstaen
ende gawyn dede nu daer alsoe
ende hietse hem alle bereiden doe
daerna es hi te sinen oeme gegaen
ende zeide datsi gereet sijn sonder waen
doe zeide merlijn ten koninge nadas
here vraget gawyne wie diegene was
diene leide daer hi sine moeder alsoe
verloeste daer hine leide toe
doe zeide die koninck gawyn wety
ocht kendy iet wie die ridder sy
die iu leide dat gy iu moeder
bescuddet  here ic en bens niet vroeder
zeide gawyn want ic en kennes twent
vraget hem voert ocht hi iet kent
zeide merlijn wie hem die letteren gaf
daer van ywen stont inne gescreven af
des koninck uryens sone dat hy
hem te hulpe quame daerby
doe vragede hem des die koninck daer
ocht hi den knecht iet kende daernaer
gawyn zeide doe neen hy niet
ende gawyn doe merlyne nauwe besiet
ende wart ombe dese pinsende secgic iu
die dat hiervor gesecht hadde nu
dat dit merlijn was ende na dese dinck
zeide hi doe tot artur den koninck
by gode heer in weet men zeide my
dattet een iu vrient merlijn sy
ic woude dat icken wael kende nu
want hi hevet my gedient secgic iu
hi dede my van des keysers neve verstaen
van constantinople ende oec mede saen
ywene mynen neve die in groter noet
was dede hy my bescudden van der doet
ende my selven onder arondeel
halp hi mijns lives een deel
ende en es man in aertryke
dien ic eer kennen woude sekerlike
gy zulten wael kennen zeide merlijn daer
als hem dat lief es doe loech daernaer
die koninck artur ende zeide saen
gawyn sieten hier by my staen
ic sal iu met hem bekant maken
doe gingensi sitten na dien saken
op ene coetse onder hem drien
doe zeide koninck artur hier moechdy sien
den man die iu voerde tarondeel
des dages doe gy vor den casteel
keyen van strans ende dodinas
daer elc in groten anxte was
beschuddet ende iu selven dede
in den casteel daer gaen ter stede
doe iu der sennen te vele quam daer
des soudy hem danken openbaer
van desen dienste ende ander mede
die hi iu gedaen heeft te meneger stede
gawyn zeide doe lieve here
ic en weet hem wat bieden mere
maer seker mach hi wesen van my
dat ic al sijn eygen sy
ende hi es so vroet oec mede
dat hi mijn herte wel kent ter stede
want dat te hemwaert es al te male
merlijn zeide ik kenne iu wale
ende ic wil oec dat gy nu sijt
mijn hemelike vrient in alre tijt
maer hi zeide hem dat hi hoede wale
dat hi nember negene tale
en makede van dingen die hy
hem seggen soude so wat dat sy
ende gy sult my in so meneger forme sien
dat iu sere wonderen sal van dien
ombedat ic niet en bekent wil sijn bloet
want die nijt van der werelt es groet
aldus dade hem kondech merlijn daer
gawyne vor sinen oem vorwaer
ende doe si genoech gesproken hadden nu
doe zeide merlijn dat secgic iu
gawijn zeide hi lieve vrient verstaet
ic secge iu dat gy an uwe moeder gaet
ende nemet orlof ende vaert henen saen
met uwen lieden ende trecket sonder waen
in den iersten slape ende trecket ter vaert
rechtevoert te doevrewaert
ende als gy daer komet so doet god weet
dat gy te scepe genoech hebbet gereet
also vro als iu oem komet daer
dat hy scepen moge daernaer
entie twe koninge oec mede
ende al dat met hem komet ter stede
ende doer gode doet ere hem beden
want si sijn getrouwe in der waerheden
ende al sijn sy metten koninck artur nu
si sijn hoger liede dat secgic iu
van geslachte dan die koninck es
ende hoedet iu herde wel des
dat gy nieman en segget waer gy vaert
gawyn zeide doe sijt onvervaert
ic sal den orber wel doen god weet
doe sciet gawijn ende ginck gereet
te siner moeder ende nam orlof daer
doe ginck hi te sinen broederen daernaer
ende tywene sinen neve mede
ende tallen den andren ter stede
daer hi daer voer mede plach te gane
dese sprac hi alle ane
datsi sine gesellen na desen
altoes hier namaels sullen wesen
doe gingensi slapen een luttelkijn
niet lange en haddensi in slape gesijn
datsi opstonden ende wapenden hem daer
ende voeren vaste enwech daernaer
ende reden so lange datsi doe
te doevre quamen eens morgens vroe
maer die koninck ende merlijn ende veertich met
die van carmelyde quamen dat wet
die des koninck arturs gesellen waren
daer hi mede was tote daer gevaren
dese bleven met hem tien stonden
entie ridders van der tafelronden
ende gawyn die nu te doevre was
hi sende in alle havene nadas
ombe die scepe die daerinne waren
ende dade se hem bringen daerna twaren
so vele dat hire genoech hadde daer
ende alse merlijn wiste vorwaer
dat die scepe gereet waren
dadi die drie koninge derwaert varen
ende hiet hem te rotsele varen doe
doe seiden die drie koninge alsoe
wat merlijn en suldy met ons niet varen
neen ic here zeide hi maer twaren
gy en sult daer enen dach niet hebben gewesen
ic en sal daer tot iu komen na desen
doe sciet dene van den andren daer
ende merlijn voer te sinen meester daernaer
in nortomberlant die hem dede
grote feeste doe hi quam ter stede
daer zeide hem merlijn al dat was gesciet
ende en liet des een twint achter niet
sint dat hi daer lestwerf was
ende blasys screef dat al nadas
ende doe merlijn hem zeide van der joncfrouwen
die hi so mynde met goeder trouwen
daer ic iu hier voraf dade verstaen
dat was blasyse leet sonder waen
hi dachte dat sine bedriegen soude
ende began hem castiene also houde
merlijn zeide hi en verstonde niet van dien
dat gescien sal moet gescien
doe zeide hi hem voert die prophecyen mede
die nu gesciet sijn ter stede
entie gescien sullen al
alse iu dit boec hier wel seggen sal
hier namaels ende daer ter stede
settet blasys in gescrifte mede
nu sal iu dit boec voert tellen
van den koninck artur ende sinen gesellen
hier seghet daventure mede
dat die koninck artur nu ter stede
trac opten iersten dach
die in braecmaent gelach
ende voer met sinen lieden tsamen
so lange datsi te doevre quamen
daer si gawyne vonden al gereet
met menegen scepe daer god weet
scepeden si ende voeren daernaer
te rotselewaert wetet vorwaer
si hadden goeden wint ende weder scone
si voeren so lange datsi in dien doene
eens morgens te rotsele quamen
daer landen si ende sloegen te samen
haer tenten ende logierden daernaer
niet lange en warensi komen daer
merlijn en quam toten koninck arture
dies herde blide was ter ure
ende dander twe koninge mede
ende heer gawyn oec ter stede
dese daden hem grote feeste daer
doe gingensi hem rasten naer
hier latic dese rasten nu
ende sal van leonse tellen iu
ende van pharyne daer gy af hiervoren
doe merlijn van hem sciet mocht horen
die hem gesecht hadde herde wale
van ponces ende anthonis altemale
ende van frolles ende van claudas
also ic u te voren hier las
nu hadden leonse ende pharien
hem hiertegen also vorsien
datsi die beeste ende al dat goet mede
hadden doen voeren in borge in steden
ende pharien dede oec mede alsoe
in dat lant van gannes mede daertoe
haddi nu vergadert tien dusent man
ende es daermede getogen voertan
tote leonsen te bonewycwaert
hi hadde sine stede wel bewaert
ende sine castele beset mede
ende leonse die oec aldus dede
hi hadde tien dusent man wel te harnas
doe pharien ende leonse vergadert was
lagen si met horen heer te samen
totedat haer viande quamen
die daer logierden in dat lant
ende gingen bernen al te hant
maer si en vonden niet te nemene daer
dat was al gevluchtet vorwaer
ende doe die vorderste niet en vonden
doe keerden si in dat grote heer ten stonden
ende vrageden wat si doen mochten nu
doe wordensi te rade seggic iu
datsi vor trebe wouden varen
doe voerensi derwaert sonder sparen
ende logierden in enen velde daer
onder den castele die vorwaer
herde hoge was ende oec daerby
alombe een groet maras sy
ende hi en hadde maer enen wech god weet
ene halve myle lanc ende niet breet
in dene syde logierden pontes ende antones
ende frolles van aelmanien die es
gelogiert bander syde mede
entie koninck claudas in die derde stede
entes koninges liede van gales
over die vierde sijt seker des
die geleide rondoil sijn drossate
die stout was ende ongemate
aldus was die casteel van trebes
in vier syden belegen sijt gewes
so nauwe nu in dit begin
dat daer nieman en mach wt noch in
aldus menensi den casteel winnen
ende verhongeren die daer sijn binnen
want negeen ander dinck mochte hem vromen
want si en mogen daer niet toe komen
ombe dien maras die daer ombe ginc
dus lagensi daer lange na die dinc
entie koninginne eleine die daer ter stede
binnen was ende haer suster mede
hadden groten anxt dat sy
verraden mochten werden iergent by
ochte gevangen ende weenden sere
dickewile doe ombe horen here
dat elc so lange merret mede
graciaen troestese sere ter stede
ende zeide si zouden sonder waen
goede verlosinge hebben saen
dus troeste hi die vrouwen fijn
hi hadde enen sone hiet banijn
ende sijn pete was die koninck ban
ende hi was een scoen ioncman
ende hi was leonces maech mede
ende doe leonce wiste die waerhede
dat die casteel belegen was
ontboet hi anthianne nadas
den drossate dat hine kome spreken nu
ende hi quam tot hem secgic iu
doe hiet hine al hemelyc varen
tote breoske in den foreest twaren
metten sinen ende ontbeit ons naer
opter fonteinen ende en secget daer
nieman af van al uwen lieden
werwaert gy sult henen riden
doen zeide die drossate saen
dat dit wel soude sijn gedaen
doe voer hi henen hemelyc daer
ende leonce nam banyne daernaer
sinen neve ende sendene nu
tote pharine dat secgic iu
ombedat hi quame toter stat
daer si geviseert hadden voer dat
in den foreest daer hi wael wiste
ende dat hi ember niet en miste
hi en voere hemelyc nu daer
ende leonce voer daernaer
in den foreest daer die fonteine stoet
daer die drossate beide des sijt vroet
dese stat hadde hem merlijn vorwaer
gewijst datsi beiden souden daer
daer beide oec leonce ende anthian
totedat pharijn quam ende sine man
dus lagen si daer alle alsoe
tote smaendages na sinte jans dage toe
doe merlijn wiste datsi vergadert waren
ende datsi ontbeiden na soccoers twaren
dat hi hem gelovede te brengene daer
doe ginc hi an gawyne daernaer
ende zeide dat hi dierste batalie leide
ende met hem name daer gereide
die nuwe ridders entie veertich mede
entie van carmelyde quamen ter stede
ende nemet haerre so vele mede dan
dat gy hebbet tiendusent man
ende doet ulfine voeren iu baniere
ende heer gawyn dade also sciere
alse hem merlijn hevet geheten
ende trac met sinen lieden als wy weten
over ene syde daerna dade merlijn
den koninck ban den andren zijn
die heer gawyne volgen soude naer
met tiendusent ridderen wet vorwaer
doe riep merlijn den koninck bohoerde
ende hiet hem dat hi nu voerde
die derde batalie ende nemet met iu
die driehondert ridders die gy brachtet nu
wt koninck amans lande ende nemet daer mede
tote tien dusent oec nu ter stede
van den riddren die quamen van carmelyde
doe hiet merlijn voert tien tyden
den koninck artur here gy selt
die vierde batalie leiden met gewelt
ende met iu sullen nu sijn ten stonden
die ridders van der tafelronden
doe riep die koninck artur ter stede
hervine ende nasciens mede
ende hiet sine liede hem doen gereiden
ende si dadent doe sonder beiden
ende doe nam merlijn den drake
ende gaven keyen na die sake
ende zeide dat hine voerde daernaer
want dat es iu recht vorwaer
ende hoedet iu wale dat radic nu
dat ridderscap niet en werde genedert by iu
ende wety wat gy doen sult ter stede
als gy onder die viande komet daermede
so voeret dat altoes in uwer hant
dat sal ic wel doen zeide keye te hant
merlijn hiet den drien koningen doe
ende heer gawyne datsi dapperlike alsoe
te trebeswaert voeren gereit
want hi es in vier sinnen beleit
ende elc prinse die daer leget an
hevet onder hem twintichdusent man
ende elke batalie van den onsen mede
sal een van den horen anstryden ter stede
doe zeide die koninck artur merlijn
hebbensi meer liede dan hier zijn
ja sy here die helchte seggic iu
maer wy sullen een scoen soccoers hebben nu
wael van twintichdusent man
die ons sullen komen an
die licgen in den bosce van briokes
hoe sullen sijt weten welc tijt dat es
zeide artur here zeide merlijn doe
ic sal se halen tyde genoech daertoe
ende blioberis sal voren varen nu
want hi weet die pade wel secgic iu
ende recht alset daget suldy varen
daer gy een hoern hoert daer volget nare
ende gy sult sien enen groten brant
in der locht daerna volget te hant
want dan sal iu soccoers sijn bereet
dat ik iu senden sal god weet
blivet te gode ic vare nu daer
dus sciet merlijn van hem daernaer
ende quam daer leonce was gelegen
ende sine gesellen ende sprac daertegen
ende zeide wat ligdy hier onder iu
gy en komet nember so vro nu
te trebes die koninck artur en sal
daer wesen met sinen volke al
alse dit leonce verstoet vorwaer
dede hi hem grote feeste daer
ende vragede ombe beide die koninge doe
hi zeide gy sult se sien ende daertoe
met groter macht die si bringen
maer vaste gereet iu ende na dien dingen
gereidensi hem ende makeden daer
vier batalien ende dierste daernaer
die leide anthianes met sesdusent man
ende graciaen sesdusent oec daeran
ende pharijn hadder sesdusent mede
ende leonce sesdusent oec ter stede
hiermede voerensi te trebeswaert
ende alle die wile datsi waren in der vaert
sal ic iu seggen van arture
ende van den tween koningen haer aventure
daventure secht doe merlijn was
van arture gesceden nadas
dat artur trac doen daernaer
ende blioberis voren vorwaer
want hi die wege wiste sonder vragen
die nacht voerensi toten dage
doe quamensi op een scoen plein gereet
daer ene rivier neven leet
die die loire hiet ende si waren daer
den here nu komen also naer
men haddet te vijfmalen mogen nu
wael overscieten dat seggic iu
doen hieldensi ombe datsi wouden sien
dat teken daer hem af zeide vordien
merlijn dat was van den brande mede
ende in der locht soude vliegen ter stede
ende van den hoerne datsi souden horen
ende binnendien quam daer te voren
een spiere diese hevet vorsien
ende ginc dat int ander heer seggen mettien
ende doe dit die ander vernamen
wapendensi hem ende trocken tsamen
te velde ende batalyeerden hem daer
ende ponces ende anthonis trocken daernaer
an dat inde van enen bosce ter stede
ende daerna quam die hertoge mede
van almanyen ende daerna quam rodoen
ende claudas van deserte quam doen
ende lach met sinen lieden neven den maras
ende al die wile sijt seker das
datsi dus wtvoeren quam merlijn
die hier af wiste algader den fijn
ende hi blies den horen doe
ende dede den brant vliegen daertoe
doe artur dat hoern hoerde daer
enten brant vliegen sach naer
sloegensi alle ten herewaert
ende gawyn vergaderde mettervaert
an frolles den hertoge secgic iu
entie koninck ban vergaderde nu
an den koninck claudas ter stede
entie koninck bohort vergaderde mede
an pontes ende anthonys nu ter stat
entie koninck artur vergaderde nadat
an rondone den drossate van gales
ende dierste die nu versamelt es
dat es sagrimor ende frolles mede
die met sulken nyde reden bede
datsi bede storten daer neder
maer si waren bede thant op weder
ende togen haer swaert ende sloegen daer
dene opten ander slagen swaer
ende alse heer gawyn te voete sach
sagrimor sloech hi al dat hi mach
derwaert ende ulfijn oec mede
die sine banier voerde ter stede
ende bander syde quamen daer oec toe
ombe den hertoge ende bescuddene doe
dus vergaderde dene an den andren daer
daer wart menech spere tebroken vorwaer
ende afgesteken menech man
die niet meer op en stont voertan
daer wart die strijt sterc ende groet mede
doch worden hermonteert ter stede
die hertoge ende sagrimor bede
maer dat was met groten lede
daer dadent wael die twaelve twaren
die nuwe ridderen gemaket waren
maer sint dat middach leet vorwaer
so ne was daer nieman die een haer
heer gawyne iet geliken conste mede
want hi sloech doet daer ter stede
man ende paert wat vor hem quam
ende ywen sijn neve als ict vernam
ende ywen overdoem dese twee
dadent herde wel ende noch mee
galescins ende gaheries
dadent sowel dat mense nades
over die beste hilt daer nu
naest gawyne dat secgic iu
ende garies ende agrawein
ende alle die daer waren int plein
dadent wel ende kondechlike
die koninck ban oeck desgelike
was tegen claudas komen ter were
die dfelste was van al den here
ende daersi aldus vergaderden dan
sloech hi metten swaerde den koninck ban
opten helm datter tfier wt vloech
ende dat hi opt gereide boech
doe rechti hem op alse die erre was
ende sloech claudas opt hoeft nadas
enen slach maer tswaert scamfelde neder
ende sloech den orse alsoe weder
den hals af ende het viel doe
ende claudas met maer hi spranc alsoe
op maer eer hi op conste comen daer
gaf hi hem iij slage daer naer
dat hine had byna weder nu
ter aerden doen tumelen secgic iu
ende dat bloet spranc hem ten monde
ende ter nesen wt ter stonde
maer hi was van sulker kracht ende gewelt
dat hi hem daer nochtan onthelt
doe warp hi den scilt opt hoeft daernaer
ende quam ten koninck bannewaert daer
ende began op hem te slane nu
maer haer liede in beiden siden secgic iu
quamen daer toe doe werd daernaer
die koninck claudas hermonteert vorwaer
want hi hadde noch also vele liede
alse die koninck ban hadde tien tyden
ende sine liede en hadden niet mogen staen
en had die koninck ban selve gedaen
diese aldus hilt durende daer
toten middage weet vorwaer
ende banderside street die koninck bohoert
jegen pontes ende antonys voert
die een groet spere hadde in der hant
ende quam opten koninck bohort gerant
ende stac sijn speer op hem ontwee
entie koninck bohort die hem gevee
was hi stacken dor den scilt
ende dore den arm met gewelt
ende nagelde hem an die side doe
ende stac hem daer in ene wonde daertoe
ende hi viel van den orse neder daer
ende lach in ommacht oec daernaer
dat men niet conde geweten daerby
weder hi doet ochte levende sy
ende doen sine liede dit sagen daer
hadden si anxt ende groten vaer
omdat haer here doet ware
ende reden alle derwaert daernare
om hem te bescudden aldaer nu
des konincks liede quamen daer iegen secgic iu
met sterken speren daer wart ter tijt
een groet ende een sterc strijt
maer doch wart pontes hermonteert daer
die geen arch en hadde vorwaer
van der wonden ende scaemde hem sere
ende reet opten koninck met enen kere
ende sloechen opten helm alsoe
dat hi op sijn gereide boech doe
entie koninck bohort sloechen weder
dor den helm ene wonde dat hi daer neder
tumelen moeste ende overreeten daer
eerne die romeine conden naer
hermonteren doe beval hi saen
den sinen datsi hem in staden staen
doe reet hi in die meeste porse
daer wart menech van den orse
gevelt doe wart die koninck bohoert
achter gedreven alsoe voert
enen bogescote wel van daer
dus duerde die strijt alsoe daernaer
toter noenen sterck ende stuer
ende al dese wile vacht die koninck artuer
jegen randone van gaules
entie koninck artur sijt seker des
entie ridderen van der tafelronden
liepen hem seer op tien stonden
ende dadense achter in dere wijs
tote op pontes ende antonijs
ende keye volgede wel metten drake
die hem merlijn gaf vor dese sake
dien groet vier uter kelen scoet
dies noit ne sagen zeiden bloet
het soude domesdach wesen sciere
ende vervaerden hem sere van den viere
ende sonder twivel ane den drake
lach betekenesse van groter sake
want tfier dat hem wter kelen scoet
dat betekende martelie groet
van lieden doet te slane ter stede
ins koninck arturs tyden mede
ende dat sijn stert gewrongen was
betekent grote verraetnesse na das
dat in sijns selves lieden was mede
doe si tegen hem keerden ter stede
ende met mordrette waren algader
daer hi oem af was ende vader
want hine wan an sijnre suster met
die koninck lottes wijf was dat wet
hierna suldy wel verstaen die dinc
hoe die strijt tuscen hem verginc
nu hoert hoe randoen achter tyede
tote op pontes ende anthonys liede
daer hem die koninck artur opjagede doe
die den koninck bohort hielden alsoe
cort dat hi wel hadde te done
soccoers ende doe sach datgone
pontes datsi quamen gevloen
voer hi daer jegen ende riep doen
sijn teken ende sloech in daernaer
doe wart die strijt groet ende swaer
doe die vier batalien vergadert waren
want gawijn dreef oec daernare
frolles den hertoge op claudas
die iegen den koninck ban in stryde was
die nu tonder was dus wart daer
die strijt sterc wetet vorwaer
daer dade heer gawyn wonder groet
dat en sach nieman des genoet
doe geviel dat gawyn nadas
vergaderde an den koninck claudas
die daer street iegen den koninck ban
met hondertdusent man iegen man
daer die koninck sere tachter af was
gawyn verhoef sijn swaert nadas
ende meende opt hoeft hebben geslegen
claudas die daer den scilt hielt iegen
dien heer gawyn sloech al ontwee
entie slach ginc vorwaert mee
ende hi scamfelde nederwaert alsoe
ende sloech den paerde den hals af doe
dat paert ende claudas vielen beide daer
ende heer gawyn reet vorwaert naer
want hi claudas niet en bekande
hi ontmoete miseresse te hande
dien hi daer afsloech sijn hovet
dese was vroem des gelovet
ende was van claudas massenieden
gawyn toech voert terselver tyden
ende clovede antorilasse alsoe
sijn hovet toten tanden toe
doe sloech hi daer tote twintich doet
sine slage waren daer so groet
dat siner nieman ontbeiden dorste daer
doe dit die koninck ban sach vorwaer
dat gawyn die so jonc was
so groet wonder dade dankede hi das
gode ende zeide te gawyne doe
here by gode gy strijt hier soe
dat gy dat swaert wel verdient hebbet nu
dattie koninck artur heeft gegeven iu
ende oec en mochte hi hebben ter stede
negenen beteren sine liede bevolen mede
dan gy sijt ende ic bidde iu heden den dach
dat ic iu nu geselscap sijn mach
here ic doe dat gerne zeide hy
ende danc hebbet dat gy dat soecket an my
maer ic moet varen soecken myne neven
ende myne broeder waer si sijn bleven
ende alsicse hebbe vonden sal ic tot iu
wederkeren ende doe zeide hem nu
die koninck ban dat hi hem soude
gerne wreken also houde
over den koninck claudas dien gy vorwaer
te hant daer nedersloeget aldaer
ende waer hi doet so waer saen
mijn orloge dat ic hebbe gedaen
doe zeide gawyn wyseten my
doe zeide die koninck sieten hierby
met genen wapene die gy ziet daer
gebloemet van silver ende daernaer
den scilt in midden gedeelt ter stede
van sylver ende van kelen bede
den lewe rampant van sable met
gawyn zeide nu vaste ende niet en let
varewy an hem ende proeven daer
onse kracht doe zeide daernaer
die koninck ban ic en ger niet meer
want hi hevet my gescadet seer
doe sloegensi haer orse derwaert
entie koninck claudas reet metter vaert
tegen hem doe wart ter tijt
groet ende vreeslyc die strijt
ende heer gawyn entie koninck ban
daden daer vlien claudas man
ende doe claudas dit sach aldaer
vloe hi in die meeste perse naer
want hi ontsach dese twe nu
diene daer jageden secgic iu
hi wiste wael ervoeren sine daer
dat hi doet waer vorwaer
dus vloe hi onder sine liede alsoe
ende si volgeden hem ember toe
ende en woudene niet laten gaen
en hadde ene aventure gedaen
die si vonden onder hem ter stede
want doensi jageden claudas mede
vant gawyn twe siner broeder daer
licgende ter aerden die vorwaer
sere tharen onwille lagen bede
ende galescins sinen neve hielt mede
frolles die hertoge by den breidel doe
daer wasser wael tote twedusent toe
ende hadde hem dat hovet afgeslegen
en waer sagrimor die daer tegen
was ende gaheries ende ywein
ende wael veertich gesellen opten plein
hielden den strijt tegen twedusent man
ende doe heer gawyn dit sach an
sloech hi met sporen derwaert saen
entie koninck ban mede sonder waen
ende vergaderden in den strijt
met so groter kracht ter tijt
datsi den strijt al bogen daden
doe si haer dus sagen verladen
makedensi ene plaetse so groet
dat agrawein ende garies die te voet
waren datsi sciere daernaer
gereddet worden daer vorwaer
ende galescins die tsinen onwille was
wart daer sciere verloest nadas
want gawyn sloech frollen daer ter stede
dat hine van den paerde tumelen dede
ende tors gaf hi galescine daer
die daer opspranc ter stede daernaer
ende voer in ende woude wreken saen
den lachter die hem was gedaen
hi reet op frollen daer hine sach
te voete staen ende gaf hem enen slach
dat hi weder ter aerden viel nu
ende overreeten seswerf secgic iu
doe zeide gawijn here en ziedy niet
hoe mijn neve wreket sijn verdriet
hi kan hem wel gehelpen dunket my
doe zeide die koninck ban dat hy
een vrome ridder soude werden ende goet
ende binnendien quam al dat gemoet
van al den stryde slaende daer
want die koninck artur wet vorwaer
entie ridders van der tafelronden
entie koninck bohort tien stonden
die jageden pontes liede ende frolles
ende rondoens liede mede sijt seker des
tote in claudas liede daernaer
doe wart dat gerochte groet vorwaer
ende tgeclanc van den slagen
dat die twe koninginnen die lagen
te trebes in den castele binnen
hoerden tgerochte in allen sinnen
doe liepen si ten tinnen staen
ende sagen beide wtwaert saen
daer sagen si menegen man stryden
ende si sagen den drake tien tyden
dien keye voerde daer vier wtscoet
dat daer die locht af was al roet
doe dit die vrouwen ende dander mede
die in den castele sijn sagen ter stede
dochte hem dat wonder al te groet
doe sanden si ute metter spoet
enen bode ombe vernemen aldaer
wat liede dat daer streden vorwaer
tegen die viande ende ombe die sake
wies teken dat waer die vreeslike drake
die bode voer ter batalienwaert
ende hem ontmoete een ridder in der vaert
die bretel heet doe groette hine daer
ende bat hem dat hi hem zeide naer
wie dese zijn die hier stryden nu
tegen onse viande ziet here vor iu
gene vrouwen gene koninginnen
die ginder licgen te genen tinnen
die souden dat gerne weten nu
lieve knape ic secget iu
dat is die koninck bohort ende koninck ban
ende hebben vor hem gebrocht daeran
den koninck artur van bertanien
haer lant te bescermene van calanien
tegen sine viande hier ter stede
ende siet ginder sijn teken mede
metten drake sonder waen
alse dit die bode hevet verstaen
keerde hi blide ten castelewaert
entie koninginnen quamen ter vaert
tegen den knape doe hi quam daer
doe quad hem die knape daernaer
gelijc hem bretel zeide te voren
ende als die koninginnen dit horen
so en sach men nie liede so blyde
ende clommen weder tenselven tyden
ten vensteren ombe siene nadas
den strijt die sterc ende groet was
diensi so lange streden daernare
datsi in beiden syden moede waren
doe quamen die vier batalien geslagen
die in den bosce met merlijn lagen
dene na dander gereden ter stede
anthian leide dierste scaer mede
ende dander pharien sonder waen
entie derde leide graciaen
die vierde leonce tenselven tyden
doe warens die van den castele blyde
doe si se kenden ende hadden ter steden
uten castele oec gerne gereden
hadde men hem gelaten voertan
nu versachse ierst die koninck ban
ende zeide tot heren gawine saen
heer gawyn siet ginder komen sonder waen
vier scaren die ons toe horen
nu wetic wael datsi daer storen
sullen onse viande ter uren
oec sullensi onlange mogen duren
doe zeide gawyn laet ons wtryden
ende onse vriende steken besiden
ende vergadren ons alse dan vlien
onse viande dat wy se so versien
datsi hem niet en beroemen hiernaer
datsi keytive sijn vorwaer
ende datsi hem oec hoeden voertmeer
in dat lant te komene nembermeer
die koninck zeide here ic wille nu
al dat gy radet doen secgic iu
doe voeren si besyden ende gaderden daer
drie hondert ridder die beste vorwaer
die in al dat heer waren
ende binnen dat so quamen gevaren
die vier scaren met krachte groet
ende sloegenre in dat vergadren doet
twintichdusent entese grote scade doe
brachte die koninck claudas al toe
dat dese liede in beiden syden
aldus doet bleven nu ten tyden
ende dat wart hem oec geloent nadas
dat hi sint daerombe ontervet was
alse iu dit boeck sal secgen hiernaer
nochtan dor al quamen daer
dese vier scaren sy waren nu
des koninck arturs liede tachter secgic iu
sint dat die driehondert ridders niet waren daer
en kondensi niet vercoeveren daernaer
wantsi droegen al den last ter stede
si gingen nu alle tonder daermede
doe quam merlijn daer die drie hondert waren
ende sprac houdy hier ombe iu te sparen
ocht houdy hier te gader gevest
ombe siene wie dat sal hier doen best
gy sijt genoech gerast maer vaert ter stede
in dat heer want artur ende sine gesellen mede
sijn sere tonder ende oec bydien
datsi iulieden nergen en sien
doe sprac hi tartur eer iet lanc
heer koninck es dit dat loen entie danc
dien gy den koninck ban ende sijn broeder doet
die haer lijf ende al haer goet
setten in aventuren vor iu
doe dat iu al afginc vor nu
nu koemdy sculen van bloetheden
dit sal iu noch te meneger steden
verweten werden iu lief wat sal sy
secgen alse vereest dat gy
aldus gevaren hebt nu voert
doe artur verstont merlijns woert
scaemde hi hem so sere daernaer
dat hi van angeste swete daer
ende oec hadde hi anxt ter stede
dat hi hem toernen mochte mede
doe sprac hi op gawine ende sine gesellen
gy heren die vromecheit die wy tellen
hoerden hier vor waer is sy nu
die gy plaget te doene gy beromet iu
gy zoudet in klein bertanien varen stryden
ende proeven die ridder daer ten tyden
nu duncken my si goede ridders wesen
ende gy niet dorren te komen tesen
dat gy se saget maer berget iu
so groten anxt daden si iu nu
doe sprac hi op koninck ban ende op bohoert
gy heren waerombe sydy komen voert
en ziedy niet iu viande in iu lant
ende gy gaet iu bergen hier te hant
wie sal vor iu vechten ende vorwaert gaen
ende vor iu die doet ontfaen
als gy iu berget ende vliet mede
doe zeide die koninck ban ter stede
by gode merlijn ic en doet om geen dinc
die my vor bloetheden over ginc
merlijn zeide hoe dat gijt hebbet gedaen
siet dat gy des iu betert saen
gawyn ontsculdechde hem oec ter stede
ende zeide ik sal hem doen kennen mede
ochte ic blode ben  doe vermaende hy
sinen broeder ende sinen neve daerby
volget my zeide hi ic sal hem doen sien
ochte ic blode ben  doe loech mettien
merlijn ende ginc te keyen te hant
ende nam hem dat teken wter hant
ende zeide hi woudet voeren secgic iu
want des konincks teken en zoude men nu
niet bergen maer altoes vor ogen wesen
doe riep merlijn lude na desen
nu sal ic sien wie my volgen sal
ende wie den prijs hier van al
winnen sal  doe zeide die koninck saen
artur tot bohorte sonder waen
dat in merline vele dogeden waren
ende vele behendecheden twaren
ende vele vromecheden oec mede
ende hi was sterc genoech omb sine lede
ende groet maer hi was mager met
ende bleec ende haerachtech dat wet
ende hi was edel van sijnre moeder mede
den vader latewy varen ter stede
want van hem wetewy genoech
men wist oec niet dat merlijn sloech
in stryde ie iemanne doet
maer men vint van hem al bloet
dat hi met siner borst gereet
man ende paert daer neder reet
doe merlijn den drake hevet genomen
es hi in die batalie gekomen
ende dorbracse altemale daernaer
ende quam op frollen gereden daer
ende op pontes ende antonys die daer saen
die van logres meenden doet slaen
wantsi waren op dat sconfieren daer
maer hem quam te hulpe vorwaer
vijf hondert knapen van trebes
en waer niet dat zijt seker des
si hadden gesconfiert geweest ter stede
maer doe die koninck artur quam ende mede
sine gesellen wart daer so menech slach
geslagen dat elken gruwelen mach
daer wrachte artur wonder groet
om der persen willen ende om der noet
warp hi den scilt opten rucge daer
ende nam dat swaert met beiden handen naer
ende sloech dat al doet ende daer neder
wat vor hem quam voert ende weder
dat nieman en dorste sijns ontbeiden
dit boec secget oec na der waerheden
dat daer die koninck artur sloech doet
twehondert in desen pongyse groet
entie koninck bohort entie koninck ban
versloegen daer oec menegen man
ende artur ende dander koninge mede
waren so verre gereden ter stede
dat men niet en wiste waer si waren
entie gesellen van der tafelronden twaren
voeren oec in dene vor dander naer
entie veertech gesellen wet vorwaer
entie achtien nuwe ridders mede
braken die scaren te meneger stede
ende scieden dene hier dander daer
dat si en wisten som ter tijt waer
dat haer gesellen waren nu
maer ywen des koninck uriens sone secgic iu
ende heer gawyns twe broeder mede
ende haer neven hielden hem ter stede
al den dach te samene vorwaer
ende daden so vele met wapene daer
datsi gepryset sere waren
maer boven hem allen dadet daer twaren
heer gawijn best want hi was
alredickest in den meesten kas
oec es hi nu an rondone komen
van gaules ende als hine hevet vernomen
sloech hine opten helm alsoe
ene grote wonde dat hi daertoe
ter aerden viel hi reet voert saen
ende sach keyen van strans te voete staen
ende dodinele ende hem liepen op aldaer
pontes ende antonys weet vorwaer
ende heer gawyn sloech derwaert
ende makede enen groten scaert
ende halp hem datsi bescut waren
doe hieldensi hem an gawine daernare
so si langest mochten vorwaer
maer dat en was niet lange daernaer
want hi was hem sciere ontreden
groet was die strijt te meneger steden
daer dadent wel die van der tafelronden
die artur sochten te dien stonden
die hem so verre ontreden was
dat hi an frolles quam nadas
ende an pontes die hadden daeran
in haer geselscap zevendusent man
daer street die koninck artur herde seer
daer en was nieman so koene in der weer
die sines slages dorste ontbiden
doe quam heer gawyn te dien tyden
ende sach sinen oem daer in der noet
ende dat hem gaven slage groet
frolles ende pontes doe wart wel naer
gawyn wt sinen sinne ende nam daer
enen ridder ene spiet uter hant
ende quam derwaert gerant
ende alsene frolles komen sach
ontrumede hi hem al dat hi mach
alse die siner niet ontbeiden dorste
ende reet in die meeste porse
maer heer gawyn reet hem naer
ende scoetene metter spiete daer
als hine niet verhalen en moet
wael dor die scouderen enen voet
ende hi vil in onmacht ter aerden neder
ende als hi verkomen was weder
dade hi hem verbinden ende sat op sijn paert
ende reet weder te stridewaert
ende heer gawyn keerde weder daer
ende ontmoete ponten daernaer
ende sloechen optie scouder ter stede
dat hine ter aerden vallen dede
ende randone sloech hi op dat hoet
dor den helm ene wonde groet
dat hi optie aerde viel alsoe
daerna begondensi te vloene doe
ende quamen op claudas daernaer
dien die koninck artur ende gawyn vorwaer
entie koninck ban ende sijn broeder met
entie van der tafelronden dat wet
volgeden al tote in claudas heer
daer settedensi hem weder ter weer
doe riep merlijn edele here slaet nu
si sijn gesconfiert dat secgic iu
ende hi voer vor ende gawyn naer
ende stac met enen spere daer
claudase in die slinke syde
dat hi ter aerden viel tien tyden
in onmacht ende hi overreeten doe
maer sine liede daden daer so vele toe
doe sloech hi in den strijt daernaer
te drien steden wet vorwaer
ende worpene van den peerde neder
doch hievene sine liede op weder
maer hi was in so groter noet
dat hi daer wel na was bleven doet
doe gingensi alle vlien sijt seker des
pontes randoen ende frolles
ende claudas dese hadden enen raet
waer hem best te vliene staet
claudas zeide varewy in deserte nu
dat is dat vasteste lant secgic iu
dat ic hebbe ende dat outste mede
doe si stonden in deser onlede
sagen si haer liede sceden ende alle vlien
ende vreeslike iagen ende mettien
sloegen si er sovele doet daernaer
want koninck bohortes liede wet vorwaer
reden vor tenen passe nu
ende alse dander daer quamen secgic iu
ende over den pas daer meenden ryden
sloegen si er sovele doet tien tyden
datsi daer lagen met groten hopen
claudas ende frolles sijn ontlopen
ende randoen ende pontes mede
met luttel hoep lieden daer ter stede
ende alle die nacht toten dage toe
so was ene iagerande daer alsoe
daer menech doen es bleven doet
ende gequetset ende in groter noet
dus waren die vier prinsen daer
by merlijns rade gesconfiert vorwaer
ende doe die iagerande geleden was
gingensi in die tenten nadas
die daer in der prayerie stoeden
die si bewaert vonden van allen goede
dat daer die viande hadden gelaten
si makeden hem blyde wter maten
entie koninck ban leide met hem daer
den koninck artur ende gawyne vorwaer
entie veertich gesellen mede
entie achtien nuwe ridders ter stede
entie van der tafelronden
te trebes in sinen casteel tien stonden
daer mense herde wel ontfinc
ende oec boven alle dinc
so waren blide die twe koninginnen
ombe haer twe heren die daer nu binnen
comen waren met stouten gesellen
men mocht iu die bliscap niet vertellen
si waren scone ionge vrouwen
si pijnden hem sere met goeder trouwen
den koninck artur te doene ere
ende sinen gesellen in allen kere
wat mag ic iu hieraf tellen vele
na vele bliscapen na vele spele
ginc men slapen sonder bliven
entie twe koninge gingen met horen wiven
slapen met vrouden groet
des nachtes speelden si der mynnen genoet
ende optie nacht secht dhistorie voertan
dat een kint wan die koninck ban
an helenen der koninginnen vorwaer
dat te groten dingen quam daernaer
ende optie nacht des nemet goon
dromede der koninginnen een droom
daer si sere verscrickede af mede
want haer droemde daer ter stede
datsi op enen hogen berge was
ende beeste sach die weiden gras
ende als si daer hadde geweest ene tijt
so wart onder den beesten een strijt
ende liepen overeen ende wouden sonder beiden
dene den ander driven uter weiden
doe sciedensi hem alle geheel
ende in dene syde ginc wael die twe deel
entie geleide een groet lewe daer
ende dander geleide oec daernaer
een gekroent lewe maer hi en was
niet alsoe groet als dander zijt seker das
entie gekroende lewe hadde dat wet
achtien gekroende lewekine met
ende elc lewekijn hadde heerscap nu
over ene partie der diere secgic iu
entie lewe die niet gekroent en was
hadde dertich lewekine sijt seker das
die alle gekroent waren vorwaer
ende elc hadde heerscap van den beesten daer
ende doe si gesceden waren alsoe
sachsi ten gekroenden lewenwaert doe
ende daer vierhondert varren waren
by den halse gebonden twaren
toten gekroenden lewenwaert
so liep hi hem op metter vaert
van nyde doe makede hi daernaer
van sinen beesten drie kudden daer
ende liepen daermede op secgic iu
den gekroenden lewe die hadde nu
achtien kudden beesten daer ter stede
ende in elc kudde so was mede
een lewekijn diese geleide daer
doe wart die strijt so groet daernaer
onder hen dat dochte haer alsoe
datsi nie so groten strijt sach doe
maer int inde waren achter gedaen
des gekroenden lewen beesten sonder waen
ende doe hadde die lewe anxte groet
sine weide te verliesene al bloet
ende al die wyle datsi vochten alsoe
dochte der vrouwen dat quam daertoe
ute haer doen een groet lupaert
ende ginc dor ene valleye ter vaert
doe dochte haer dat haer benam
een nevel datsi en wiste waer hi bequam
ende doe sine verloes keerde si doe
weder ten beesten die vochten ember toe
ende haer dochte dat die gekroende lewe daer
te quaet hadde doe sachsi daernaer
enen lupaert uten wilden woude komen
ende ginc die batalie sien ende begomen
doen hy sach dat die gekroende lewe soe
te quaet hadde doe ginc hy hem toe
helpen ende liep dander op ter stede
ende dreefne achterwaert mede
so fierlijc dat hi nie sint ter stonde
den anderen lewe gescaden en konde
ende doe die ongekroende lewe sach
dat hi niet overkomen en mach
also lange als die lupaert tegen hem was
doe dade hi den raet tehant nadas
dat hi den lupaert met hem hadde daer
doe ginc hi weder stryden daernaer
ende dade den gekroenden lewe achter soe
ende doen hi al tachter was doe
dade die lupaert den ongekroenden lewe daer
dander te voete vallen daernaer
ende hem genade bidden ter stede
doe wart die vrede gemaket daer mede
tuscen beiden den lewen dat wet
die al haer leven duerde met
doe sach die vrouwe na den lupaerde mettien
ende haer dochte dat was die wt horen dyen
quam dat hi dat selve waer
dus lach si al die nacht daer
in desen drome thent dach was
doe si ontspranc segende si haer nadas
ende zeide den koninck den droem nadesen
die zeide dat en soude niet arges wesen
doent dach was stonden si op daer
ende gingen beide te messe daernaer
doe bat die koninck ban ter stede
onsen here met groter ynnechede
dat hi hem geven soude die doet
dat hi des begeerde waer al bloet
hi was een herde gotlick man
so lange riep hi onsen here an
ende op so menege tijt oec mede
dat hi op ene nacht in ener stede
in sinen slape hoerde roepen dese woert
ene stemme iu bede es gehoert
ende oec zeide si hem dat hi sondegen soude
in overspele maer si zeide hem houde
dat hi hem daeraf niet en soude ontsien
doe hoerde hi in den drome na dien
die stemme so vreeslyc kryten daernaer
dat hi so sere verscrickede daer
dat hi van den bedde welna was
gevallen ende sijn wijf sijt seker das
want hi gegreepse in den arm doe
ende si vervaerde haer daeraf soe
datsi lange lach eer si sprac woert
doent dach was quam die koninck voert
ende sprac sine byechte ende ginc daernaer
messe horen ende ontfinc aldaer
godes lichaem ende altoes na desen
tallen achte dagen woudi gebyechtet wesen
ende ontfinc onses heren lichaem met
entie koninck bohort dat wet
dade oec desgelike nu
want hi was een goet man secgic iu
aldus bleef die koninck artur sekerlijc
ene maent in den lande van bonewijc
ende daden claudas lant al woesten daer
ende arm maken sodat daernaer
claudas in langen tyden niet verkomen konde
maer sint oec over menege stonde
quam hi met pontes ende anthonys weder
ende metten koninck van gaules seder
ende verdervede al koninck bannes lant
ende wan hem dat af metterhant
alse iu dit boec hier na wel sal
vertellen den strijt groet ende smal
nu es komen voert die koninck ban
ende sprac merlyne aldus nu an
alse van sinen drome ter stede
dat hem droemde ende sinen wive mede
ende bat hem dat hijt hem woude ontbinden
ach lieve merlijn kondy iet vinden
sprac die koninck artur des biddic iu
wat hem beiden gedroemt es nu
ja ic here zeide merlijn ter stat
ende doe begonde hi te secgene nadat
hoerre beider droem van woerde te woerde
ende alse die koninck ban dit hoerde
zeide hi dattet algader also was
des wonderde den koninck artur nadas
ende here gawyne wtermaten sere nu
ende dachten daer lange op secgic iu
doe sprac die koninck artur tote merlyne
lieve vrient gy hebbet ons in scyne
dese drome hier also geseit
datsi beide lyen der waerheit
nu secget ons wat si bedieden nu
want wijt gerne wisten van iu
merlijn zeide ic sal iu des secgen een deel
maer niet en zecgic des iu geheel
heer koninck ban ic secget iu vorwaer
dat die lewe die niet gekroent was daer
es een prinse die herde ryke es
van goede van vrienden sijt seker des
ende sal met crachte wynnen dan
negen ende twintich konincrike ende voertan
sal hise in zijn geselscap doen komen
entie gecroende lewe hebbic vernomen
bediedet enen koninck machtich ende rike
ende sal onder hem hebben sekerlike
achtien koninge die syne man sullen zijn
entie vierhondert varren fijn
betekenen vierhondert ridders mede
die alle by haerre zekerhede
ende by trouwen elcandren toter doet
helpen zullen in alre noet
entie prinse daer ic te voren af zeide
sal opten ander komen sonder beiden
ombe hem sijn lant af te winnen daer
maer hi sal hem weren daernaer
ende als die prinse onder hevet gedaen
den koninck so sal daer komen saen
een ridder die onbekant sal wesen
ende sal den koninge helpen na desen
datten die prinse niet en sal sconfieren
entie ridder betekent in allen manieren
den lupaert die fier es ende also sal
die ridder fier sijn bovenal
ende by den ridder sal vrede daernaer
gemaket werden wetet vorwaer
van den tween prinsen daer ter stede
entie vrede sal bliven haer leven mede
nu wety desen droem al bloet
ende ic moet nu varen want ic des noet
hebbe oec ben ic te lange hier nu
ic hebbe anderswaer te doene secgic iu
doe vragede hem artur daernare
ocht hi hem dat iet bet soude verclaren
hi seide neen hi doe sciet hi van daer
van den drien koningen ende voer daernaer
te siner vriendinnen want gy mochtet horen
dat hy haer dat gelovet hadde hiervoren
op sinte jans dach te komene daernaer
aldus es hi komen tot haer
diene blidelike ontfinc alsoe
ende leidene in haer kamer doe
dat des nieman en wiste doe vragede sy
herde meneger hande dinc daer sy by
leerde menege scone konste ter stede
want hi mindese so sere mede
dat hi verwoeden meende ombe haer
ende doe si des wart gewaer
batsi hem dat hi haer leren woude
hoe si enen man doen slapen soude
ende merlijn wiste haer gedochte wel daer
ende vragede watsi daermede woude naer
si zeide ombedat ic dyonase minen vader
ende mine moeder beide gader
woude doen slapen datsi daerby
van iu niet en wisten no van my
als ic woude iegen iu spreken iet
ende wetet wael si en lieten my leven niet
wistensi dat ic spreke iegen iu
so lange batsi hem na ende nu
dat eens geviel datsi daernare
in enen boemgaert gegaen waren
op ene fonteine daer dede sine doe
op horen scoet licgen alsoe
ende cloydene ende bat hem te leerne daer
man ende wijf doen slapen naer
hi wiste haer gedochte wel nochtan
so leerde hijt haer ende voertan
leerde hi haer drie namen mede
dat negeen man mochte in negener stede
met haer te doene hebben daernaer
also lange alsise droege an haer
ende van dien dage voert doe
bereidesi merlyne altoes alsoe
dat hi met haer en mochte niet
gedoen dat man met wyve pliet
ende hierombe secht men dat wijf daeran
ener konste meer dan die duvel kan
dus bleef merlijn daer achte dage
maer men vint in negener sage
dat hi oit dorperheit sochte an haer
noch an ander wijf daernaer
maer si ontsach haer van hem alsoe
hi leerde haer al datsi woude doe
ende si screef dat al ende daernaer
nam hi oerlof ende sciet van haer
ende voer daer die koninck artur was
te bonewijc die herde blide es das
ende binnen desen was gawyn gesant
in claudas lant dat hi verbrant
heeft ende verwoestet sonder waen
maer claudas en dorste dat niet wederstaen
ende pontes ende frolles ende randoen
dese waren thuyswaert gevloen
ende si swoeren onder wegen daeran
datsi nembermeer en minden den koninck ban
no den koninck bohort oec mede
ende also vro als si des stede
conden gecrygen ende moete
si souden hem des lonen onsoete
ende gawyn ende sine gesellen mede
sijn nu enwech gevaren ter stede
ute claudas lande te bonewijcwaert
stoutelike ende ongespaert
die nu arm bleef ende mat
ende lange tijt was nadat
maer hi vercoeverde sint als iu al
dit boec hierna wel secgen sal
dat des nu swiget ende secht ter stede
van gawyne ende van merlyne mede
daventure vertelt hier te hant
doe gawyn verwoest hadde claudas lant
ende hi weder ten drie koningen quam
dat hi merlyne doen oec vernam
die van siner vriendinnen quam mede
ende doe si sagen die grote rychede
die gawyn brachte wt claudas lande
haddensi des blyscap menegerhande
ende doe dese dinc al was gedaen
doe bat die koninck bohort saen
den koninck artur ende hem allen nades
met hem te vaerne tote gannes
datsi alle daden sonder waen
daer hevet hi hem grote ere gedaen
dus warensi drie dage daer
met groter feesten wet vorwaer
van daer voerensi te roetselewaert
daer si doe scepeden metter vaert
ende merlijn nam ierst te rade daer nu
die drie koninge ende gawine secgic iu
ende zeide den koninck artur daer
dat hi in dat lant van carmelide vaer
so hi aller iersten kan
ende neme met hem vierdusent man
die beste te wapene die gy hebbet nu
ja merlijn zeide hi en sal ic niet iu
met my hebben te bruetlocht daer
merlyn zeide ja gy maer wet vorwaer
ic moet nu varen ombe oerbaer saen
mer wet nu wael al sonder waen
dat ic daer scire sal sijn tot iu
dus sciet hi van den koningen nu
ende voer in den foreest van romen mettien
dat groet ende wilt es horewy lyen
ende tien tyden was een keyser met
die een wijf hadde dat wet
wael geboren ende si was
die luxurioseste sijt seker das
die men wiste in enech lant
ende si hadde ene dochter sij iu bekant
van den keyser horen man
entie sere scone was ende voertan
hielt die vrouwe twaelf joncheren daer
in vrouwen clederen wet vorwaer
die by haer lagen tot allen tyden
als die keyser niet en was by haerre syden
ende wan haer dochte dat hem soude
baert wassen dade si also houde
met kalke ende met oprimente bede
ende in orine gesoden mede
dit dade si hem striken an den baert
dat hi hem niet wassen soude ter vaert
ende si dade hem lanc haer houden
ende dat gevlochten ende gevouden
gelijc dat joncfrouwen plegen openbaer
ende sloyende cleder wet vorwaer
ende met hovet cledren gewonden
dus gingensi met haer tien stonden
ende waren lange dus met haer
dat men se niet en kende daernaer
geviel dat ene joncfrouwe te hove quam
enes prinsen dochter als ic vernam
des hertogen dochter van almanien met
ende was avengnable geheten dat wet
ende frolles haddese verdreven alsoe
ende si quam als een knape te hove doe
van allen sticken ende si was
groet ende lanc ende si wart nadas
metten keyser onthouden vorwaer
vor enen sciltknape lange daernaer
ende si diende hem so wale secgic iu
dat hi se makede meester nu
van sijnre herberge ende haddese daernaer
so lief dat hi se ridder makede daer
ende dadese metten andren batselieren
dier twehondert was daerna sciere
wart si drossate van den lande nades
ende dade haer heten grisandoles
maer haer gerechte name was mede
avengnable nu geviel ter stede
dat den keiser op ener nacht doe
een droem quam in slape toe
dat hi ene grote soch sach gaen
in zijn palas die so groet wart saen
dat hi nie des gelijkes en sach
ende haer borstle dochte hem daer hi lach
so lanc datsi haer sloyden neder
si hadde op dat hovet dochte hem weder
ene goudene krone ende hem dochte mede
dat hi se anderwerf gesien hadde ter stede
ende haer gevoet maer hi en dorstet secgen niet
datsi al te male sijn waer iet
doe sach hi dat twaelf wolve quamen
wt siner kameren ende gingen tsamen
al dene vor dander naer
metter soch licgen doe vragede daer
die keyser wat men metter soch sal doen
die daer der wolve so hadde geploen
doe seide men datsi niet waerdich en waer
te wanderne onder den lieden maer
dat van haer komet en sal men niet
eten ende verrechten se als mense siet
te bernen entie wolve mede
doe wordensi alle verbrant ter stede
tenen hope dit dochte hem daer
ende doe ontspranc die keyser daernaer
maer niet en woude hi dat secgen nadat
sinen wive in negener stat
des morgens ginc hi messe horen
ende als hi quam weder vant hi daer voren
in sijn pallas sine hogeste baroen
ende men ginc die tafele lecgen doen
ende gingen eten entie keyser sat
in ener herde groter gedochte nadat
entie barone merkedent gereet
ende was hem allen herde leet
maer si swegen des al stille wet vorwaer
nu hoert van merline hiernaer
die alle dese dinc van den drome
wiste hi quam vor die stat van rome
ende makede van hem selven daer
enen den meesten hert wet vorwaer
dien men oit sach ende voert stoet
an sijn rechtebeen een wit voet
ende op sijn hovet vijf tacken mede
herde groet ende liep in die stede
te rome ochtene hadde geiaget
al die werlt dus quam hi versaget
ende doene die liede sagen komen daer
wart een groet gerochte daernaer
daer liepen hem na groet ende clene
ende iagedene met staven gemene
so lange dat hi quam gelopen nadat
daer die keyser sat ende at
ende doe die dienres dat gerochte horden
ende van den herte geware worden
liepensi wt na hem aldaer
doe liep die hert in die sael daernaer
ende spranc op die tafle daer die keyser sat
ende storte den dranc ende spise ter stat
ende als hi genoech hadde gewesen daer
spranc hi af ende ginc daernaer
vor den keyser ende knielde nu
ende zeide keyser waerombe denkestu
dat es ombe niet dune vindes nieman
die dinen droem dy gedieden kan
vordat dy die wilde man
dieden sal doe ginc hi van dan
maer men sloet alle die doren toe
entie venster mede alsoe
doe dit dhert sach sprac hi die woert
die te sulken dingen behoert
entie doren entie venster mede
vlogen alle op daer ter stede
so vreeslyc datsi alle breken
ende hi spranc wt na desen teken
ende vloe weder dor die stat
ende si begondene te iagene nadat
ende hi liep weder wter stede daernaer
doe verloren sine ende en wisten waer
ende doe keerden die liede weder saen
doe dit die keyser wiste sonder waen
dat hem dhert ontlopen was
was di des onvro sijt seker das
ende dade kreieren overal daernaer
die den hert vinge hi soude hem daer
sine dochter geven te wive daeran
opdat hi waer een edelman
ende half sijn goet ende na sijnre doet
soude hijt algader hebben bloet
doe voer daer menech edel ioncheer
den hert met spieten soecken seer
maer dat was al arbeit verloren
dhert en quam hem nember te voren
si keerden weder som daernaer
maer wie dat keerde wet vorwaer
grisandoles en keerde niet weder
hi voer in den foreest voert ende weder
achte dagen ende na geviel dat hy
gebeet was ende hi viel daerby
in sijn gebede ende bat onsen here daer
dat hi moeste vinden daernaer
dat hi sochte doe quam daer saen
dieselve herte dien si sagen gaen
te rome ende zeide avengnable
dattu iages dat es grote fable
du en machs volbringen niet dijn eesch
maer voer thuys ende breng verkenvleesch
metten peper ende melk ende honech met
ende broet ende al heet dat wet
ende bringet vier gesellen met iu
ende enen knecht mede nu
die dese spise gereden kan
ende dit bringet in desen wout voertan
ende soecket hierin die wildeste stat
die gy vinden moget ende nadat
salstu dine tafle daer maken scier
ende dine spise setten by enen vier
daer sal die wilde man komen nadien
ende gy en sult iu niet ontsien
ende doe liep dhert enwech nades
entes wonderde sere grisandoles
ende sat op sijn paert aldaer
ende dachte ombe den hert daernaer
ende meende dat dat een geest es
ombedat hine noemde sijt seker des
met horen namen daer si mede was
kersten gedaen lange vor das
doe reet grisandoles in een dorp daerby
ende nam dat hem behoevende sy
ende vier gesellen ende es wederkomen
in den foreest daer hi hevet vernomen
onder ene eyke ene woeste stat
daer bereidensi haer spise nadat
ende rechten ene tafele herde saen
gelijc hem dhert dade verstaen
doe gingensi hem bergen al daernaer
ende merlijn die dit wiste vorwaer
quam daer gelopen als een wilt man
met enen stocke alombe slaende dan
anden enen boem enten andren mede
dus quam hi ten vierewaert daer ter stede
entie knecht die tvleesch briet daer
vervaerde hem vreeslyc daernaer
entie wilde man began hem nu
by den viere te krawene secgic iu
daerna nam hi dat vleesch gereet
ocht hi verwoedet waer god weet
ende attet al te male alsoe
doe nam hi dat honech ende warm broet daertoe
ende at hem daer so vol over een
dat hi daeraf geswollen sceen
doe ginc hi licgen by den viere
hem wermen ende ontsliep sciere
ende alse grisandoles sach
dat hi daer ontslapen lach
ginc hi daer ende sine gesellen mede
ende bondene met ener ketenen ter stede
ende an enen haren sele vorwaer
doe ontspranc hi sciere daernaer
ende meende op sijn gestaen
ende sinen stock genemen saen
maer hi en konde doe gebeerde hi daer
alsocht hi al verwoedet waer
doe namen sine ende settene op een paert
ende bondene an dat gereide ter vaert
ende diegene sat achter hem dordas
die an hem gebonden was
en hielten in dat middel mede
doe sach die wilde man daer ter stede
op grisandolese ende loech daernaer
ende grisandoles vragedem hemelyc daer
waerombe hi loech ende om ander dinge
maer hi en zeide hem negene sonderlinge
dan hi zeide verwisselde ende hoversce
gefenijnde stinckende ende bedriegersce
verlochende dijns namen ic en sal dy
niet secgen vordat ic den keyser kome by
daer gy my voeret doe sweechi daer
ende en sprac een woert niet daernaer
des wonderde grisandoles sere nu
ende voerdene alsoe dat secgic iu
so lange datsi vor een cloester quamen
daer vele armer liede saten tsamen
die gerne broet hadden genomen
als si vor die poerte sijn komen
doe loech op hem die wilde man
doe sprac hem echt grisandoles an
waerombe hi loech doe zeide hi daer
beelde gepareet wet vorwaer
wt uwer figuer en berecht ic niet iu
vordat wy vor den keyser komen nu
doe sweech grisandoles ter steden
ende sijn also voert gereden
vor ene capelle daer men messe las
ende grisandoles beete nadas
ende sine gesellen ende gingen messe horen
daer vondensi enen ridder ende sinen knape voren
die quam besien den wilden man
die vaste gebonden was voertan
des hadde hem wonder wat dit was
entes ridders knape gaf doe nadas
sinen heren enen slach daernaer
des hem die knape wet vorwaer
scaemde doen hijt hadde gedaen
maer sine scaemte was hem thant vergaen
tierst dat hi wederquam in sine stat
daer hi themwaert wtginc vordat
entie ridder en dade geen dinc daertoe
entie wilde man loech sere doe
ende niet lange daerna quam noch mede
die knape ende gaf echt ter stede
sinen heer ene buffe ende daernaer
loech echt die wilde man vorwaer
des was die ridder verscamet seer
entie knape en achtes min no meer
als hi in siner stat weder was
derdewerf quam die knape nadas
ende gaf sinen heren ene buffe daernaer
binnen dien was die messe gesongen daer
ende grisandoles es uter kerken gegaen
entie ridder vragede hem saen
met wien hi es ende wie dat waer
dien hi gebonden hadde also daer
hi zeide hi waer metten keyser nu
entesen wilden man voeric secgic iu
toten keyser ombedat hi hem sal
enen droem bedieden al
nu secht my lieve here waerombe dat iu
iu knape drie buffen hier sloech nu
ende dat gy daer niet toe en daet
die ridder zeide hoe dat gaet
gy sultet weten doe riep hi mede
sinen knape aldaer ter stede
ende vragedem waerombe hine sloech daer
die knape zeide ic woude ic waer
verdronken ende ic des niet hadde daen
ende saltu my noch iet gerne slaen
neen here ombe negeen goet
des hadde grisandoles wonder groet
doe zeide die ridder hi woude medevaren
te hove ombe dwonder te horen twaren
dat die wilde man sal seggen daer
doe voerensi tsamen ende daernaer
vragedem grisandoles waerombe hi loech
doe die knape sinen here sloech
swijch zeide hi beelde gepareert
bedriegenesse daer menech es by verseert
ende doet bleven ende sceres snider mede
die scerper es dan iet ter stede
en vrage my niet vor dat wy
vor den keyser komen ic ende gy
doe grisandoles hoerde dese woert
en dorste hi hem niet vragen voert
dus redensi so lange te samen
datsi te rome in die stat quamen
daer liep dat volc al wt mettien
ombedatsi den wilden man wouden sien
ende grisandoles brachtene den keiser daer
ende zeide here hier gevic iu openbaer
enen wilden man ende houten voertmeer
want hi es mi suer worden seer
eer icken gekreech dat secgic iu
die keiser zeide hi soudet hem lonen nu
enten wilden man sal ic dat lonen daerby
opdat hi oec bliven wille met my
ja ic zeide doe die wilde man
ende hoe mach ic des geloven dan
zeide die keyser dat du met my
hier wils bliven  ic secget dy
sprac die wilde man ic salt nu
by mijnre kersthede sweren iu
ja bistu kersten sprac die keyser saen
ja ic zeide hi sonder waen
maer een wilt man wan my vor das
daer myne moeder verdoelt was
in dat wout van broceliane
daer quam haer een wilt man ane
ende lach by haer ende wan my daer
ende daerna onstal sy hem vorwaer
ende quam weder te lande nadas
ende doe si van my bleven was
dade sy my kersten doen na dien
ende doen ic groet was ginc ic spien
hoe ic comen mochte in den wout
want myne natuer droech my menechfout
na mynen vader dus liep ic dan
in den wout oec als een wilt man
by der naturen die ic ontfinc an hem
nu hebdy gehoert hoe ic kersten bem
die keyser zeide ic sal ontbinden iu
wildy my hier geloven nu
dat gy my niet en sult ontgaen
ende hi gelovedet den keyser by trouwen saen
doe zeide grisandoles den keyser daer
alle die dinc van voer van naer
die den wilden waren gesciet ter stede
die keyser vragedem om sine dinge mede
ende ombe ander die hi soude weten geerne
merlijn zeide ic en denkes iu niet te weerne
maer ontbiedet hier al uwe baroene
my en staet des anders niet te doene
ende vor hem allen sal ic iu maken bekant
iuwen droem ende ander dinc te hant
doe ontboet die keyser sine baroene
dier daer menech quam te dien doene
ende doe si alle vergadert waren
doe vragedensi den keyser daernare
waerombe hise hadde ontboden nu
by gode gy heren ic secget iu
my hevet gedromet vremde dinge
entie soude my dieden sonderlinge
dese wilde man die hier staet nu
nu en willic des niet doen sonder iu
ende wil dat gy alle hoert toe
ende hierombe heb ic iu ontboden alsoe
doe zeide die keyser ten wilden saen
wildy my iet laten verstaen
van mynen doene des biddic iu
ja ic zeide die wilde man nu
doet die koninginne komen ter stede
ende al haer joncfrouwen mede
doe dade mense alle komen daer
doe zeide merlijn saen daernaer
heer keyser gy moet geloven my
vor alle iu barone hierby
dat gy my vry wilt houden nu
ende quite laten gaen van iu
ic sal iuwen droem ontbinden dan
doe gelovede hijt hem vor alle sine man
doe zeide die wilde man here by trouwen
gy laget hiervor by uwer vrouwen
ende iu droemde dat gy saget daer
ene soch met borstelen daernaer
ende hadde op dat hovet enen goudenen rinc
ende zeide also voert al die dinc
gelijc gy hoerdet hier te voren
doe hi dat gesecht hadde al dorentore
zeide hi heer keyser wat dunket iu
hebbic my iet mesgrepen nu
neen gy een woert niet zeide hi doen
here zeiden doe die baroen
sint dat hi dit so wel hevet geseit
so sal hi iu secgen die waerheit
wat die droem bedieden kan
sekerlike zeide doe die wilde man
ic salt iu so ontbinden nadien
dat gijt metten ogen sult sien
nu secht dan zeide die keyser doe
gerne heer zeide hi nu hoert hier toe
die soch die gy saget ten beginne
dat es iu wijf die keyserinne
entie borstele bedieden ter stede
haer lange sloiende cleder mede
entie rinc dien sy hadde op dat hovet
bediedet iuwes wives krone des gelovet
ende waert iu wille ic swege hiermede
die keyser zeide quitet iu ter stede
tende uwer sekerhede doe zeide hi voert
die twaelf wolve here nu hoert
die gy wt uwer kameren saget komen
sijn dese twaelf joncfrouwen hebbic vernomen
die iu vrouwe onthout hier nu
maer si en sijn geen joncferen secgic iu
tsijn alle man nu doetse dan
ontkleden so wety die waerheit daeran
ende wetet wel als gy hier niet en sijt
so licgensi by haer taller tijt
nu hebdy uwen droem gehoert
die keyser en konde gespreken een woert
so was hi tonvreden ombe das
dat hem sijn wijf so ongetrouwe was
doe sprac die keyser te grisandelise
ontcledet my dese in alre wyse
ic wil dat myne barone sien
entie drossate dadet mettien
ende doe si ontcledet sijn daernare
sach men datsi alle man waren
des wonderden alle sere daer
doe vragede die keyser daernaer
gemeenlyc alle die baroene
wat hem daermede stonde te doene
ende si berieden hem lange omdat
in tlest droegen si overeen ter stat
dat mense bernen soude openbare
omdatsi horen here ontrouwe waren
by desen hebben sijs verdient wel
daerna en dade die keyser niet el
dan hi hiet dat vier maken gaen
in mydden der plaetse men dadet saen
ende hi dade die keyserinne daernaer
haer hande binden ende werpen daer
in dat vier ende al dander mede
ende dadese daer verbernen ter stede
in mydden den hof na die sake
aldus so nam die keyser wrake
over sijn wijf ende dander met
doe wart die niemaer groet dat wet
over al in dat lant van desen dingen
daer prijsde menech sonderlinge
den wilden man ende zeiden aldaer
dat hi een groet waersager waer
daerna bat hem die keyser vry
dat hi hem secgen woude waerby
dat hi loech so sere gereet
doe hi vor die abdye leet
ende vor die capelle daer hi oec loech
daer die knape sinen here sloech
ende oec loech hi doe die keyserinne
quam gegaen ter salen inne
waerombe dit was des biddic iu
dat gy my dat ontbindet nu
doe zeide merlijn van desen saken
here so sal ic iu vroet maken
dat ierste dat ic loech here dat was
ombedat my een wijf vinc sijt seker das
met hoerre list met hoerre kracht
endet allen mannen daer ontvacht
ende wet wel dat dese grisandoles
een dat scoenste wijf es
van allen uwen lande ende es nu
een reine maget dat secgic iu
ende vor dabdye loech ic mede
ombedat die meeste scat daer ter stede
licget vor der poerten ende daerop saten
diegene die baden der karitaten
ende ombedat meer onder horen voeten lach
goedes dan op desen dach
dabdye al te male waert es
ende grisandoles sijt gewes
die avengnable hetet met trouwen
na den name van ener joncfrouwen
si vragede my mede wes ic loech
ende ic antworde haer bedectlike genoech
ende liet haer verstaen ter stede
hoe si haer verwisselt hadde mede
tenen manne wantsi een wijf was
des versprac icse hemeleke dor das
ende al die woert die ic haer zeide
sijn waer want na der waerhede
es by wyven bedrogen menech man
ende menege stat verloren voertan
ende menech lant gedestrueert
maer ic en secget niet ombdat my deert
enege dinc an haer ochte dat es
enege quaetheit an haer sijt seker des
ende gy selve moget dat wel merken nu
dat menech by wyven es secgic iu
gehoent maer en roeket iu niet
van uwen wive al es dit gesciet
si haddes wel verdient ende om die sake
en doet op ander wyve negene wrake
want die wijf sijn dunne gesayet dan
si en sijn iet gemascert an enegen man
ende embermeer also lange staet
die werlt ende oec vorwaert gaet
sal si ergeren ie lanc so meer
ende dat sal sijn van sonden als ic zeide eer
die van luxurien komet mede
want dat wijf hevet ene sede
al hevet si den besten man die es
in der werlt so meentsi dor des
den quadesten hebben die es mede
dit komet al van haerre broeschede
die in hem es maer om dit en sijt
optie wijf niet verbolgen nu ter tijt
want men sal noch genoech vinden met
in der werlt getrouwe dat wet
ende al zijdy bedrogen in ene nu
gy sult noch sulke vinden secgic iu
die wel waert sal sijn oec mede
keyserinne te sijne in deser stede
ende wildy hier geloven voertan
gy sult daeran winnen mogen dan
ene prophecie secht nu sonder liegen
dat die grote drake sal vliegen
wt rome ende sal winnen ter stede
dat konincrike van bertanien destrueren mede
ende trecken tsiner heerscap dat wet
ondankes der tortelduven met
diene onder haren vlogelen gevoedet heeft al
ende also vro alse die drake trecken sal
ombe te vaerne op dat grote bertanien daer
so sal hem tegen komen daernaer
een lewe ende tegen hem vechten alsoe
dat daer een fier varre komet toe
ende overmoedich dien die lewe aldaer
brocht hevet die den drake daernaer
doet sal steken met sinen hoerne
daerby sal die lewe van sinen toerne
delivereert werden maer ic en sal iu
niet seggen wat dat bediedet nu
dat ic iu gesecht hebbe mede
want ic en ben des niet sculdech ter stede
tontbindene maer dat sal gescien
by uwen tyden nu hoedet van dien
ende van quaden rade want des vele
an iu sal gaen van desen spele
ende voert dat lachen dat ic dede
vor der capellen en was niet mede
ombe die buffe die die knape gaf
sinen heren maer dat was daeraf
dat des knapen voet sonder waen
als hi die buffe gaf ginc weder staen
op enen groten scat ende ombe die dinc
en achte hi des niet alse hi daerop ginc
want die buffe betekent overmoedechede
ende ombedat men by groter rychede
alles dinges vergetet ende nieman en kent
ja ombe god en gevet men twent
noch ombe sine moeder niet te mere
dan die knape dade om sinen here
ende rijcheit maket die liede loes
ende ongetrouwe mede altoes
ende als hem iet gesciet met ongevalle
versweert hi gode ende sine helegen alle
ende secht dat hi des ondanc hebben moet
van dien dat hi hem doet
ende dit doet die overmoet in scijn
ombedatsi in dat goet gewortelt sijn
dander buffe daer ic om loech ter stede
bediedet die rike persemer mede
die hem badet in sijn goet ter uren
ende gaet scernen op sine geburen
ende hi leent gelt om wederloen
ende wacht ende beit dat es sijn doen
so lange dat hine mach gevaen
ende als hine gevangen hevet sonder waen
wil hi dat sine hebben ter vaert
dan gevet hem diegene dat hi begaert
die derde buffe in allen manieren
betekenen die valsche pleidieren
die haer geburen verkopen mede
van nide ombedat si in elker stede
hem wel proeven ende niewer af ontsien
ende als die pleidiers weten van dien
so soeckensi valsce dinge dan
die si hen mogen tyen an
ende gaense bedingen ombedat sy
van den horen willen hebben daerby
daerombe secht men een quaet gebuer
maket sinen ombesaten haer leven suer
nu wety van den buffen twaren
waerombe datsi gegeven waren
maer god die weet alle dinge
hi liet dit gescien sonderlinge
ombedat hi woude dat die mensce nu
ombe dese dinge merkede secgic iu
ende als hi ansage openbaer
dusdane dinge dat hi daernaer
hem oetmoedigen soude daer ave
want rijchede ende grote have
en es niet dan der sielen doet
want dat bringetse in des duvels scoet
ende wety waerombe ic loech mede
doe die keyserinne quam hier ter stede
met twaelf ribauden secgic iu
dat ic doe loech was anders niet nu
dan ombe haer sonden ende haer tonwaerden mede
ombedatsi enen goeden man hadde ter stede
ende si met twaelf ribauden was
dien si haren lichaem leverde nadas
ende si meende al hore tijt
dus hebben gelevert des seker sijt
dat des nieman en soude weten lude no stille
ende dit was my leet dor uwen wille
ende ombe iu dochter die seker uwe es
ende wet oec wel datsi nades
der moeder niet slachten en sal
nu wety mijn doen groet ende smal
ende waerombe dat ict hebbe gedaen
nu willic enwech varen saen
die keyser zeide blivet noch by my
want ic wil weten ocht dat waer sy
van grisandolise ende van den scatte
entie wilde man lovede wel datte
ende men dade grisandoles ter stede
vor den keyser nu ontcleden
doe vant men daer ter waerheit das
dattet een herde scoen wijf was
des wonderde den keyser herde sere
doe vragede hi den wilden man noch mere
wat hi doen mochte mettien
want hi hadde hem sine dochter vor dien
gelovet te wive te gevene ter stede
ende half sijn konincrike mede
ende na sijnre doet al god weet
want ic wil verhoeden mynen eet
doe zeide merlijn dat sal ic seggen iu
opdat gy mynen raet wilt doen nu
ende hi en sal iu oec niet quaet wesen
die keyser zeide ja hi ende na desen
zeide merlijn doe so radic iu
dat gy avegnablen trouwet nu
tenen wive want sijt seker des
datsy mathenes dochter es
des hertogen van salernen mede
entie hertoge frolles hevetse ter stede
ontervet enten vader enten sone
entie moeder ende ombe datgone
sijn si in provincen in ener stat
alle drie gevloen ombe dat
nu doet se soecken ende doet hem nades
haer erve geven dat hem genomen es
met onrechte ende gevet den sone dan
iuwer dochter tenen wettegen man
want hi es vrome ende scone mede
doe dit die barone hoerden ter stede
gingensi te rade ende vingen an
dat hem geriet die wilde man
die keyser vragede doe hoe hi hiet daer
ende wanen dhert quam daernaer
here swiget des des biddic iu
zuldy ons iet meer secgen nu
sprac die keyser ja ic here zeide hy
van den gekroenden lewe vry
ende van den wilden drake fiere
sal ic iu secgen een ander maniere
ombedat iu te bet gedenken sal
dat es waer die prophecien secgen overal
dat die grote ever van rome die es
betekent by den drake sijt seker des
sal tegen den kroenden leve komen daer
in dat bloy bertanien wet vorwaer
boven dat gebot der tortelduven mede
metten goudenen hovede die ter stede
sal hebben geweset sine amye
maer dever ende sine partye
sal willen so overmoedich wesen
dat hi in gaule sal komen na desen
vechten tegen den gekroenden lewe fijn
die met allen sinen beesten daer sal sijn
ende daer sal een kint des lewen saen
den ever doden sonder waen
ende daerombe bevele ic iu by trouwen
dat gy niet en doet tegent gebot uwer vrouwen
welke tijt dat gy se gekroent hebbet nu
ende en doedy des niet dat secgic iu
dat sal iu scaden dickewile seer
nu gevet my oerlof des biddic iu heer
want ict nu hebbe gesecht vorwaer
doe gaf hem die keyser orlof daer
ende eer die wilde man enwech ginc
screef hi an die dore na die dinc
van der salen in ebreescer tale
ic make kont hem allen wale
dat die wilde man was merlijn
die sinen droem diede den keyser fijn
ende oec was hi dhert mede
dien men iagede dor die stede
entie tegen den keyser sprac dat wet
ende tegen grisandoles in den bosce met
doe sciet hi van daer dat secgic iu
ende ginc te blasise sinen meester nu
van merline latic nu die woert
ende secge iu van den keyser voert
daventure secht doe merlijn was
gesceden van daer dat nadas
die keyser dade soecken allegader
avengnablen moeder ende vader
ende horen broeder patriase mede
ende te mompelier in der stede
vant mense ende brochtse te rome nu
des was men daer blyde secgic iu
dat haer aventuren dus sijn vergaen
si waren te rome wel ontfaen
haer dochter dade hem feeste groet
die si meenden dat ware doet
die keyser dade hem weder hebben haer lant
oec dade hi sine dochter nemen thant
patriase ende hy selve nam mede
avegnablen daer ter stede
daer was die bruetlocht groet vorwaer
entie vrouwe verdiende daernaer
datse die barone lief hadden nu
ende binnen der feesten secgic iu
quamen boden van griecken gereden
want die keyser adriaen nu ter steden
en mochte niet meer riden no gaen
ende daer es een groet twist bestaen
dat hi dat dade berechten mede
dat zeidensi den keyser daer ter stede
van rome want dat onder hem was
doe namen die boden orlof nadas
ende quamen ter dorewaert gegaen
daer si die letteren sagen staen
die merlijn hadde gescreven daer
si lasen se doe ende daernaer
keerden si weder ten keyser toe
ende zeiden hem ende ontbonden doe
wat die letteren spraken daer
ende dat merlijn was wet vorwaer
die hert entie wilde man
die sinen droem daer diede voertan
entie meeste raet es mede
des koninck arturs van bertanien ter stede
doe segende hem die keyser daer
doe gesciede daer een groet wonder naer
want also vro alst hem was doen verstaen
so waren die letteren al vergaen
des wart grote niemaer in dat lant
van den wonder dat men daer vant
gescreven dat merlijn mochte wesen
hier swiget dit boec nu van desen
entie keyser leide voert een blide leven
van den wive die hem was gegeven
ende sijn dochter was blyde daeran
oec ombe horen goeden man
dus laticse haer blyscap dryven
ende sal iu voert van merlyne scryven
die te blasyse es komen nu
diene blidelike ontfinck secgic iu
daer tellede hi blasise alle die dinge
die te rome gescieden sonderlinge
ende hi zeide hem van den x koningen naer
ende van den hertogen die daer
vergadert sijn ende optie sennen mede
willen varen vor clarence die stede
ende hi telde hem van den groten strijt
die vor trebes was ter tijt
tegen claudas ende tegen frolles
ende tegen randone ende pontes ende antones
ende hoe die koninck ban enen sone
hevet gewonnen ende dat diegone
sal climmen boven allen desen
die in sinen tiden sullen wesen
doe settet blasys in gescrifte daer
ende by hem wetewy dat vorwaer
maer wy laten hieraf die tale blyven
ende sullen van den twaelf koningen scryven
nu secht dhistorie hier ter stede
van den xij koningen enten hertogen mede
doe si quamen buten cambenike
namen si raet gemeenlike
hoe si haer batalien souden ordinieren
dierste batalie leide van den heren
die koninck van den c ridders voertan
ende hadde met hem achtedusent man
dander leide van norgales
tradeliant dier sevendusent in es
die derde leide van sorgales belinan
sijn broeder met sevendusent man
die vierde carados die koninck
sevendusent man had hi in ware dinc
die vijfte leide die koninck brangores
daer er oec sevendusent in es
die seste leide die koninck clarioen
hi hadder sevendusent in sijn doen
die sevende leide die koninck ydier
met achtedusent ridders fier
die achtede leide die koninck uriens mede
met achtedusent man ter stede
die negende leide die koninck anguisant
met sevendusent man valiant
die tiende leide die koninck loth ter stede
die sijn wijf verloren hevet mede
ende sine kinder die so droevech es
dat hi liever hadde sijt seker des
te stervene dan te levene nu
want hi hadde groten scade secgic iu
wael van veertien dusent man vorwaer
die hi hadde eer dat orloch begonde daer
so wasser hem luttel goet bliven doe
delfte batalie leide alsoe
die koninck ventres van garlot nadas
die herde erre ombe sinen sone was
ende hi hadde oec sevendusent man
ende die twaelfte leide voertan
dhertoge escans van cambenyc
met sevendusent man sekerlyc
ende doe si alle vergadert waren
droegen si overeen daernare
datsi by nachte wouden ryden
ende also vor clarence tyden
ende haer viande aldaer bestaen
want si hebben liever sonder waen
alle te stervene daer met eren
dan te levene met onneren
doe ginc elc te siner tentenwaert
ende gingen sopperen mettervaert
ende bevalen haren lieden sonder beiden
datsi hem wapenen ende gereiden
ende varen enwech met haestecheden
nu was daer een spiere komen ter steden
van heren godebrandes wegen nu
die al hevet gehoert secgic iu
dat die barone hebben geseit
ende ginc so hemelyc henen gereit
dat nieman van hem en konde verstaen
ende hi reet henen haestelyc saen
tote clarencen vor die stede
ende vertelde sinen heren mede
hoe die prinsen vergadert waren
ende hoe si overeen droegen daernare
datsi hier sullen komen sonder fijn
doe vragedi hoe vele datter mach sijn
diegene zeide sestechdusent omtrint
die en achten die sennen niet een twint
ende hadde hem onwaert dat hem nu
daer meer soude wapenen secgic iu
dat dat vierde deel van haren lieden daer
maer des nachtes daden si hoede daernaer
ende daer waren twintech koninge tien tyden
die hem niet wilden wapenen ten stryde
ombedat hem niet hadde die pine waert
entie kerstene die wel bewaert
waren reden so lange stonde
datsi quamen op ene morgenstonde
daer die tenten entie pavelonen nadat
geslagen waren vor die stat
ende twas donker genevelt doe
endet begonde te regenen toe
sodat die viande om dese dinge
te lange lagen ende onderlinge
sliepen ende was hem om dweder swaer
ende doe die kerstene sagen dat daer
nieman uten tenten quam nu
deelden si hem in drien secgic iu
ende sloegen met sporen ende velden daer
die tenten entie pavelone vorwaer
ende sloegen al datsi ervoeren doet
daer wart nu dat gerochte so groet
daer bleef menech senne doet nu
van dien die dat hoeden secgic iu
eer die ander bereit waren doe
die hem gereiden ember toe
ende mettien datsi bereit waren
sijnsi optie barone gevaren
entie barone hem weder iegen
daer wart menech doet geslegen
doe dade groet wonder onder hem daer
die koninck van den c ridders vorwaer
want hi dogede sovele nu
dat hem en bleef heel secgic iu
no scilt no helm daer ter stede
dat en waer al dorhouwen mede
ende alle die kerstene sijt seker das
daden so wel dat wonder was
daer was die strijt sterc ende swaer
doe stredensi toten avende daer
doe hadden die sennen onwaert saen
datsi mochten iegen hem staen
ende daden haer businen blasen daer
ende makeden so groet gerochte naer
dat men dat hoerde ene mile wel
doe kwam hem te helpe een koninck fel
met tiendusent man doe moesten saen
die kerstene daer onder gaen
ende worden gesconfiert alle daer
ende en hadde die nacht gedaen vorwaer
si waren daer alle bleven doet
die sennen jagedense met groter spoet
tote dattet hem die nacht benam
des waren die sennen herde gram
datsi hem dus ontvaren waren
si keerden weder sonder sparen
ende ontwapenden hem ende waren te gemake
si en duchten hem nu van gener sake
ombedatsi die twaelf baroene
gesconfiert hadden in desen doene
des warensi verstoutet te meer
ende dander waren des te blode weer
ende voeren thuiswaert elc baroen
ende en wisten daer wat te doen
ende al dese wile dat dit gesciede
quam die koninck artur ende sine liede
tote rotsele als ic iu zeide
ende voeren over ende sceepten sonder beiden
met vierdusent man te carmelyde daer
ende als si quamen tornasse so naer
in twe milen doe vernam dat leodegan
die tegen hem voer met menegen man
ende ontfinck den koninck artur hoveslike
si onderkusten hem vriendelike
ende voeren te tornasse in die stat
daer men dansede ende reyede wetet dat
ende ander spelen waren daer te samen
daer si met vrouden tegen hem quamen
ende menege maget scoen ende vroet
quam den koninck artur te gemoet
entie batselier joesteerden daer
dene iegen den andren wet vorwaer
entes koninck leodegans dochter mede
jenovre quam daer ter stede
ende als si den koninck artur sach
liepsi hem tegen al dat si mach
met oplukenden armen ende helseden daer
vriendelike ende custen daernaer
ende hieten wellekome alsoe
daer si alle sagen toe
si hiet sine gesellen wellekome wesen
doe nam sine by der hant mettesen
ende leidene in die sale daernaer
ende gingen sitten spreken daer
met groter feesten ende binnendien
ginc men ombe een eten sien
doe quamensi voert ende men ginc eten
ende na den etene suldy weten
vragede die koninck leodegan alse houde
den koninck artur welke tijt hy woude
sine dochter doen onder trouwe daer
die koninck artur zeide daernaer
ic ben daerombe komen gereet
maer ic moet een luttel beiden god weet
na enen mynen vriende dien ic hebbe nu
ende sonder hem dat secgic iu
sone doe ic dat niet gerne zeide hi dan
wie es dat zeide leodegan
dat es merlijn doe zeide gawyn saen
oem dat es herde wel gedaen
ende zekerlyc oec elc van iu heren
souden hem met rechte nu begeren
ende hi sal sciere komen hopic daerby
die koninck artur zeide gelovet my
dat hi sciere hier soude wesen
doe zeide gawyn wy sullen nadesen
beiden achte dage hier alsoe
ende binnen desen waren doe
die tafelen gereet ende men ginc eten
ende na den eten suldy weten
ginc men slapen ende beide daernaer
aldus achte dage na merlyne daer
nu laticse beiden aldus daeran
ende sal iu secgen van den koninc lot dan
die vernomen hevet dat sijn wijf
te logres binnen es sonder blijf
ende sijn jonge sone mordret
ende dat gawyn ende sine kinder met
gesworen hebben dat hi nembermeer
sijn wijf en gecriget hine sal eer
den koninck artur manscap hebben gedaen
ende dat hi negeen so quade viande sonder waen
en zoude hebben alse hem vorwaer
oec was hem vertelt daernaer
dat die koninck artur hadde gestreden
tegen den koninck claudas ter steden
ende iegen pontes ende randone
ende iegen frolles ende al diegone
sconfierden vor den casteel van trebes
enten koninck ban ende sinen broeder nades
al hoer lant hevet weder gegeven
ende hoe hi daervor oec hevet verdreven
den koninck rione vor der stat
van deneblase ende oec dat
die koninck leodegan hem gaf daernaer
sine dochter te wive openbaer
ende dat hise sal trouwen als hi begaert
dat wart nu al den lande geopenbaert
dattet al die barone vernamen
ende baden onsen here te samen
dat hise te soene brachte ter ure
tegen den koninck arture
dien wy onrecht hebben gedaen
ende ombe die sonden sonder waen
sijn wy nu tachter aldus ter steden
doe baden si met oetmoedecheden
onsen here dat hi daer tuscen sende by
sulken vrede dat hem eerlyc sy
dus waren si alle tinden rade
maer die koninck lot vroe ende spade
dachte ombe sijn wijf daernaer
hoe hise mochte wederkrigen vorwaer
want hi ne kan niet gevinden daertoe
hoe hi den koninck manscap gedoe
ocht hoe hi versoenen mach oec mede
doe dachte hi een groet dinc ter stede
want hi dachte dat die koninck leodegan
sine dochter soude senden voert an
den koninck artur wetet dat
tote logres in sine beste stat
ende dan woude hi daer iegen ryden
met al sinen lieden te dien tyden
ende salse met crachte nemen alsoe
ende met hem voeren in sijn lant daertoe
ende aldus soude hi dan wisselen mede
ombe haer sijn wijf iegen artur ter stede
dit visierde die koninck lot daer saen
maer dat sal anders vergaen
opdat god behoede den koninck arture
ende here gawyne sinen neve ter ure
doe sende die koninck lot spieres wt
hemelike ende niet overluet
ombedatsi sullen vernemen al
welke tijt die koninck artur komen sal
met siner bruet van carmelyde
ende hoe vele liede hi tien tyden
sal bringen dit dade hi al bespien
ende hi bereide hem binnendien
alse gereet daer iegen te syne
ende merlijn die al dit gesciene
wiste ende nu by blasise was
also als ic hier te voren las
hi dade nu algader verstaen
des koninck lottes opset sonder waen
oec zeide hi blasise daer ter stede
hoe men ter brulocht na hem beide mede
ende dit bescreef doe blasys al
ende van hem wetewy dat groet ende smal
ende hiermede indic dit boec saen
daer vele sconer stride inne staen
ende sal iu voert beginnen te lesen
van des koninck arturs huwelyc na desen
daer menech scone strijt inne steet
ende menech aventure god weet
hier comet voert dat grote jolijt
dat men pleget in huwelikes tijt
want in huwelyc es men blyde
alse twe lieven in elke zyde
vergaderen sullen nochtan gevalt
dat dat namals so vergalt
dat die blyscap in rouwe vergaet
die huwelyc storen die doen quaet
daer si twe met wette saten
maer sulc en kans niet gelaten
daer hi liede siet wel te gader
ach god nu scende die quade verrader
die wijf ende man te werre maken
ic soude meer secgen van desen saken
maer ic moet van den besten man
ende van den koensten enten getrouwesten dan
ende van den oversaechtsten mede
die oit quam in kerstenhede
ende van der hovescster vrouwen met
enter goedertierenster dat wet
ende oec van der mildester wetet dat
een huwelyc maken hier ter stat
gy hebbet hiervor gehoert in scyne
hoe men beide na merlyne
eer die koninck artur die milde
jenovren daer trouwen wilde
ende nu es merlijn komen vorwaer
dien men grote feeste dede daer
ende ombe die brulocht wetet voertan
was daer doe komen menech man
ende jenovre die kevesdochter was
des koninck leodegans als ic las
si hadde vele hoger mage die seer
den koninck leodegan haten horen heer
ende dit waren haerre moeder mage nu
entese hate quam secgic iu
ombe die scande die hi hadde gedaen
cleodalise sinen drossate sonder waen
ombe sijn wijf die hi hielt lange
met al horen ondanke by bedwange
tsiner amyen nu waren daer
haerre vijftiene die waren vorwaer
der ongekroender jenovren mage
die spraken te gader in dien dage
maer hieraf en wiste cleodales niet
wat elc daer iaget ochte bespiet
entese droegen overeen daer nu
datsi souden spreken secgic iu
jenovren meestersce koninck arturs wijf
ende iegen haer verdienen sonder blijf
datsi jenovren des avendes saen
alsi by artur te bedde soude gaen
datsise bringe in den bongaert
ende alsi daer es sullewy se ter vaert
nemen ende in een scip doen dan
ende voeren se daer se nembermere man
van desen lande verneme twint
ende dan sal die meesterse nemen omtrint
jenovren onse nichte ter ure
ende lecgense by den koninck arture
in der koninginnen stat dan sullewy
alle heren werden daerby
si namen enen die dit doen soude
si daden een scip soecken also houde
ende an die meesterse daden si oec alsoe
datsi hem dat alle gelovede doe
ende datsijs seker mochten wesen
ende merlijn die tal wiste van dese
verraetnesse zeidet ulfijn ende bretel
ende vertelde hem al haer spel
dien des wonderde ende vrageden hem daer
watsi daer mochten toe doen naer
merlijn zeide ic secget iu god weet
gy sult morgen avent sijn gereet
als men geten hevet ende sult saen
hemelyc in den bongaert gaen
ende sult onder enen boem licgen gereet
ende wel gewapent onder iu cleet
ende si sullen negene wapene hebben daer
sonder haer swaert ende als daernaer
die meesterse die koninginne bringt
ende sise hem levert dan springt
op ende bescuddetse vollike alsoe
want mochtensi daer iet gebruken toe
si zoudense thant hebben nadien
in een scip so haddensi daer na sien
wy sullense wel wachten zeiden si doe
datsi des niet en sullen komen toe
doe zeide merlijn en secget niet
dat ic iu dese dinge dus riet
want nembermeer so en minde ic iu
zeidy dat iemanne vorwaert nu
neen wy here zeidensi sonder waen
mettien scedensi doe gingen saen
die ridders slapen ter herbergenwaert
ende sandrendages mettervaert
quamen si weder te hovewaert an
daer die koninck leodegan
sine dochter bereiden dade alsoe
datse menech te wonder sach doe
ombe die grote scoenheit die haer lach an
daer nam se in dene syde die koninck ban
ende bander syde die koninck bohoert
ende leidense alsoe ter kerken voert
entie koninck artur entie koninck leodegan
gingen doe vor alle dander man
ende vor hem gingen met twe goudenen sweerden
twe ridders die hem die liede weerden
ende na den koningen quamen die ridders valiant
ende ember twe ende twe in hant
entie vrouwen entie joncfrouwen mede
quamen diergelyke oec ter stede
ende jenovre hadde op haer hovet
een gouden sapeel des gelovet
ende haer haer hinck haer nederwaert
dattet scoenste es dat oit gewart
ende haer cleder waren van geslagenen goude
die haer sloiden in der monden
wel twe gelachte lanc ter stede
men sach nie bat staende daer mede
haer suster quam na haer dat wet
die leide lucam ende gryflet
doe quamen alle dander daerna
ende ember twe te gader alsic versta
dus quamensi in die kerke nades
daer die aertsebiscop durbrices
na hem daer stont ende wacht
dien daer arthur met hem hadde bracht
ende oec mede mijnheer amistans
des koninges capellaen leodegans
hi stont ende beide daer ter ure
ende hi kroende daer den koninck arture
entie biscop sanc messe daernaer
daer was dofferande groet vorwaer
van den prinsen ende van den heren
daer was geoffert met groter eren
ende doe die messe was gedaen
gingensi weder thueswaert saen
gelijc datsi te voren daden
twe ende twe met goeder staden
ende hant in hant gingensi alsoe
thent si quamen ter salen toe
daer menech meester inne was
die sijn spel toende nadas
wat soudic hieraf secgen vele
nie en sach men so menegerhande spele
noch en quam man daer hi sach
so grote feeste op enen dach
doe worden die tafelen daer geleit
daer was elc na siner waerdicheit
geset ende gedient oec mede
gelijc in koninges hove es sede
die bruetlocht hout ende feeste
ja deersaamste entie meeste
die ie in der werelt was gedaen
en levet geen man sonder waen
die alle die gerechte konde gevisieren
die men daer gaf in hovescer manieren
ende doe men geten hadde daer
rechte men ene quinteine daernaer
daer die veertich ritter speer op braken
die metten koninck artur vor die saken
in dat lant quamen van carmelyde
entie nuwe ridders oec tien tiden
entie ridders van der tafelronden
quamen hem tegen oec tien stonden
ende begondense achter te doene daer
doe quam niemare thant daernaer
an heer gawine die sat ende at
maer al te hant doe hi wiste dat
eescede hi sine wapene ter stede
ende sine gesellen oec daermede
si wapenden hem ende reden derwaert
elc nam een scerp speer ter vaert
ende si makeden ene geselscap onder hem saen
dat dene den andren niet af en sal gaen
ende dat sceen wel in den tornoye daer
want si dadent so wel daernaer
dat sint op hem die van der tafelronden
grote vede droegen lange stonden
dat sint te logres wel scinen sal
daer gawyn doe was geheten al
tenen tornoye meester ende here vorwaer
ombedat hijt so wel dade daer
als iu dit boec sal secgen hierna
die tornoy was vergadert als ic versta
vor die poerte van der stat
entaer vergaderde in hem nadat
mijnheer gawyn met so groter cracht
dat hise alle dreef van der gracht
entie nuwe ridders sonder waen
worden by hem verkoevert saen
ende dit toernede herde sere daer
dien van der tafelronden wet vorwaer
ende pijnden hem so sere secgic iu
datse dander achter daden nu
doe gawyn sach die nuwe ridders achtergaen
stac hi dat swaert op ende nam saen
ene barde ende warp den scilt na desen
enwech ombedat hi lichter sal wesen
doe sloech hi daer enen ridder soe
dat hi ter aerden tumelde doe
daerna sloech hi enen andren ter stonde
dat hem tbloet scoet uten monde
ende dat hi oec daer viel ter aerde
dus sloech hire vele van den paerde
ende quetsede ende alse dit sagen
die van der tafelronden wilden sijs verdragen
nembermeer dat hi quetsede die haer
ende liepen hem alle op daernaer
ende zeiden si en wouden nember tien tyden
tornieren maer si wouden stryden
doe wart daer die batalie so groet
ende so anxtelyc in der noet
dat daer groet scade soude sijn gesciet
en hadde merlijn vorsien niet
die ten drien koningen ginc daerna
ende zeide tes tijt dat men afsta
des tornierens doe gingensi derwaert
ende doe des heer gawijn gewaert
dat die van der tafelronden alsoe
hem opliepen sloech hi in hem doe
ende dorbracse wien lief wien leet
ende dade hem dat quadeste god weet
dat hi mochte ende nadat
reet minodalis op hem ter stat
ende stacken met enen speer alsoe
dat hi byna was gevallen doe
des was heer gawijn erre ende gram
ende verhief sine barde ende quam
opten genen ende sloechen daer
dat hi averecht viel daernaer
doe riep die koninck artur saen
lieve neve gy hebt des genoech gedaen
maer hi was verwarmet so seer
dat hi vacht ie lanc ie meer
doe quam merlijn ende nam hem metterhant
ende zeide gy zijt gevangen te hant
doe gawijn sach dattet merlijn was
zeide hi goedertierlyc here nadas
opdat gy wilt so ben ic gevaen
doe quam die koninck artur saen
ende zeide lieve neve na dat gaet
es dat tijt dat gy tornierens afstaet
doe zeide hi dat hijt gerne laten soude
sedermeer dat hi dat woude
doe voerensi enwech onder hem viven daer
entie tornoy sciet daernaer
ende elc voer te siner herbergenwaert
ende ontwapenden hem ter vaert
maer die van der tafelronden secgic iu
waren erre ombedat sijt nu
te quaet hadden maer si zeiden daer
si souden dat nog verhalen daernaer
sodat die nuwe ridders ombe die saken
horen scimp niet en sullen maken
dat hoerde een die neven hem staet
ende voer dat gawine seggen geraet
ende galescine ende heren ywine
dit hadde herde tonwaert gawine
datsine aldus dregeden daer
maer hi en dades niet gelaet naer
ochte hi des iet achtet hadde twint
maer also vele zeide hi sint
hi en soudes hem nochtan niet afgaen
welke tijt sy tornieren willen bestaen
ja also dicke alsijs roecken
oec gevic hem oerlof dat sy soecken
hem tiene hier tot die hem staen
in staden nochtan soudict angaen
entese woert die hem zeide gawein
liet hy hem wel scinen opten plein
buten logres daer si sint namen
enen tornoy daer si te samen
die nuwe ridders quamen tien stonden
tegen die heren van der tafelronden
daer vreeslyc getornieret was
ende menech gequetset sijt seker das
alse iu dit boec wel vertellen sal
hierna hoet was groet ende smal
dus reet gawyn by den koninck artuer
ende tgemene volcin der stat tier uer
riepen siet hier den ridder god weet
die den tornoy al onder street
si vrageden merlijn wie hi waer
ende merlijn zeide tot hem daernaer
dat is gawyn skoninck lottes sone
van orcanien oec is diegone
des koninck arturs neve mede
doe zeiden die liede daer ter stede
by gode so slacht hy wel daeran
van daer hi af es komen dan
ende doe die gesellen van der tafelronden
hem ontwapent hadden tien stonden
cleden si hem met clederen diere
ende gingen alle te hove sciere
ende sijn tot heren gawyne gegaen
ende clageden over hem selven saen
ende zeiden dat hyse doe
swaerlike bereit hadde daertoe
tesen iersten tornoy mede
dat hi vorwaert telker stede
haer meester ende haer heer mach wesen
dier van der tafelronden voert na desen
heer gawyn sweech daer al stille
ende liet hem seggen horen wille
maer voertmeer van dien stonden
was hi meester van der tafelronden
ende geselle ende twas wel recht
want hi was goet ende gerecht
ende een herde vrome ridder dat wet
ende also lange als hi levede getrouwe met
ende binnen desen dat dit was
waren die tafelen bereit nadas
ende daer wasser drie sale vol ter stede
daer men op eten ginc gerede
ende daer was gedient wel ter kuer
daer en gebrac niemanne ter uer
van alles dat men gebruken konde
hadde daer elc genoech ter stonde
ende doe detentijt was gedaen
luede men te sint stevene vesper saen
ende derwaert gingensi alle doe
hant in hant gelijc alsoe
alsi des morgens ter messe deden
si hoerden vesper met goeden seden
ende als die vesper was gedaen
sijn si echt ten hove gegaen
gelijc datsi te voren gingen
doe quam die biscop na dien dingen
ende wyede skoninck arturs bedde naer
also als dat recht ende sede was daer
doe scieden die ridders entie knapen
ende gingen thoren herbergen slapen
ende jenovre die koninginne vorwaer
was met hoerre meesterse daernaer
in haer kamer gegaen ter stede
entie verrader daer ic af zeide
der andren jenovren mage god weet
si hadden haer verraetnesse al gereet
gevisiert hoe si doen sullen daer
si hadden die quene gemiedet vorwaer
hiermede te doene al horen wille
nu gingen dese verborgen al stille
in den bongaert ende bergeden hem daer
ende leiden die nichte met hem vorwaer
ombedatsise der quenen nadat
souden geven in der koninginnen stat
te leiden met haer ten koninge alsoe
dus droegen si overeen daertoe
enteser was tiene die sijn gegaen
in den bongaert hem verbergen saen
maer si en hadden negene wapene daer
dan haer swaerde wet vorwaer
entie valsce jenovre was met
entie quade quene dat wet
rechte als men slapen soude gaen
namsi die koninginne saen
ende leidese in den bogaert daernaer
ombe haer orine te makene daer
ende alse die verraders vernamen
dat die quene entie koninginne quamen
die daer verborgen lagen in den bongaert
doe quamensi hemelyc derwaert
ende ulfijn ende bretel oec mede
die daer lagen verborgen ter stede
si ne hadden niet vergeten god weet
dat hem merlijn hadde gezeit
si waren wel gewapent daer
ende lagen so verborgen vorwaer
dat niemans en wart geware
si sagen dat die quene daernare
die koninginne hielt by der hant
ende leidese ten verradrenwaert te hant
die se begrepen daer ter stede
ende gaven dandre jenovren mede
der quenen die se nam aldaer
doe des die koninginne wart gewaer
sachsi wael datsi verraden was
ende wilde helpe roepen nadas
doe zeidensi si doden se sprake si een woert
ende mettien so trocken si voert
haer swaert al bloet ende leidense ter vaert
vaste alsoe ter rivierenwaert
daer een scip gereet stoet saen
maer die bongaerde was hoge sonder waen
sodat men maer tener stat
ter riviere hadde enen clenen pat
daersise moesten leiden toe
haddensi daer mogen komen alsoe
datsise in dat scip hadden gehat daer
si waer embermeer verloren naer
ende alse ulfijn ende bretel dit sagen
sprongen si op van daer si lagen
ende riepen hier mordenaers ongehier
trouwen gy laet die koninginne alhier
doe si sagen datter maer twe en was
doe hadde hem onwaert sijt seker das
ende vive keerden tegen hem aldaer
entie ander vive leiden daernaer
die koninginne enwech met allen
doe si dit sach liet si haer vallen
ter aerden neder maer diegene
hieven se op ende droegen se gemene
maer doe si sach haer volgen naer
ombe haer te bescuddene ontwranc si daer
met groter cracht diese droegen nu
ende liep ten bongaerde secgic iu
ende quam an enen boem diensi ombevinc
met beiden armen om die dinc
doe quamen die vive gelopen na haer
ende woudense aftrecken daernaer
maer si en konden so vaste hieltsi haer nu
van groten anxte secgic iu
si togense utermaten sere wetet wel
maer si en daden haer nu niet el
nochtan warensi so erre ombedat
datsi se welna gedodet hadden ter stat
ende ulfijn ende bretel hebben vernomen
die vive die hem nu iegen komen
met horen swaerden getogen doe
ende bretel sloech den enen soe
dat hi hem thovet clovede ter stede
ende dat hi ter aerden viel mede
ende bleef doet doe liepen saen
ulfijn ende bretel daer si sagen staen
die koninginne die in anxte was groet
wantsi was byna opter doet
daer se die vive hadden bestaen
doe si den boem hadde bevaen
si trocken an haer so vreselyke
dat groet wonder was sekerlike
datsi haer arme niet aldaer
uten lichame en trocken vorwaer
doe ulfijn ende bretel sagen mede
den anxt dien si daer dogede ter stede
ontfermede hem des sere secgic iu
ende doe die vive sagen nu
ulfine ende bretel op hem komen
hebbensi haer swaerde genomen
ende quamen hem iegen doe wart daer
een groet strijt onder hem daernaer
maer ulfijn ende bretel in der noet
sloegensi twe van den viven doet
ende alse dander drie dat nu sien
gingensi vaste henen vlien
doe gingen bretel ende ulfijn mede
ende namen die quene daer ter stede
ende worpen se in dat water eer iet lanc
al die roetse neder daer si verdranc
entiegene in dat water mede droegen
die si daer nu doet sloegen
doe namen si die koninginne saen
ende dadense in haer kamer gaen
die sere vervaert was maer si seiden haer
datsi nu wel te rasten waer
ende si des nembermeer en zeide twint
ende si namen die valsce jenovre omtrint
ende leidense in haer herberge daernare
si en wouden des maken negene mare
aldus hadde geweset verraden saen
die koninginne en hadde merlijn gedaen
van desen verradren ende gescint
daer si noch groet vernoy af sint
hebben sal dat iu hiernaer
dit boec sal maken openbaer
want die koninck verdreef se sint
drie iaer van hem daer se omdat gint
galiot nam dor lancelots wille
entie koninck artur hielt lude ende stille
die valsce jenovre ende was met haer
gelijc of si sijn wijf waer
ende op ene tijt lange daernaer
quam haer an ene siecheit swaer
ende bertelaye den verrader mede
die se den koninge bracht hadde ter stede
nochtan en woude haer die koninck laten niet
totedat hise van vuilheit rotten siet
ende nochtan dat konincrike drie iaer
te banne was dat men daernaer
niemanne opten kerchof en groef mede
ende dit vernoy gedogede daer ter stede
onse here om der sonden wille groet
die si daden ende oec bleef daerombe doet
een ridder daer onse heer nadien
dese wrake om liet gescien
dien doet sloegen quade gesellen
alsic iu ter steden sal vertellen
doe die koninck leodegan
geboden hadde sinen ban
ombe siner dochter brulocht mede
doe geviel daer ter stede
dat quamen te hove eens ridders mage
den koninck leodegan doen ene clage
over bertelaye diene sloech doet
die koninck hierombe bertelayen ontboet
in sine herberge daer hi inne was
dat hi vor hem quame nadas
ende bertelaye quam vor den koninck daer
wel gewapent wetet vorwaer
onder sine clede al hemelike
met vele gesellen desgelike
van ridderen die hem volgeden ter stede
hi was hovesc ende wel sprekende mede
ende alsen die koninck leodegan sach
vragede hi hem so hi iersten mach
waerombe hi den ridder sloech doet
doe zeide hi here elc es hem ter noet
sculdech te bescudden van verraetnesse nu
van elken manne diene beroepet secgic iu
ende oec weten vele liede god weet
dat hy mynen neve dode gereet
ic en secge oec niet ic en sloege hem doet
maer ic ontseide hem ierst al bloet
ende hi sloech minen neve al stille
doet ombe sines wives wille
die hi hem onneerde al te male
ende elc man mach van rechte wale
sinen doetviant letten ende deren
als hi hem ontsecht hevet met eren
doe zeide die koninck leodegan
dat hi hem niet wel en wrac daeran
maer waerdy komen ende haddet dan my
geclaget ende en haddic iu daerby
niet gerechtet so mochty dan
iu bet hebben gewroken daeran
maer dat en hadde iu so waert niet
dat gy my geclaget haddet iet
here gy moecht secgen iuwen wille
maer ic en dade niet iegen iu lude no stille
noch doen en sal of god wil mede
wet wel zeide die koninck ter stede
ic wil dat hieraf recht gescie
here zeide bertelay nu dunket my
dat ic in uwen handen moet sijn nu
doe geboet die koninck dat secgic iu
den mannen datsi te samene gingen
te dien rechte te dien dingen
was die koninck artur ende koninck ban
entie koninck bohort ende gawyn daeran
ende ywen ende nascien ende sagrimor
adragans herviel ende gwinemor
dese droegen overeen na die woert
die si nu daer hebben gehoert
dat men hem onterven soude daernaer
des koninges lant soude hi rumen openbaer
dene tale zeide daer die koninck ban
die was een welsprekende man
gelijc dat hem geboden was
sprac hi dese tale nadas
dat sijt alle hoerden die daer waren
hi sprac aldus heer koninck twaren
dese barone die hier by iu wesen
wt andren landen ende oec wt desen
wysen dat bertelay die rode vorwaer
sijn goet verboert hevet ende daernaer
iu lant rumen sal embermeer voertan
ombedat hy sijn recht selve nam dan
ende bander syde es dat noch secgic iu
binnen uwen gebannen hove nu
dat die ridder geleide soude hebben mede
ende elc die woude toekomen ter stede
ende keren mede iu ban daer gaet wt
dit recht gevewy hier overluet
bertelay sweech stille ende en dorste niet
tegen die manne daer secgen iet
want dat waren die hogeste mede
van der werlt die over trecht stonden ter stede
maer haddent ander liede gesecht sonder waen
hi haddes wel dorren pine bestaen
te wedersecgen hi was so koene
dus sciet hi enwech na desen doene
ende voer henen in dat lant
daer hi die valsce jenovre vant
daer se die drossate gevoert hadde an
als hem beval die koninck leodegan
daer bleef bertelay lange tijt by haer
ende pensede ende dachte vele naer
hoe hi hem mochte wreken ter ure
opten koninck leodegan ende arture
die hem dus hadden oerdeelen doen
ombe dese sake om dit ocsoen
hadde sint die koninck artur onraste groer
tuscen hem ende sijn wijf al bloet
dat iu dit boec hier namaels al
alse dat gesciet vertrecken sal
maer ic moet nu voert daventure
secgen van den koninck arture
die met sinen wive wil varen
in dat lant van logres sonder sparen
ons secget daventure ter stede
doe koninck artur ende sine gesellen mede
achte dage hadden gewesen daer
in groter feesten wetet vorwaer
entie brulocht entie feeste nadas
al te male doe geleden was
woude hi hem te landewaert gereiden
hi riep gawine al sonder beiden
ende zeide dat hi siner gesellen name daer
so vele dat er my blyve maer
vijfhondert want ic wille varen nu
so ic hemelycst kan secgic iu
ende gy sult varen in mijne stat
te logres ende sultse vorsien nadat
van spisen van wyne van allen dingen
want ic wil houden sonderlinge
den meesten hof enten eerlycsten mede
die nie was gehouden in kerstenheden
tesen halfoegste secgic iu
gawyn zeide ic denke nu
dat iu ieman mach oplopen here
ombedat gy vaert met cleenre were
des ontsiet iu niet zeide die koninck
maer haestet iu henen boven alle dinc
dus sciet heer gawyn ende es gegaen
tot sinen gesellen ende zeide hem saen
datsi hem wapenden si moesten varen
in bertanien sonder sparen
doe gingensi alle te samene dan
ende namen orlofan den koninck leodegan
ende an die barone van den lande
ende al diegone die elc daer kande
doe si orlof hadden genomen
sijn si thoren paerden gekomen
ende saten op ende reden tsamen
so lange datsi te logres kwamen
maer her gawyn was herde swaer
ombe sinen oem dat hine daer
achtergelaten hadde twaren
want hi verre moeste varen
dor siner viande lande eer hy
quame daer hi nu seker sy
des vruchte hi sere sijn verlies
ende hi haeste hem te seerre dies
sijns oemes gebot te doene daer
hi geboet in den lande verre ende naer
al den lieden hebbic vernomen
datsi tarturs hove souden komen
te halfoegste doe gereiden hem daeran
daer eerlyc te komen menech man
ende mijnheer gawyn dade gereiden daer
wijn wilbraet wetet vorwaer
ende alle dinge die men visieren konde
dade hi daer bringen te dier stonde
ende wat dat men gedenken kan
daer des menscen begeerte mach licgen an
van etene van drinkene dade hi komen daer
dat die stat so vol was daernaer
dat men en wiste waer licgen doe
ende alsi dit bereit hadden alsoe
doe reet hi iegen sinen oem ter stede
want hi groten anxt hadde mede
dat hi daer beroeft mochte werden nu
binnen desen dat dit was secgic iu
so was die koninck artur gereet
ende trac na des saterdages god weet
doe gawyn was enwech gereden
ende hi nam orlof daer ter steden
an alle die heren die daer waren
entie twe koninge sonder sparen
die koninck ban entie koninck bohoert
voeren metten koninck artur voert
entie twehondert ende vijftich ridders ter stonden
die men doe hilt van der tafelronden
die koninginne hadde gebeden here amistans
hoers vader capellaen heren leodegans
dat hi met haer soude varen
hi dadet gerne oec bleef hi daernare
haer capellaen menegen dach alsoe
si bat gwinemaer haren neve doe
die een goet ridder was ende vry
ende sardone den broeder die ouder was dan hy
entie borchgrave van deneblase was
die bat si met hem te vaerne nadas
entie koninck haer vader leodegan
voer met haer wtwaert met menegen man
ende geleidese drie dachvaert daernaer
ende doe sciet hi van haer daer
ende bevalse alle gode ende voer thueswaert
doe quam merlijn mettervaert
toten koninck artur ende zeide
here ic moet nu varen sonder beiden
te blasise minen meester siet
want ic en sachen in langen tyden niet
ende ic hebbe uwen oerbar wel gedaen
hoe zeide die koninck artur saen
en suldy te logres tmynen hove niet sijn
ja ic here zeide doe merlijn
ic sal daer sijn eer dat sceet vorwaer
doe nam hi an hem orlof daer
ende doen en wistensi sciere niet
waer dat hi van hem nu sciet
entes selven avendes quam merlijn nu
daer blasys was dat secgic iu
diene in langen tyden niet en hadde gesien
nu was hi herde blyde van dien
ende merlijn telde hem al daventuren
die gesciet waren van der uren
dat hi lestwerf van hem sciet
hi en lietes een woert achter niet
hi telde hem hoe die koninck lot es
behendelyc gevaren sijt seker des
in den foreest van serpine mede
oec telde hi hem ander dinc ter stede
die noch gescien sullen na des
in den konincrike van logres
ende blasys screef dat daer groet ende smal
ende by hem so wetewy dat al
ende binnen desen dat dit was
so quam die koninck artur nadas
met vijfhondert mannen gereden nu
ende met sinen wive secgic iu
an den foreest van serpine
eer si dat iet wisten waren die somer sine
gereden daer die koninck loth lach an
ende wachte artur met sevenhondert man
ende als die knechte worden gewaer
datsi gewapent sijn openbaer
wistensi wael datsi ombe arch waren daer
ende hielden alle stille daernare
ende ontboden den koninck artur tien stonden
datsi gewapende liede hadden gevonden
als dit die koninck artur verstoet
ontbeide hi siner liede ende beete te voet
ende ordineerdese alle daernaer
ende ontboet veertich ridders vor hem daer
ende beval hem die koninginne doe
datsise in behout voerden alsoe
sagen si dat anders gaet dan wale
doe saten si op haer orse al te male
ende reden voert ende vonden houdende dan
den koninck loth met sevenhondert man
ende als dene den andren hevet gesien
sloegen si te gader alle mettien
met groten nyde ende braken daer
haer spere doe trocken si alle daernaer
haer swaert ende gingen houwen ende slaen
op helme op scilde ende braken se saen
daer wart die batalie nu so groet
dat men nie ontsach des genoet
van luttel lieden alse daer was
nu geviel dat die koninck artur na das
dorbrac den strijt so verre doe
dat hi quam opten koninck loth alsoe
entie koninck loth op hem weder daer
elc hadde een sterc speer vorwaer
entie koninck loth op arthur nu stac
dat sijn speer in sticken brac
entie koninck artur stacne weder soe
dat hi ter aerden moeste vallen doe
ende keerde die bene opwaert
maer hi spranc weder op ter vaert
alse die herde vromech was
ende deckede hem metten scilde nadas
maer hi was so rouwech ter stede
dat hi afgesteken was mede
dat hi welna ontsinnet was daer
entie koninck artur keerde daernaer
ende quam weder opten koninck loth doe
ende stac na hem ende doene alsoe
die koninck loth sach komen themwaert
ontwinkede hi den steke mettervaert
ende daer arthur neven hem soude lyden
sloech die koninck loth tien tyden
des koninck arturs ors also wael
dor den rucge dat viel te dael
entie koninck artur mede vorwaer
ende sine bene bleven onder den orse daer
ende lach hem daer oppe so vaste doe
dat hi hem niet en konde geroeren alsoe
ende als dat die koninck loth sach daer
greep hine metten helme daernaer
ende spranc op hem ende wranc mede
ende tracken herde sere ter stede
ende quetsedene ende pijnde hem saen
hoe hi hem dat hovet mochte afslaen
ende en hadde daer die koninck ban niet gewesen
entie koninck bohort die quamen te desen
daer soude groet scade gesciet sijn tien stonden
entie ridders van der tafelronden
dese quamen hem alle te helpe daer
ende bander syde quamen daernaer
des koninck lottes liede omdat by
horen heren oec wouden staen sy
aldus wart die strijt groet secgic iu
eer si beide bescuddet worden nu
ende als si gereddet worden daernaer
begondensi van ierst te strydene daer
alsi dus gestreden hebben lange
entie strijt was groet ende strange
sagen si waer gawijn quam gereden
ende keye die drossate met haestecheden
ende brachten vierdusent gesellen daer
ende keye haeste hem sere daernaer
alse die een stout ridder was
ende groet mede sijt seker das
en hadde sine quade tonge gedaen
ende sijn scempen sonder waen
daer hi sere gehatet ombe was
waer hi quam sijt seker das
maer hi was een getrouwe ridder mede
ende en dade nie ongetrouwechede
noch verraetnesse dan ene bloet
dat was dat hi leoncen sloech doet
des koninck arturs sone van nyde met
in den foreest perilleuse dat wet
ende by den waloys persevalen
was hi gewroeget te dien male
te hove gelijc hem dade verstaen
deremite diene hem doet sach slaen
doe die koninck artur gawine sach komen
was hi blide hebbic vernomen
ende reet an den koninck ban
ende zeide kendy iet den voresten man
die dat grote speer bringet ter stede
enten scilt metten lazure mede
daer die lewe inne staet rampant
ende metter kronen van sylver te hant
ende metter banieren in bellonc geset
here ic en kennes niet dat wet
dan also verre my dunket daerby
dat heer gawyn iu neve sy
by gode zeide die koninck gy secget waer
ende ic secget iu hier al openbaer
dat ons dese liede nu ter quader tijt
op hebben gelopen in desen strijt
want al waerder noch also vele
dat gaet met hem hier uten spele
opdatne god behoede voertan
by gode zeide die koninck ban
si sijn sot beidensi hier secgic iu
totedatsi in hem vergaderen nu
al die wile datsi spreken daer
quam mijnheer gawyn gereden naer
ende sach waer sijn oem soccoers hevet noet
doe sloech hi in met haeste groet
dat hi sinen vader neder stac tien tyden
ende quetsedene al luttel in dene syde
ende overreeten driewerf ochte viere
hy haddene gedodet byna sciere
doe spranc hi van sinen orse saen
ende ginc boven sinen vader staen
ende wranc den helm wt enten koliere
ende trac caliburnus sijn swaert sciere
ende zeide hi woude hem dat hovet afslaen
hi en geve hem vollicke daer gevaen
hebbet mijns genade zeide hi edel man
want ic en mesdade iu nie daeran
so vele dat gy doden sout my
gy doet als gy oplopet zeide hy
mynen oem so mesdoedy daeran
die koninck loth zeide wie zijdy dan
dat gyne oem hetet  wat roeket iu
wie ic ben zeide gawyn nu
ic en secges iu niet maer doet gereet
dat ic iu hete ocht ic sla iu doet god weet
secget my zeide loth des biddic iu
by der trouwen die gy sijt sculdech nu
den liefsten dien gy levendech hebbet mede
wie gy geheten sijt ter stede
maer gy die des my vraget wie zijdy
zeide gawijn dat secget my
by gode zeidi ic hete die koninck loth
een onsalich koninck also helpe my god
dien dat altoes mesvalt waer hy komet toe
doe dat heer gawyn hoerde zeide hi doe
ende ic hete gawyn skoninck arturs neve
dien ic sal dienen den dach dat ic leve
doe dat die koninck hoerde daernaer
spranc hi op ende begreepne daer
ende helsedene vriendelike ende zeide doe
ic ben iu onsalige vader dien gy alsoe
scandelyc ter aerden staket nu
mijn vader en zijdy niet secgic iu
noch mijn vrient oec nembermeer
tote desmaels dat versoent sy eer
tuscen den koninck artur ende iu mede
ende gy hem genade hebbet gebeden ter stede
ende gy hem daerna manscap doet
niet anders en betrouwet iu te my goet
dan an der doet ende wetet thant
gy en laet hier negeen ander pant
dan iu hovet doe die koninck dit hoerde
viel hi in ommacht van den woerde
ende als hi weder doe verquam
zeidi lieve sone ic geve my op ende nam
sijn swaert ende gaf hem dat vorwaer
ende zeide hi woude doen daernaer
al dat hi woude vorwaert meer
doe ontfermede des gawyne herde seer
ende weende ombedat hi daer ter stede
synen vader gequetset hadde mede
doe satensi op haer orse beide daer
ende gingen haer liede sceden naer
ende doe sise aldus daer hadden gesceden
voer gawyn tsinen oeme ter steden
ende alsen sijn oem hevet vernomen
zeide hi lieve neve sijt wellekomen
hoe quam dat gy hier komen sijt
wisty iet dat wy hadden desen strijt
neen ic maer ic quam dus iegen iu
maer ic dankes gode sere nu
van desen stryde want dat es mijn vader
daer wytegen nu vergadert sijn algader
ende gelovet sij god hier es so gedaen
dat hy iu te genaden komet saen
als tsinen heer van al siner mesdaet
ende te beterne na uwes selves raet
ende ontfaeten vor uwen man
want hi es dat te wesene gereet voertan
doe dit die koninck hoerde daer
dankede hi des gode sere daernaer
der eren die hi hem hadde gedaen
daerna quam die koninck loth gegaen
met al sinen lieden ende hadden daer
al haer helme afgedaen vorwaer
ende haer coffien alle mede
doe zeide gawijn tsinen oeme ter stede
here hier komet mijn vader gegaen
ombe iu manscap te doene saen
ende alsen die koninck artur komen siet
beette hy ter aerden ende en lette niet
ende al sine barone beetten daer
entie koninck loth viel ter aerden naer
over sine knien ende gaf hem sijn swaert
ende sprac aldus ten koninck arturwaert
here ic kome te genade iu
want ic hebbe iu dickewile vor nu
gekrenket ende gelachtert seer
nu koemic ende mijn volc tot iu heer
dat gy met ons uwen wille doet
van al dat iu selven dunket goet
doe wart hi daer des koninck arturs man
met al sinen lieden vorwaert an
doe hiefene artur op nadien
ende zeide here gy hebbet over uwe knien
so lange gelegen gy sijt so goeden man
dat men iu met rechte voertan
sal vergeven ene grote mesdaet
ende al en waer des oec niet dat verstaet
ende ic iu toter doet hatede gy hebbet nu
sulke kinder die my hebben secgic iu
so gedient dat ic iu niet
haten en mochte wat des gesciet
ende ic wille dat al mijn goet tehant
dat ic hebbe ende al mijn lant
tuwen gebode sij om gawyns wille
iuwes sones dien ic lude ende stille
liever dan ieman hebbe die levet nu
nochtan sijn hier twe koninge secgic iu
die ic te rechte minnen soude sonder waen
want si my soccoers hebben gedaen
ende geholpen in groter noet god weet
doe stont die koninck loth op gereet
ende dankede sere den koninck artuer
dus was die vrede gemaket ter uer
des menech ridder blide was
ende si saten op haer ors nadas
ende reden te logres te samen
ende doe si te logres binnen quamen
dade men hem grote feeste daernaer
daer was menech gekomen vorwaer
tsinen hove datsi nadat
al niet konden gegaen in die stat
ende moesten daer buten haer tenten slaen
des was so blide sonder waen
die koninck artur dat hi daerna geboet
des andren dages al sine genoet
ombedathi hem tetene woude geven daer
datsi tsinen hove quamen naer
des andren dages quam daer menech man
ende doe si vergadert waren daeran
gingensi messe horen daer nu
ende daer dade die koninck loth secgic iu
in der kerken sinen eet voertan
embermeer te sine skoninc arturs man
vor alle die liede die waren daer
dus blevensi altoes vriende daernaer
ende na messe ginc men eten saen
daer wel gedient was sonder waen
van allen des des wies opter aerden
ende elken man na siner waerden
ende na den etene gingen besien
die ridder die tenten mettien
enten bosc entie riviere mede
die daer scone stonden ter stede
dus waren si achte dage daer
ende dat volc quam ember naer
want die koninck hadde ontboden alsoe
dat hi groet hof woude houden doe
ende dat hi ende sijn wijf oec mede
crone souden dragen daer ter stede
daer oec die koninck scone gichten gaf
daer hem die heren beloveden af
ende beloefden si hem iet alsoe
van sinen gichten die hi gaf doe
si beloefden hem noch also sere
van der koninginnen die in allen kere
gaf cleder vrouwen ende ioncfrouwen met
ende armen batselieren dat wet
ende riddren ende knapen so mildelike
alrehande scoenhede datsi sekerlike
so lieftael wart onder hem allen daer
ende datsi se minden sere daernaer
ende doent quam te halfoegste opten dach
daer die meeste feeste op gelach
quamen al die heren gecledet daer
met horen dieren clederen wet vorwaer
entie koninginne quam gepareert scone
ende hadde opten hovede ene crone
ende haer joncfrouwen quamen rykelike
gepareert ende oec fierlike
entie koninck artur droech krone mede
aldus gingen si te messe ter stede
die die biscop drubrices dade daer
ende na die messe ginc men daernaer
eten blidelike sijt seker das
entie koninck ban ende sijn broeder die daer was
droegen oec krone daer ter stat
ombedat hem jenovre die koninginne bat
ter hoger tafelen daer die koninge saten
was wel gedient utermaten
daer dienden toe mijnheer gawein
ende keye ende lucam ende ywein
griflet sagrimor ende dodinans
keyedijn ecgijn ende keye van strans
galegwintijn agglavael galegrenes
blioberis agrawein ende garies
galesconde ende ywen van liones
ywen van stail ende gaheries
ywen metten witten handen ende synados
gwinemar ofnam ende achos
ende ales dese tweendetwintich heren
dienden ter hoger taflen met eren
ende veertich batselieren dienden daer
ten andren taflen dat daernaer
so wel gedient was in allen stonden
dat ment niet verbeteren konde
nu laticse eten als gy hoert
ende sal secgen van den koninck artur voert
van den belove dat hi nu doet
dat al sijn leven in sinen hove stoet
hier secget voert die aventuer
als men geten hadde ter uer
doe sprac die koninck artur dese woert
die si alle hoerden weder ende voert
gy heren ic danke iu allen sere ter tijt
die nu tmynen hove komen sijt
ende my daermede ere te doene
hierombe belovic vor alle dese baroene
altoes als ic hof houde na desen dage
te hoechtyde ende wan ic crone drage
dat ic niet eer dan en sal eten
ic en sal eer aventure weten
waeraf dat sij ende oec gelovic mede
dat icse berechten sal doen ter stede
die daventuren bringen daernaer
indien datse des te doene hebben daer
by enegen ridder die es in mijn hof
ende ombe te meerren daermede mijn lof
enter ridder lof van mynen hove met
so willic dit houden by mijnre wet
also lange alsic leve tien stonden
doe die koninck die van der tafelronden
dat die koninck artur dit gelovede daer
doe zeidensi alle datsi daernaer
haer belof hier moesten doen toe
daer baden si nasciene alle doe
dat hi hieraf sprake haer woert
doe quam nascien vor den koninck voert
ende zeide so hoge sine tale
datsise alle hoerden in der sale
here heer koninck zeide nascien tien stonden
hier sijn die ridders van der tafelronden
die oec willen doen hier een belof
dat hier nembermeer joncfrouwe in den hof
comen en sal om helpe negene
opdat tegen enen ridder allene
te doene es daer en sal een ridder varen
waer dat sine leiden wille daernare
ende also vele pinen daerombe dan
dat men haer recht sal doen voertan
van den onrechte dat haer es gedaen
doe vragede die koninck artur saen
ochtsi dat sekeren wouden alle alsoe
alse daer nascien hadde gesecht doe
si zeiden ja si alle daernaer
doe zwoeren si te houdene daer
allegader toter doet toe
daer was grote blyscap doe
ende als heer gawyn hoerde dese dinge
ginc hi tsinen gesellen sonderlinge
ende zeide wouden si hem volgen daer
dat hi hem raden woude daernaer
wy souden des alle hebben ere
waer men des gewoge ember mere
si zeiden alle ja si nu
doe nam hi haer sekerheit secgic iu
ende deser was tachtentich ter stede
doe leide hi dese alle mede
tote vor die koninginne ende zeide nu
vrouwe ic entese ridder komen tot iu
ende bidden iu dat gy ons onthout
alse iu ridder te sijne met gewout
van masnieden ende datsi voert
sullen secgen in elke poert
waer si komen iu ridder wesen
doe die koninginne hoerde van desen
zeide zijs gawyne groten danc mede
ende alle den andren ende zeide ter stede
ic onthoude iu alle gereet
vor myne heren ende vrient god weet
ende god moete my laten leven
so lange dat ic iu des danc moge geven
des behetes enter eren mede
die gy hier nu mede doet ter stede
doe zeide gawyn nu es dat in scijn
vrouwe dat wy uwe ridder sijn
nu willewy iu doen een gelof
dat nieman sal komen in uwen hof
die iu ansoeket ombe enege noet
van enegen onrechte dat men hem doet
daer en sal een uwer ridderen dan
varen opdat iegen enen man
te doene es waer dat oec sy
ende oec sullen si mogen nemen daerby
welken ridder si willen vorwaer
ende hebbene also lange daernaer
alsi des te doene hebben iet
ende en quame hi in ener maent niet
so soudewy ne alle soeken varen
ende dat soude duren daernare
een jaer ende enen dach
eer hi te hove wederkomen mach
ende dan sal hi vertellen sine aventuren
die hem gesciet sijn binnen derre uren
ocht si quaet eder goet mede
dit sullensi ten helegen sweren gerede
te varene ende te komene ten hof
doe die koninck artur hoerde dit gelof
dat mijnheer gawijn gelovede tien tyden
was hi des utermaten blyde
entie koninginne was van desen gelove
die blydeste ene van den hove
doe artur die koninginne sach so blyde
zeide hi vrouwe nu willic tesen tyden
dat gy deser geselscap hebbet te bat
want ic wil vrouwe dat gy al mynen scat
in uwer hant hebbet ende doet daermede
al dat iu dunket goet ende oerbaerlychede
want sint iu god hevet gegeven
so scone geselscap in iuwen leven
so willic dat gy des deelerse sijt
ende dat gyne deelet als iu dunket tijt
als dit die koninginne verstoet
knieldesi vor den koninck te voet
ende dankede hem der eren daernaer
doe riepsi heren gawyne tot haer
ende zeide datsi nu woude
dat men vier clerke nemen soude
ende datsi souden sijn daertoe
datsi scriven souden voertmeer doe
alle daventuren die nadien
den riddren van den hove souden gescien
dat men also lange als die werlt sal wesen
daventuren moge vinden van desen
dus waren vier clerke genomen daer
daventuren te scrivene daernaer
tote noch hevetse blasys bescreven
dat merlijn hevet wtgegeven
ende nu voert van deser uren
screven die clerke daventuren
doe gelovede gawyn noch voert
dat hi en hoerde nember woert
van negener aventuren hi en zoudese dan
varen soecken ende sine gesellen daeran
so lange datsi souden voert
daeraf bringen gewarige woert
dit geloveden sine gesellen alle daer
entie van der tafelronden oec daernaer
ende van dien dage voert was gawijn
ende sine gesellen geheten fijn
der koninginnen ridder voertmere
ende hieraf quam oec die ere
minen heren gawyn altenen gader
dat menne hiet der aventuren vader
ombedathi daventuren brachte toe
van den gelove dat men daer dade alsoe
doe al dese gelove gedaen waren
ende men geten hadde daernare
toende daer elc sijn spel die woude
daer quam dagenet met groter vroude
van carlioen hy dade daer grote feeste
dat daerop sagen minste ende meeste
hi was wel half sot diegene
hi tumelde hi sanc hi riep gemene
met luder stemmen riep hi daer
morgen moete wy soecken vorwaer
daventure te velde hier buten
laet sien wie sal nu licgen in muten
heer gawyn suldy daer dorren komen iet
met uwen ridderen neen gy niet
gy heren van der tafelronden
suldy my iet dorren volgen tien stonden
morgen daer ic vor sal varen
neen gy gy en hebbets herte niet twaren
aldus so riep daer dagenet
die herde blode was dat wet
ende sonder twivel hi wapende hem sint
menechwerf ende voer omtrint
in den bosc ende hinc sinen scilt mede
an enen boem ende sloech daer ter stede
sinen scilt met sinen swaerde alsoe
dat hyne cloef entie verwe afginc doe
ende dan quam hi te hove met groter noet
ende zeide hi hadder enen ridder ocht twe doet
ende haddi enen ridder gesien ryden
gewapent ende op hem roepen tien tyden
hi hadde gevloen al sine macht
oec hadde hi dickewile bewacht doe
ridder die reden ende dachten soe
ombe enege dinc dat hem gesciet was
dan voer hi al swigende an hem saen
ende nam hem metten breidel sonder waen
ende bracht hem hoe hine vangen hadde doe
ende zeide daer dan grote woerde toe
van deser manieren was dagenet
ende hi was een scoen ridder met
ende van groten geslachte sonder waen
hieraf laet ic dese tale staen
ende sal iu van enen tornoye secgen
dien die ridder onder hem daer lecgen
doen detentijt geleden was
entie feeste oec nadas
quam keye die drossate voert gegaen
wat gy ridder hoe sie ic iu dus staen
talso groter feesten alse dit es nu
hier soude men tornieren secgic iu
doe zeide sagrimor thant daernaer
by gode heer keye gy secget waer
die niet en tornieret hi es gelovech mede
doe vragede heer gawyn daer ter stede
hoe men tornieren soude nu
mynoras sprac ic secget iu
wy sullen tornieren tegen die ridder der koninginnen
ende wy sullen daertoe doen in allen sinnen
dat elc vijfhondert ridder hebbe ter stede
heer gawyn zeide ic love dat mede
doe zeide synados hier en es geen beiden
die dach die gaet laet ons bereiden
doe liep elc tsiner herbergenwaert
ende gingen hem gereiden ter vaert
ende quamen wt in tween partien
ende vergaderden hem by der prayerien
datter in beiden syden daer was
tote tien hondert ridder sijt seker das
doe creyeerde men den ban also houde
ende elc voer doe daer hi woude
onder sine banier doe quam gawein
ende herviel ende deelden opten plein
die ridder doe begonden ter steden
die heralden sere te roepene mede
hier es dere der wapene al
van der werlt groet ende smal
nu sal men sien wie dat wel sal doen
dus vergadert waren die baroen
doe ontboet die koninck artur gawine daer
dat hine quame spreken daernaer
ten venstren van der sale secgic iu
ende heer gawyn reet derwaert nu
ende voerde met hem ywene ende griflette
doe hi daer quam sprac sonder letten
die koninck tote gawine ende zeide
neve nu biddic op hoveschede
dat gy den tornoy verhoedet alsoe
dat nieman den andren arch en doe
ende dat negene bolgenscap daer gescie
here zeidi so verre alset gaet an my
so en sal negeen arch gescien
maer al en kan icse gehoen niet van dien
maer ziedy dat die tornoy fel wert ter steden
so komet daer ende helpeten sceden
maer willen iu ridder myne gesellen stouteren
dat moetic ember helpen weren
here zeide doe die koninck ban
heer gawyn secget alse een goet man
doet van onsen lieden wapenen nu
ende es des te doene datsi met iu
gereet sijn te vaerne ombe sceden
desen tornoy tuscen hen beden
by gode zeide artur dat sij alsoe
hi dade daer driedusent wapenen doe
ende heer gawyn keerde weder nadas
daer die tornoy begonnen was
daer dierste daeraf was te dien stonden
pynados een ridder van der tafelronden
ende agrawein gaweins broeder met
dese quamen tegen een dat wet
met tween scerpen speren ende groet
elc stac den andren in dat gemoet
dor den scilt toten halsberch toe
daer die speren op wederstonden doe
datsi al te sticken braken
ende daer si voert leden na dien saken
quam dene opten andren soe
rivelerende datsi beide doe
metten orsen ter aerden vielen daer
doe quamen in beiden syden daernaer
toegereden die ridder met crachte
ende braken alsoe daer haer scachte
ende binnendien es gawyn daer komen
ende hevet sinen broeder ter aerden vernomen
maer hi wart sciere hermonteert nu
entie van der tafelronden secgic iu
pijnden hem sere hoe si mochten daernaer
der koninginnen ridder tonderbringen daer
entier van der tafelronden was hondert man
ende vijftich mede ende dander voertan
was tachtentich dit was ongedeelt spel
nochtan weerdensi hem so wel
dat wonder was maer heer gawein
halp hem so wel daer in den plein
maer dat en konde hem niet in staden staen
en hadden des koninck lottes ridder gedaen
si waren sere tachter bleven
daer was menech slach gegeven
ende menege ioeste daer gedaen
ende menech afgesteken saen
daer liepen dorse achtervelde
daer waren die van der tafelronden met gewelde
achter gedaen doe quamen hem daer
hondert ende veertich ridders thelpe naer
doe haddensi dat weder te goet
ende dreven dander over voet
doe began daer een groot gehu
ende een groet gerochte secgic iu
doe heer ywen vernam twaren
dat sine gesellen dus tachter waren
doe zeide hi tot heren gawyne gereet
wy merren nu te lange god weet
want onse liede sijn gesconfiert
by gode hier es te lange geviert
zeide sagrimor nu varewy in
laet sien wie in sijn begin
den prijs hier beiagen sal mede
gawyn loech ende zeide ter stede
nu volget my ic vare voren
doe sloech hi sijn ors met sporen
heer gawyn quam vliegende met sulker spoet
gelijc dat die sperwer doet
na den lewerken als hi honger hevet groet
al derregelyke quam in dat gemoet
heer gawyn sine wedersaken
daer mochte men horen die spere kraken
si staken er vier daer neder doe
ende dorbraken den tornoy alsoe
dattet gehu al achter bleef
ende mense daer niet vorder en dreef
si daden sovele met wapene daer
datsi bekant worden daernaer
van dengenen diese noit en sagen
doe wart benomen daer dat iagen
der koninginnen ridder trocken ter stede
an gawyne ende koninck lottes ridder mede
die herde goede ridder waren
daer dadet sagrimor so wel twaren
dat sine metten vingeren wijsden
die ten venstren lagen ende sere prijsden
ende zeiden dat sagrimor waer diegone
die welgemakede entie scone
nochtan es hi beter ridder daerby
diegene die hi mint zeiden sy
mach haer beromen datsi mint ter stede
den besten van den hove mede
ende dat en waer negeen hoveschede
die sulken ridder minne ontseide
ende griflet ende galescins dat wet
ende heren gawyns drie broeder met
dese dadent daer so wel secgic iu
dat mense sere prijsde nu
ende mijnheer ywen dadet wel ten stonden
ende doe die ridders van der tafelronden
sagen dat sise wederstonden soe
pijndensi hem utermaten sere doe
datsise mochten verdriven daer
maer mijnheer gawyn wet vorwaer
sijn gelijc en was daer niet
want daer hi die perse dickest siet
daer reet hi dor wien lief wien leet
hi ende sine gesellen dreven gereet
die van der tafelronden met groter cracht
an dat water tote op die vestgracht
dit boec secht dat daer neder waren
gesteken tiene die beste van der scaren
daer dene af hetet mynores
ende natalis ende mynades
bloaris carisman ende ladynus
grandonies ladinel ende pertynus
ende trahelus dese tiene twaren
met crachte daer afgesteken waren
ende gevaen ende gesent daerbinnen
van heren gawyns wegen der koninginnen
want si hieldene vor horen here daer
si hadden recht want openbaer
was hi der besten ridder een ter stede
dien men wiste levendich mede
entese tien ridder hadden gelovet by trouwen
ter koninginnen te varene haerre vrouwen
si quamen tot haer ende gaven hem daer
van mijns heren gawyns wegen gevaen naer
doe onfincsise met feesten mede
ende gaf hem van haren scoenheden
doe gingensi daer licgen mettien
ten venstren metten andren wtwaert sien
als die ridder van der tafelronden
haer tien gesellen verloren hadden tien stonden
waren si droevich wantsi en waren
noit also veriaget twaren
van den velde alsi waren doe
nocht en haddensi die wyle alsoe
gestreden iegen noch also vele liede
als daer hem dit nu af gesciede
doe quam ene grote batalie derwaert
van der brucgen die se ter vaert
achter sette ende dander wet vorwaer
stoutelike bescudde daer
ende daden sovele datsise opten plein
dreven daerse afiagede gawein
maer heer gawyn quam daer iegen saen
doe ginc men houwen ende slaen
daer wart die tornoy staende doe
tot over die none recht alsoe
doe wart gawyn dobbelerende saen
in siner cracht ende ginc slaen
ende brachten echt in die sconfiere
die van der tafelronden tot optie riviere
doe zeiden die van der tafelronden
datsi voert souden doen ten stonden
dat quadeste datsi konden gedoen mede
gawyne ende sinen gesellen ter stede
daer namen si sterke spere doe
ende settense in haer godsette alsoe
ende dat es een groet anxt wetet wel
want tornoy soude sonder nijt sijn ende fel
ende aldus gingensi hem toe na desen
ocht dat haer doetviande hadden gewesen
dus voerensi met horen speren in
ende staken daer af in dat begin
twintich die goede ridder waren
maer si waren vollick op twaren
ende weerden hem met horen swaerden
tegen dander die se begaerden
sere te vane haddet mogen gescien
en hadde heer gawijn niet komen te dien
ende weer genomen terre scalcheden
daer waer groet scade gesciet ter steden
maer hi voer doen in die porse
ende sagrimor met sinen orse
doe zeide heer ywen nu ziedy wel
dat dit es een lelic spel
datsi nu doen op onse gesellen
doe her gawyn dit hoerde tellen
zeide hi sinen riddren datsy
daden alse goede liede daerby
want wy en sullen des niet gedogen nu
doe riep hi tot hem secgic iu
gwerriet van lambele ende gwinemaren
ende hiet hem datsi souden varen
toten heren van der tafelronden
ende hem secgen nu ten stonden
datsi haer doerheit laten staen
die si begonnen hebben saen
ende secget hem wy beclagen ons mede
datsi ons hebben gedaen scalchede
ende sullense daeraf in ware dinc
beroepen vor minen heer den koninc
secget hem hevet hem ieman iet mesdaen
wy sullen hem dat beteren saen
doe voeren si na dien stonden
toten heren van der tafelronden
ende daden haer boetscap al nadas
gelijc datsi hem bevolen was
ende si antwoerden hem si en hielden niet daeraf
ende en stonden dor sinen wille niet af
ende die hem toernen wille die doe dat nu
wy sullen hem meer doen secgewy iu
aldus secht gawyn ende sine gesellen
oec moget gy hem dit vertellen
dat men te hant sal sien ter stede
waer die vroemste ridder sijn mede
doe diegene hoerden die overdade
redensi theren gawine met staden
die al die wyle hermonteert hadde daer
sine gesellen die si vorwaer
af hadden gesteken met nide
doe zeiden die ridders tien tiden
heren gawine die boetscap voert
also als gy nu hebbet gehoert
ende doen heer gawyn dat hoerde alsoe
was hi des utermaten erre doe
ja zeide hi eest hem in ernste dan
ende willen si dor ons niet doen voertan
nu willic wel datsi weten al fijn
sint dat wy ten hatene komen sijn
dat wy dat proeven sullen herde saen
welke ridder beter sijn sonder waen
doe sciet uten tornoye heer gawein
ende sijn broeder ende sagrimor ende ywein
ende galescins ende dodinas met
ende keye van strans ende griflet
dese nam hi over ene side daer
ende zeide hem die boetscap daernaer
die die heren van der tafelronden
hem ontboden hadden tien stonden
ende ombedat wy ons koenlyc weren
so pinensi hoe si ons mogen deren
ende menen gewonnen hebben nu
ende tonen haer quadeste secgic iu
nu doe elc halen sijn harnasc ter stede
daer hi te stridene pleget mede
ende tbeste dat hi hevet sekerleke
also dat hem niet en gebreke
ende si daden dat halen alle daernaer
doe trocken si in den tornoy aldaer
die doe herde vreeslyc was
ende doen haer wapene quamen nadas
wapendensi hem al hemelyc nu
daer was hoerre groet gebrec secgic iu
van horen gesellen wantsi waren
sere tachter gedreven twaren
ende mijnheer gawyn es derwaert gereden
ende sine gesellen die nu ter steden
sochten die haer hier ende daer
die hem ontvoert waren daernaer
datsi se daer niet vinden en konden
want doe haddense die van der tafelronden
so tachter gedaen dat sise niet
vinden en konden alse gawyn dat siet
sloech hi in den tornoy met sulker felheden
dat hi ende sine gesellen mede
menegen velden ter aerden daer
ende sulken die niet meer en opstont naer
alse dit sach adragant ende nascien
hieldensi daer al stille mettien
ende zeiden thoren gesellen daernaer
wy hebben quaet gedaen vorwaer
dat wy dese hate hebben ter stede
opter koninginnen ridder mede
ja ombe niet wy rieden wel nu
dat men tornieren liete secgic iu
eer daer quades afquame meer
want des koninges neven toernen hem seer
ende sinen gesellen ende si sullen met
quaet onder ons doen dat wet
ende ember toe esser een doet ter stede
ende twaer beter dat bleve hiermede
dan daer meer af komen sal nu
want daer sijn sulke twintich secgic iu
die onser veertich sconfieren souden saen
opdat si des wouden dus bestaen
ende dat sijn jonge dapper liede met
ende van den hoechsten van den lande dat wet
dander zeide dat es nu tontyde
hoede hem die wille in elke syde
dat en mach nu niet anders wesen
doe sloegen si in vaste na desen
ende die tachtentich gesellen mede
vergaderden an hem ter stede
doe wart die tornoy anxtelyc
des koninck lottes ridder merkeden sekerlyc
den haet dien die van der tafelronden
hadden op hem nu tien stonden
si trocken in syden ende walopeerden daer
ende quamen an heer gawyne naer
ende zeiden rydet in sonder enech keer
want wi en begeven iu heden meer
wy sien wel den hate sonder vragen
dien die van der tafelronden tot iu dragen
enten es geen wonder al sijn si mede
boven wantsi hebben ter stede
hondert ende vijftich ridders vorwaer
ende gy en hebbet maer tachtentich daer
des dankede hem gawyn sere doe
ende dadese by hem houden alsoe
doe riep hi enen knape ter vaert
rijt haestlyc tmynen oemewaert
ende secget hem dat hem niet leet en sy
dat ic ende myne gesellen were my
tegen die ridder van der tafelronden
van der sotheit die si nu ten stonden
an ons hebben begonnen ter stede
ende tellet hem alle die dinge mede
hoe si komen sijn van beginne toerde
doe galesconde verstont gawyns woerde
voer hi ten koninck arturwaert
ende zeide hem sine boetscap ter vaert
also alset hem bevolen was daer
ende binnen desen hadden daernaer
die van der tafelronden achter gedaen
dander ende van den velde gedreven saen
ende doe mijnheer gawyn dit sach
quam hi daer tegen al dat hi mach
metten riddren van sijns vader lande
die hi groet ende getrouwe kande
ende heer gawyn riep in dat begin
gy edele ridder nu slaet in
doewy hem kennen haer hatie
doe heer gawyns gesellen die scone partie
hem volgen sagen doe keerdensi meed
haerre een gawyn die voren reet
die voete opwaert keerde daer
dat hi ter aerden viel vorwaer
ende sine gesellen riepen hi es doet
doe wart daer dat gerochte groet
ende liepen hem op in allen syden
ende mijnheer gawyn sloech te dien tyden
enen andren ene wonde in dat hovet
in dene syde des gelovet
dat hi moeste vallen ter erden
doe sloech hi optie scouder den derden
dat hi se hem ontcleedde daer
ende viel oec van den orse naer
doe quam hi an nasciene saen
ende meendene opten helm slaen
ende doe hi den slach sach komen ter vaert
toech hi sijn ors achterwaert
ende toech sijn swaert enten scilt op dat hovet
want hem duchte sere des gelovet
dat hi hem mochte geven enen slach
ende alsene heer gawyn also sach
bereit staen verhief hi dat swaert
ende woudene slaen metter vaert
maer dat swaert keerde hem in der hant
ende nascien heveten daer bekant
ende zeide heer gawein heer gawein
gy en sijt niet komen in dit plein
tornieren als een hovesc man
want gy hebt iu strydewapene an
ic en houde iu nembermeer vorwaert nu
vor also hovesc dat secgic iu
als ic dade want hier ter stede
strijdy ocht wy waren iu viande mede
ende hebbet iu goede swaert bracht met
ombe ons doet te slane dat wet
dat iu noch verweten sal wesen
anders dan hier doe sprac na desen
heer gawyn in weet van dien verwyten niet
maer woude my ieman betyen iet
ende daerafte campe dorste beroepen my
ic soudes my verweren wie dat hi sy
ja ander twe ochte drie mede
dene na den andren wetet gerede
maer gy ende iu gesellen secgic iu
hebbet hier valsceit bescenen nu
want gy des begondet ende ic gesent
hadde an iu te bidden omtrent
boden genoech dat gy ter stede
hovesclike soudet tornieren mede
wy souden hovesclike tornieren saen
ende hadde van ons iu ieman mesdaen
wy boden iu dat te beterne naer
nascien zeide here wetet vorwaer
dat was gecklijc begonnen secgic iu
ende oec waer tijt dat wijt lieten nu
waert iu wille want sulc diet nu terstont
opbrachte licget hier doet gewont
maer ic biddiu ombe god dat gy se sceet
eer hier meer scaden af sciet ocht leet
ic en weet zeide heer gawyn doe
wat scaden hieraf sal komen toe
maer van miner wegen en wert dat niet
gesceden wat scaden daeraf gesciet
ende nembermeer voert in negenen stonden
waer dat komen die van der tafelronden
daer si scalcheit willen beginnen
tegen ons dit doe ic hem bekinnen
dat icse ierstwerf beginnen sal
tegen hem dit secget hem al
ende ombedat gijt hem sult secgen nu
so sal ic hier verdragen iu
nascien zeide doe here saen
anderwerf hebdy my hovescheit gedaen
des ic iu en gedanken kan iet
want gyne hebbet des te doene niet
ende dat gy hier secget nu ter stede
dat gy ons strides genoech sult mede
geven daeran sechdy waer gereet
want gy zijt machtige liede god weet
ende wyne hebben die macht niet tegen iu
wildy ons crenken ocht letten nu
doe sciet gawyn van nasciene
die te voet bleef staende na datgene
ende sloech in die plaetse daernaer
ende dade met sinen gesellen daer
so vele dat hi nu ten stonden
verdreef die van der tafelronden
tote op die riviere die diep was
dat si menegen daerin nadas
tumelen daden hoers ondankes mede
daer mochte men vlieten sien ter stede
scilde ende speer ridder ende paert
metten strome nederwaert
doe heer gawyn sach datsi dus vloen
ende niet verkoeveren mochten doen
stac hi dat swaert in sine scede naer
ombedat hem dochte dat hi ieman daer
doet mochte hebben geslagen ter stede
doe sach hi die van der tafelronden mede
datsi op die cautsyde hielden daer
doe nam hi enen boem daernaer
die over een vonder lach alsoe
ende warp sinen scilt ter aerden doe
ende nam den boem met beiden handen
ende zeide hi soudese verdryven thanden
doe sloech hi onder hem ter stede
ende sloech enen dat hine tumelen dede
enten andren enten derden met
enten vierden mede dat wet
doe si sagen dat hise sloech alsoe
liepensi hem alle op daertoe
want sine sere hateden mede
si sloegen hem an in elker stede
ende doden sijn ors onder hem daernaer
hi spranc op want wet vorwaer
dat hi licht was ende dapper seer
doe trac sijn swaert weder wt die heer
ende makede van sinen bome een scilt daer
ende zeide hebben moestensi een quaet iaer
diegene die gepryset willen sijn
vor goede ridder ende fijn
die nu van anxte dien haddensy
mijn ors doet staken onder my
doe liep hi op hem met stouthede
ende dorsloech haer helme ende scilde mede
ende halsberge ende hande af dat wet
ende hovede daer ende orse doe met
dat hi dat al daer neder sloech
dat hi gerakede na sijn gevoech
dat hi haer eer iet lanc daernaer
meer dan twintich also sloech daer
datsi ter aerden lagen gewont
doe quamen sijns vader ridder terstont
die hem volgeden al den dach daer
ende sloegen in diegene vorwaer
daer vondensi heren gawyne te voet staen
ende tswaert in der hant sonder waen
sere bebloedet want hi in der noet
veertich paerde geslagen hadde doet
doen hermonteerden sine weder ter stede
doe stac hi dat swaert in sine scede
ende nam sinen boem met beiden handen
ende liep hem vreeslyc op thanden
ende sloech in den hoep alsoe
hem en roekede wien hi gerakede doe
hi ende sine gesellen drevense daer
in die poerte van der stat daernaer
ende sconfierdense alle daer ter stede
maer die opter rivier bleven mede
die waren tegen der koninginnen ridder nu
mijnsheren gawyns gesellen secgic iu
dier bleef nu so luttel goet daer
dat dander verkoeverden daernaer
ende drevense weder ten pleinewaert
daer menege ioeste in der vaert
gedaen was dat die vrouwen
entie ioncfrouwen ten vensteren scouwen
die daerin wtwaert sagen
den enen enten andren jagen
doe mijnheer gawyn wart gewaer
dat daer verkoevert was dander scaer
ende sine gesellen tachter hebben gedaen
doe riep hi van sinen riddren saen
twintich die met hem daer waren
datsi ten genen souden varen
ende bescuddense doe voeren si daer
ende daden met wapenen sovele daernaer
datsi se sconfierden alle nadat
ende drevense daer tot in die stat
ende in die straten iagedensise daer
ende sloegense af ende overredense naer
met horen paerden want sonder waen
sine wouden daer enen doe niet vaen
ombe die grote overdaden mede
die si ierst werven begonden ter stede
ende bander siden heer gawyn secgic iu
ende sine partie die hadden nu
verdreven die ridder van der tafelronden
tote sinte stevenskerke tien stonden
daer blevensi houdende onder hem alsoe
in dat enge van ener straten doe
ende weerden hem so si best konden daer
maer onlange haddet mogen duren vorwaer
en waer die koninck artur niet komen nu
die koninck ban entie koninck bohoert secgic iu
die met hem brachten vierdusent man
die vaste gingen sceden voertan
ende dadener wel drie hondert gaen
in sinte stevens kerke ende saen
voeren si voert ende ontmoeten daer
des koninck lottes ridder wet vorwaer
ende si menen dat viande waren dat
ende sise gewacht hadden ter stat
ende vergaderden daer in hem ter stede
doe began daer een nuwe tornoy mede
doe warden sere tachter gedaen
mijns heren gawyns gesellen saen
want dene partye vacht tegen dese nu
dander iegen die van der tafelronden secgic iu
doe vernam mijnheer gawyn daernare
dat sine gesellen oevele bereit waren
ende datsi ic en weet met wat lieden daer
gestreden hadden achter hem daernaer
doen hi dat wiste was hi des erre
ende reet derwaert sonder enech merren
ende liet sine gesellen daer tien stonden
stryden tegen die van der tafelronden
ende reet daer dander nu streden
tegen sine gesellen daer ter steden
maer eer hi derwaert voer hadde hi
goede hoede geset waerby
die ridder van der tafelronden
niet wederkeren mochten tien stonden
ende also vro als hi daer quam
ende hise also strydende vernam
riep hi dat sijs ontgelden souden
ende doe sine vernemen also houde
riepensi gevet iu op nu gevaen
ocht gy sijt doet sonder waen
ende als hi hem hoerde dregen soe
wart hi erre ende zeide hoerenkinder
ende verrader hebdy hier ons mede doe
nu licgen wachten te deser stede
wet wel uwer en es geen so koene
gy ne mocht iu liever sien tesen doene
te rome nu binnen der stat
doe trac hi caliburnuse nadat
sijn swaert dat al bebloedet was
entiegene liepen hem op nadas
met haren gisermen ende met haren swaerden
ende hi gincse daer vaste anvaerden
enten iersten hi enen slach gaf
dat hem dat hovet daer viel af
enen andren sloech hi doet ter stede
enten derden enten vierden mede
ende makede so grote plaetse naer
dat hem nieman genaken mach daer
ende ginc rouwech ende serech vlien
ende riepen vliet vliet mettien
hier komet die duvel nu ten stonden
uter hellen ende es ontbonden
ende doe heer gawyn bescut hadde daer
sine gesellen nam hi daernaer
veertich ridder ende settese ter stede
op dat inde van der straten mede
ende hiet hem datsise hoeden saen
ende wert iu zeide hi enege kracht gedaen
soe haelt my doe keerde hi ter vaert
weder tsinte stevens kerkenwaert
daer die ridder van der tafelronden waren
die daer sere vechten twaren
tegen die ridder van orcanie
ende heer gawyn sloech in die partie
ende riep verrader want hi meende wel
datsi diegene daer ende nieman el
hadden gesent die hi nu sconfierde daer
op sine gesellen ombe valscheit vorwaer
entie van der tafelronden oec alsoe
en wisten wat secgen hiertoe
want si meenden dat hijt zeide ten stonden
ombedatsi ierstwerf hatie begonden
dat hem nu berouwet wet vorwaer
want sijs hem sere scaemden daer
ende gawyn die sere verbolgen was
sloech adragane enen slach
dor den helm ene grote wonde
dat hi ter aerden viel ter stonde
daerna sloech hi pindoluse ter stede
ende grote wonde in die scouder mede
hi viel ter aerden in ommacht na desen
ende meende doet hebben gewesen
daerna sloech hi ydonase so wel
an die kinnebacke dat hi ter aerden vel
alse dit sagen die van der tafelronden
dat tegen hem negene wapene en konden
gestaen hi en sloechse al doet daer
keerdensi ter kerkenwaert daernaer
ende heer gawyn volgede hem alsoe
ende quam op hervy van riveel doe
ende meendene daer wel bebben geslegen
maer hervy hielt daer sijn swaert tegen
ende zeide here gy hebbet genoech gedaen
gy mochtes iu wel laten genoegen saen
ende sekerlyke gy doet iu lachter mede
van der overdaet die gy doet ter stede
want men plach te secgene nu
doget hier vormaels van iu
ende nu sal men voertmeer
van iu quaet secgen ende onneer
want gy soudet ons helpen ter stede
tegen hem die ons scaden wilden daermede
ende gy wondet ende slaet ons doet
die iu niet mesdoen kleen no groet
heer gawyn zeide wat zegdy hervy
en haddensi niet mesdaen tegen my
alsi met onhovescheden ende met nyde
onse gesellen opliepen met stryde
ende ic ontboet hem daerna saen
datsi des ontbeerden waer hem iet mesdaen
men soudet hem beteren ende si ontboden my
si souden des te meer doen daerby
ende hiermede en lietensijs niet ter stede
ende hebben ons doen wachten mede
hervy zeide here hebben si mesdaen
si sullent iu geerne beteren saen
also hoechlijc als gy selve wilt nu
ende ombe niemans wille dan om iu
ombedatsi iu vrienscap geerne nemen here
ende uwe geselscap vorwaert mere
hervy my en sullensi beteren niet
noch nembermere wat des gesciet
sone mynne ic se ende wet oec wel
dragensi hatie ochte enech fel
tmynen gesellen si sullen daerby
voertmeer alle gevedet sijn van my
ende welke tijt datsi willen in felheden
enen tornoy tegen ons nemen ter steden
onser en es maer tachtentich ter stede
ende haerre hondertendevijftich mede
wy sullen daer komen tegen hem gereet
ende weet oec wel dat ic god weet
altoes tegen hem voert sal wesen
in andren landen ende in desen
daer ic weet datsi hatie dragen
hervy zeide here des suldy niet gewagen
ende gy dadet quaet ende sonde mede
ende oec waer dat jamer ter stede
dat dus vele goeder liede verstaet
souden verdervet sijn ombe dus clene mesdaet
ende eer souden si rumen uwes omes lant
ic en weet zeide gawyn te hant
ombe mynes wille en sullen sijt rumen niet
ende es dat oec so dat om my gesciet
waer dat ic verneme datsi varen
ic entie myne weet dat twaren
sullense soeken here zeide hervy
gy sult uwen moet laten sinken daerby
want die die hatie ierst ophebben brocht
si hebbent diere genoech vercocht
want si sijn som herde sere gewont
ende som vermenket datsi terstont
nembermeer scilt en dragen mede
ende dat es jamer by mijnre kerstenhede
wantsi goede ridder sijn ende koene
ende recht in desen selven doene
quam die koninck artur gereden daer
ende hoerde som haer rede vorwaer
ende zeide gawyn lieve neve nadat
es dit die bede die ic iu heden bat
by gode nu scijnt wel dat gy my
luttel liefhebbet want dat gy
tegen mynen wille ende mijn gebot mede
myne liede hier doet slaet ter stede
tmyner onwaerden by gode tes my leet
heer gawyn antworde sinen ome gereet
here diet ierst began het waer recht daen
dat hijt becochte oec secgic echt
dat ic tuwer onwaerden niet en hebbe
ende oec es negeen man sonder waen
in der werlt diet my woude tyen an
ic soude my daeraf bescudden dan
ende also saen alsi den nijt begonden
so ontboet ict iu by galesconden
ende si hadden ons vele lelicheden
gedaen eer wy dat anden ter steden
doe quam daer sijn vader die koninck lot toe
ende hi nam gawyne metten breidel doe
ende zeide gawyn lieve kint ic bidde iu
laet dese doerheit varen nu
want gy hebbet daer genoech toe gedaen
ende laet uwen oem secgen saen
sinen wille want die bolgenscap nu
die hi keert hier tote iu
sal met staden gebetert wesen
want wy hebben een deel van desen
hier gesien hoe dat komen es
entie koninck ban ende sijn broeder nades
quamen oec te gawine daernaer
ende zeiden sovele tot hem aldaer
dat sine te vreden brachten alsoe
dus wart die strijt gesceden doe
van hem ende van dien van der tafelronden
doe voerdene die twe koninge tien stonden
met hem nu te hovewaert
ende galesconde reet mede ter vaert
in den tornoy ende dadene sceden daer
met groter pinen wet vorwaer
wantsi waren verwermet sere
doe si gesceden waren voer elc here
in sine herberge ende ontwapende hem mede
ende cleden hem ende gingen ter stede
thove entie waren gewont
bleven in hoer herberge terstont
ende daden thoren wonden sien
ende heer gawyn ende sine gesellen mettien
gingen hem ontwapenen daernaer
in ene camer die stont vorwaer
neven der koninginnen kamer ter stede
ende doe si ontwapent waren mede
cleden si hem daer si doe waren
herde rikelike gedient twaren
van vrouwen ende joncfrouwen te gaer
dier daer menege was vorwaer
daer was heer gawyn sere besien
ende sagrimor mede van dien
vrouwen ende joncfrouwen die se prijsden nu
scone ende vrome dat secgic iu
dus gingen die tachtentich in die sael
hant in hant gecledet wael
daer se die koninck artur wel ontfinc
ende stont op jegen hem na die dinc
hi nam gawine metter hant daer
entie koninginne metter andren naer
ende gingen op ene coetse sitten secgic iu
entie ander ridder die gingen nu
alombe overal in die sale
ende speleden ende loechen van meneger tale
die dene den andren zeide nadas
maer die blideste van hem allen was
die koninginne ombe haer ridder mede
die den tornoy hadden verwonnen ter stede
maer bander siden waren droevech tien stonden
die ridder van der tafelronden
ombedatsi so tachter waren doe
ende ombe haer gesellen die gewont waren toe
ende bander siden om gawine den here
dies bolgenscap si vruchten sere
in dinde hebben si raet genomen
hoe si te soene mogen komen
ende senden hervi ende nasciene
ende synados mede om datgene
an den koninck artur nu
ombe vrede te makene sccgic iu
dese gingen ten koninge saen
doese die koninck sach komen gaen
stont hi op hovesclike tegen die baroen
als die wel lieden ere konde doen
ende hietse groet wellekomen wesen
doe hietene hervi sitten na desen
dan soude hi sine boetscap secgen daer
die koninck sat neder doe zeide hi naer
here hier sijn nu ten stonden
die ridder van der tafelronden
die nu senden an gawine den heer
ende an myne vrouwe die koninginne meer
ende an iu here daer dat meest angaet
want gy zijt onser alre toeverlaet
ende onser alre here mede nu
ende daerombe biddensi vriendelic iu
hebbensi enech dinc mesdaen
tegen mynen here gawine dat sijt hem saen
beteren willen ende sinen gesellen daerby
in wat manieren dat oec sy
ende als gy here ende myne vrouwe mede
beide visieren wilt ter stede
ja optie vorwaerde dat alle hatien
afgeleget werden in beiden partien
ende nembermeer te vermanen woert
doe sach dene opten andren voert
van den koninck enter koninginnen ter stede
doe zeide die koninck ter vrouwen mede
datsi dit niet ontsecgen en sal
doe zeide die koninginne van al
dat daer heer gawyn wil doen mede
dat houde ic herde gaerne gestede
ende mijnheer gawyn sweech al voert
ende en antworde daerop niet een woert
ende dachte ombe die dinc mettien
die hi gehoert hadde vordien
doe namne die koninck by der hant
ende zeide lieve neve al te hant
en penset nu niet meer ter stede
ombe quaetheit ende bolgenhede
want men biedet iu in desen dingen
veel groetlic sonderlinge
alse hem die beste van der werlt mere
tote iu oetmoedegen also sere
goede liede  zeide heer gawyn doe
ja zeide die koninck daertoe
si zoudent met rechte sijn zeide gawein
doe sweech hi dat sach wel plein
die koninck artur dat hi erre was
ende sach optie koninginne nadas
ende zeide vrouwe biddet heren gawine nu
dat hi dese dinge doe dor iu
doe namsi gawine by der hant
ende zeide lieve neve laet te hant
desen toern dor my nu sincken
ende en menet daer nembermeer ombe dinken
want toernecheit al te lange gehouden
die wert dickewile oevele vergouden
nu doet dit dor den koninck ende dor my
want gy doet daer iu ere by
ende dit lant es oec in vernoye met
van den sennen als gy wel wet
ende uwer en es niet vele nu
ende gy soudet wel te gader onder iu
dene den andren helpen ende bystaen
ende wouden iu vremde liede bestaen
ende iu viande dien zoudet gy quaet wesen
ende ongenadich in allen resen
ende metten genen die ombe mynen here
hem ontliven souden laten ere
dan si hem lieten mesdoen iet
ende ombe ene dorheit die es gesciet
en zoudy lieve neve niet dor myne bede
ende dor mijns heren des koninges mede
die iu des nu sere bidden utermaten
dese toernecheit hem nu niet verlaten
doe sach gawyn op haer ende loech
doe zeide hi vrouwe die leren wil mach genoech
leren an iu ende god sijs gedanket nu
dat wy hebben alsulken vrouwe an iu
daer dlant gebetert by sal wesen
ende oec al diegene na desen
die werken willen na uwen staet
ende houden willen dat gy hem raet
sine mogen nember tachter komen
mijn here die koninck mach hem beromen
dat hi die vroedeste vrouwe hevet ene
die in der werlt levet gemene
ende gy hebbet hier gewonnen an my
dat ic voert altoes iu eigen sy
ende gy met my ende metten mynen iuwen wille
altoes moecht doen lude ende stille
ende mijnheer die koninck ten waer al te sere
mijn onneer ende tegen mijn ere
si zeide die vrouwe en waer niet wijs
die iu dat ansochte in eneger wijs
dat tegen iu ere soude wesen here
dat en soeckic an iu nu noch nembermere
doe gaf heer gawyn op den overmoet
ende daermede te doene dat haer dunket goet
doe sendesi hervi weder tien stonden
ombe die ridder van der tafelronden
daer hi ombe ginc ende zeide hem daernare
hoe si hadden daermede gevaren
entie koninginne ontboet ter stede
sagrimor ende heer gawyns broeder mede
ende ywene ende al den gesellen naer
ende zeide hoe die soene gemaket waer
doe sprac heer ywen ter koninginne
die vrede es beter dan die onminne
doe quamen die van der tafelronden
vor den koninck ende heren gawyn tien stonden
ende knielden ende hervy sprac dat woert
here hier sijn wy nu komen voert
die van der tafelronden ter genaden iu
ende bidden dat gy hem vergevet nu
datsi tegen iu hebben mesdaen
heer gawyn spranc op daer hi sat saen
ende vergaf dat hem ende nam se by der hant
ende dadese opstaen al te hant
ende sagrimor ende gawyns broeder mede
dadense daer oec opstaen ter stede
ende daer vergaf dene den andren secgic iu
allen toern ende hatie nu
ende voert altoes was van dien stonden
gawyn meester ende here van der tafelronden
entie ridder die in gevancnesse waren
die koninginne scoude se quite twaren
ende aldus versoendensi daeromtrint
maer si hadden daer vierhondert sint
eer daventure van den helegen grale
tenen inde wart bracht al te male
daer si menege pine ombe dogeden vorwaer
ende ombe ander aventure daer si naer
menechwerf sijn ombe reden ter stat
ende ic sal iu secgen nu ombe wat
dat es waer daer liep ene grote mare
dat die grael in den lande van logres ware
ende dat ware dat helege bloet
dat jhesum wt siner syden vloet
dat joseph van aremathien ende mede
nicodemus die onsen here van den cruce dede
hadden in handen gehat entie speer
daermede gesteken was onse heer
hieraf liep die mare verre ende by
dattet nu in den lande van logres sy
maer men en weet waer no te welker stat
entie prophecie secget oec dat
dattet nembermeer en worde vonden
vordat die beste ridder quame tien stonden
van al der werlt by dien zouden werden ontdecket
die grael entie speer daer men af secget
ende doe die heren van der tafelronden
hieraf hoerden secgen tien stonden
dattet by den besten ridder moeste wesen
die in al der werlt was van desen
begondensi tsoekene daernaer
ombe proevene wie die beste waer
ende doerreden alle die lande
ende makeden tornoy meneger hande
ende proeveden dat in meneger manieren
selden woudensi daeraf vieren
ende hoerdensi secgen iergen ter stede
van enegen goeden ridder mede
daer voeren si ombe te proevene dien
ende was hi vrome ende koene gesien
so brachten sine te hove daer
ende makedene haer geselle naer
ende was in gescrift geset ter stede
metten andren ridderen mede
ende al daventuren die gescieden
van den ridderen onder hen lieden
die screef men altoes alset gesciet was
ende ombe dese dinc gesciede nadas
menege aventure in dat lant
nu wety die saken al te hant
waerombe die ridder van der tafelronden
hem aventuerden te meneger stonden
doe dus die soene gemaket was
daer ic hier te voren af las
waren des die ridder van der tafelronden
alle herde blyde tien stonden
ende prijsden heren gawine sere daer
van der vromecheit wetet vorwaer
die hi in den tornoye dede
si zeiden hemelyc onder hem mede
datsi tiene die beste die men vonde
tegen hem niet mochten gestaen ter stonde
man tegen man aldus zeidensi daer
entie vrouwen ende joncfrouwen zeiden naer
in horen cameren daer si inne waren doe
van hem nog meer onder hem alsoe
ende bindien waren die tafelen bereet
ende men ginc eten gereet
enter koninginnen ridder saten tien stonden
by den heren van der tafelronden
entie koninck artur entie koninck ban
entie koninck bohoert ende koninck loth voertan
saten tener tafelen daer dienden met
heer gawyn ende lucam ende griflet
ende heer ywen tote veertich wale
daer was gedient in der sale
hem allen te poente die daer waren
wat zoudic die gerechte openbaren
die daer waren gegeven met gevoech
daer was planteit ende meer dan genoech
ende na den etene ginc elc die woude
spelen van den riddren houden
maer die vier koninge bleven daer
ende gingen ten venstren licgen naer
ombe wt te siene die scone prayerie
die lopende watere die viscerie
doe si ginder aldus lagen
entie riviere daer besagen
doe zeide ten koninck arture die koninck ban
here woudy een dinc voertan
doen dat ic iu zoude raden
ten zoude iu noch tuwen lande niet scaden
ende dat soude des te beter wesen
ende iu herberge oec na desen
ende oec vele te meer ontsien
ende te meer ridder oec nadien
tot uwen hove komen god weet
doe zeide die koninck artur gereet
secget my here wat dat es
ic sal dat doen sijt seker des
opdat ict eneger wijs gedoen kan
ende niet onneerlyke en sij dan
doe zeide die koninck ban ter stede
hieraf en komet iu nembermeer mede
no verwijt no lachter here
tes dat gy iu hoedet van desen dage mere
dat gy iu ridder in negener manieren
nembermeer tegen een laet tornieren
want si sijn goede ridder ende koene
ende souden hem laten in negenen doene
dene den andren onderbringen
ende also mochte daer werden werringe
dat daeraf mochte komen groet scade
willensi tornieren vro ende spade
si tornieren tegen die grote heren vermeten
dier genoech ombe iu es geseten
die koninck artur zeide gy raet my
herde wael ende alse mijn vrient daerby
ende ic salt oec doen vorwaert mere
doe zeide die koninginne here
hi raet uwen oerbaer nu van desen
gebenedyet so moete hi wesen
dat hi iu desen raet nu gaf
nu es dat goet te siene daeraf
dat hi iu minnet met trouwen mede
dit latic nu bliven hier ter stede
ende sal van den baronen secgen voert
daer gy hiervor af hebbet gehoert
die hem tegen den koninck artuer
hiervor setten op ener uer
hier secget daventure mede
dat die koninck loth quam nu ter stede
ende sprac here ten koninck artuer
dat waer wel tijt nu ter uer
dat wy dachten optie helege kerstenhede
die die sennen nu ter stede
altemale verderven secgic iu
si hebben twe stede veriaget nu
die liede daerwt ende some verslagen
ende haer es so vele dat mense veriagen
qualic sal mogen ten waer alsoe
dat men enen vrede mochte beiagen daertoe
tuscen die barone ende iu here
een iaer durende in allen kere
dat wy optie sennen voeren god weet
entie ene holpe den andren gereet
dat wy se verdreven voertan
ende mochtewy den vrede gemaken dan
tuscen iu entie barone wel ende goet
en konnewy niet dat elc dan doet
sijn beste doe zeide die koninck saen
by gode ic woude dat waer gedaen
in deser manieren maer die baroene
sijn so hoverdich ende so koene
dat diegene die men soude senden daer
moeste sijn herde vorbaer
eer si daer iet af hielden wet god
here zeide hi die koninck loth
si hebben so groten scade gehat nu
si sullen in deser manieren secgic iu
herde gerne den vrede ontfaen
nu visiert zeide die koninck saen
wie dese boetscap mach doen gerede
doe zeide die koninck ban ter stede
en wouts my niet weten ondanc die co lot
so soudic dan secgen so helpe my god
dat daer nieman so goet toe en es
als hi want hi becant met hem es
ende oec weet hi die wege bat
dan ieman die hier es ter stat
gy secget waer zeide artur doe
doe sprac daer die koninginne toe
ende seide hier es binnen sulc man
die dwege wel kent ende daeran
so waer dat oec minre scade nu
dat men enen maten ridder verloer secgic iu
dame zeide die koninck saen
ic kenne die barone so gedaen
ende so overmoedich dat nieman daer
gehoert zoude zijn wet vorwaer
die van mynen lande weer
doe zeide die koninck lot die heer
dat hi daer dan varen soude gereet
sint si dat overeendroegen god weet
ende ic sal met my leiden sciere
god weet myne kinder alle viere
by gode zeide die koninck bohort mettien
so ne derfdy nieman die levet ontsien
alse die koninck artur sach dat hy
sine kinder hem woude wesen by
doe vruchte hi gaweins herde seer
doe zeide die koninginne heer
en vruchtet om sine kinder niet een twint
laetse met hem varen omtrint
want ocht god wil sine sullen daer
negene noet hebben oec wet vorwaer
so gy daer meer vriende hebbet mede
so si den vrede meer ter stede
jagen sullen met herten nu
vrouwe zeide hi ic houdes my an iu
doe zeide die koninck lot sonder beiden
hi woude hem hemelyc bereiden
ende hi ontboet sine kinder daer
doe zeide artur tot hem daernaer
die dinge alsi daer waren gedaen
hi zeide lieve neven gy moet saen
met uwen vader varen tener stede
ombe uwen oerbaer zy seiden gerede
dat sijt gerne daden god weet
die koninck lot zeide doe gereet
gawein lieve kint gy ende iu broeder nu
te hant gaet ende bereidet iu
dat ons niet en gebreke daerby
hoe zeide gawyn wat sullewy
anders voeren nu in deser vaert
dan onse wapine ende onse paet
wy en sullen voeren somer no malen
wat zoude hieraf vele talen
wy sullen te nacht trecken in den iersten slape
ende elc bevele daer sinen knape
dat hi hem bereide alsoe
dat men goede dachvaert doe
te dusdanen oerbaer en soude men niet
dach no nacht letten wats gesciet
die koninck zeide neve gy secget waer
dus sciedensi hiermede van daer
ende heer gawyn ginc ter koninginnen saen
ende bat haer ende liet verstaen
datsi sinen gesellen goet waer
want hi wiste wel al openbaer
dat hem skoninges ridder onhout sijn
ende als ic enwech bem entie broeder mijn
so sullensi enen tornoy willen maken
ic bids iu en gestadet niet der saken
si zeide doe te gawine dat nembermeer
tornoy en gestadet voert mijnheer
dien dene iegen den andren sal doen
wat si hier voermaels hebben geploen
ende dat die koninck hebbe mijn vrientscap met
so en sals niet gescien dat wet
doe scieden si uter sale ter vaert
ende elc ginc tsiner herbergenwaert
ende men ginc slapen daernaer
maer wie dat nu sciet van daer
gwinemar der koninginnen neve wet dat
hi ne voer niet verre van der stat
maer hi bleef sprekende telkenmale
in ener wardrobe by der sale
tegen morgeynen die suster was
des koninck arturs zijt seker das
die daer sat ende makede ter stede
des koninck lottes wijf haerre suster mede
ene huve van gout draden goet
dese morgeine was simpel ende vroet
ende herde behagel maer si was
herde bruen in dat aensicht als ic las
maer si was minlic ende welhebbende met
ende si sanc oec wael dat wet
maer si was die luxurioseste mede
die men wiste in eneger stede
ende si konde van astronomien int gevoech
want merlijn hadde haers geleert genoech
ende noch meer leerde hy alse iu al
dit boec hierna wel secgen sal
ende si was van goude ende van syden
dat beste wercwijf dat men tien tyden
vant in enech lant oec hadde sy
dat scoenste haer nu daerby
entie scoenste handen met
ende dat soetste lijf dat wet
dat enech wijf hebben mochte doe
oec haddesi ander dinc daertoe
dat ic niet wil secgen iu
oec was si loes dat haer wel staet nu
si was welsprekende mede gereet
ende si lespete al luttel god weet
ende goedertieren was si boven alle dinc
also lange als dat wel met haer ginc
maer alsi haer toernde op enegen man
sone was daer negeen versoenen an
dat sceen wel an der koninginnen
die si minnen soude met alle sinnen
met rechte wantsi hoers broeder wijf was
ende si dade haer grote scande nadas
dat men daeraf sprac al haer leven
also iu dit boec wel sal wtgeven
hierna waerombe dat was
nu es gwinemar comen nadas
te morgeinen ende groetese daer
ende si dankedes hem sere naer
hi nam die gout drade in die hant
ende vragede morgeinen al te hant
wat si daeraf soude maken doe
ende si begonde op hem te siene alsoe
ende began haer te behagene wale
want hi was van hovescer tale
ende een scoen ridder mede
ende haer beviel wael ter stede
sine woert ende al sijn wesen
si spraken so lange te gader van desen
ende droegen overeen so na die dinc
datsine vor horen vrient ontfinc
ende ontseide hem voert nadat
negene dinc die hi haer bat
daerna helsedi ende custese mede
datsi daer ontstac ter stede
ende hi warpse op ene coetse daer
die stont by hem ende daernaer
dade hi haer dat soete spel
dat menech begert gy wetet wel
so wat ic mene ter stede
si waren des willech alle bede
daerby was dat te eer gedaen
dus hevet dene des andren minne ontfaen
ende si bleven voert vriende groet
ende minnende sere sonder genoet
die nacht bleef hi by haer
tot by den dage ende daernaer
stont hy op ende bevalse nu
onsen here secgic iu
dus ondermindensi hem lange tijt
dat nieman en wiste des seker sijt
sonder jenovre die koninginne
diene sint brachte in sulken sinne
dat hi sint sceden moeste van haer
ombedit hatese morgeine so seer
datsi der koninginnen dede
menech vernoy te meneger stede
datsi niet en woude laten met
also lange alsi levede dat wet
alse gy hierna wel sult verstaen
ic late dit nu ende sal anevaen
te sprekene van den koninck lot mede
ende sinen kindren die nu ter stede
in den iersten slape sijn opgestaen
ende gingen hem gereiden saen
si namen vijf die beste orse daer
die in den stalle stonden ende daden se naer
die vijf knechte leiden nu
wael met yser verdecket secgic iu
doe voerensi hemelijc alsoe
ende heer gawyn vragede sinen vader doe
al welc si best mochten ryden
die passe entie wege tesen tyden
sijn nu so vol sennen vorwaer
doe zeide heer gawyn daernaer
wy varen best taronsteel in scotlant
dat is dhemelecste wech sy iu bekant
dien wy komen mogen nu ter stede
entie stat staet in den bosce mede
treckewy derwaert dat dunket my
dat ons alrebeste nu sy
die vader zeide oec nadien dat staet
dunket my dat die beste raet
ende wy sullen dan varen by den castele
van serpine ende by enen dele
dor den foreest van espinoie mede
ende optie rivier van saverne ter stede
ende dor den plein van cambenic na des
ende dor die stat van norgales
die des koninges es tradelians
ende van daer taronsteel thants
dat in drie mylen na den sennen es
entie kinder lovedent alle nades
aldus voerensi toten dage toe
van den enen sprekende alsoe
ende van den andren mede secgic iu
ende lagen in boscen ende in clusen nu
ende voeren zo si hemelecst konden
achte dage doe voerensi tien stonden
tote rodestock in den pleine
daer gemoeten hem twaelfdusent seynen
die brachten sevenhondert kerstene gevaen
die si gebonden hadden sonder waen
metten voeten onder der paerde bueck mede
ende sloegense met stocken sere ter stede
entese voerde die koninck sorbores
ende clarioen entie koninck ysores
ende malaquijn ende salabruyn met
ende ysores voerde een ors gringalet
dat men also hiet dat ors dor das
ombedat so sonderlinge goet was
men waloperet wel gereet
tien mylen eer hem enech sweet
uten lyve ginc ocht eer hem daer
die lanken sloegen wet vorwaer
nu es die koninck lot daer komen
entie sennen hebbene vernomen
ende sagen wel dat kerstene waren
heer gawyn sprac tsinen vader daernare
here sittewy op onse orse mede
ende elc pine hem nu ter stede
dat wyse mogen breken hiervoer
dat wy bander syde komen doer
ende dit was omtrent die noene
entie koninck lot voer in desen doene
voer ende mijnheer gawyn reet naer
ende sine broeder wet vorwaer
entie sennen riepen saen
vaste gevet iu op gevaen
ende secget ons wie gy zijt mede
ende wat gy jaget hier ter stede
doe zeiden si hem dat si waren
des koninck arturs masniede twaren
die ons ombe ene boetscap sent nu
ende nember meer en secgen wy iu
doe zeiden diegene en rydet niet voert
want wy hoeden die wege sijt ende oert
van koninck heer godebrandes wegen dat wet
ende van oriens oec dien wy met
voeren desen roef entese gevangen
ende nu mede begint ons te langen
dat wy iu hem voeren mogen
dat es waer zeide die koninck mochty daertoe dogen
dat gy ons gevoeren kondet nu
daer en sal niet lanck toe sijn secgic iu
want vaste gevet in op gevaen
by gode dat en es so saen niet gedaen
zeide heer gawyn daer ter stede
doen si dit hoerden lieten si mede
opten koninck lot lopen daer
entie koninck lot ende sine kinder vorwaer
reden op hem met crachte groet
ende elc stac daer enen doet
ten iersten steke ende daernaer
den andren enten derden vorwaer
ende dorbraken haer scaer god weet
ende reden also enwech gereet
ende doe si dandren enwech sagen ryden
hielden si op hem sere tien tyden
ende begondense iagene saen
ende alset die vijf koninge hebben verstaen
doe riepensi op haer liede daer nare
datsise hem niet lieten ontvaren
maer si waren wel gereden
ende ontreden hem so verre ter steden
datsi quamen an enen molen naer
daer een groet water liep vorwaer
daer broekete ombewas des moesten si
te sachter varen ende daerby
verhaelden sy die vijf koninge daer
ende vijfhondert sennen wet vorwaer
ende braken haer speer op hem daer nu
entie koninck ysores dorstac secgic iu
des koninck lottes ors dat doet daer vel
maer die koninck lot spranc op also wel
ombe hem te werene doe gawyn sach
dat sijn vader te voet daer lach
was hy byna daer verwoet
hy sloech sijn ors met groter spoet
ende stac monadine dor den lichame
nu vaer zeidi ins duvels name
want du hores tharer geselscap groet
diegene viel van den orse doet
doe trac hi caliburnuse sijn swaert
ende bescudde sinen vader ter vaert
daer meer dan veertich sennen over waren
hi sloech hem die arme af twaren
ende hande ende been ende sloech daer
so vreeslike slage dat daernaer
nieman tegen hem en dorste komen
die sinen vader meende hebben genomen
dien cloefde hi dat hovet ten tanden toe
ende gaf sinen vader dat ors alsoe
ende sine broeder wrachten wonder
onder den sennen daer bysonder
si quamen toten vader naer
ende doe si vergadert waren daer
wrachtensi sulke noet onder hem nu
dat nieman en mochte vertellen iu
maer den sennen quam soccoers doe groet
in allen syden in groten hoep
ende als dit die koninck lot gesach
riep hi sine kinder al dat hi mach
en zeide tes wel tijt dat wy nu
enwech varen dat secgic iu
ende en es gene wijsheit dat wy beiden
want omb enen slach in der waerheden
dien wy hem mogen geven sonder waen
sullen wyre meer dan veertich ontfaen
maer laet ons varen henen ter stede
ende es dat si ons volgen mede
wy sullen ons onderwylen keren dan
alse wy des stede hebben ende stryden an
doe daden si hem te wegewaert
ende voeren over dwater mettervaert
ende doese die vier koninge en wech sagen varen
waren si des herde erre twaren
ende riepen dieve ende mordenaren
aldus en zuldy ons niet ontvaren
entie koninck clarioen hi sat nu
op dat paert gringalet daer ic af zeide iu
hiervor dat so goet was vorwaer
ende was vor dander gereden daer
ene bogenscote verre dat wet
ende heer gawyn sach an dat gringalet
daer vliegende quam als een vogel snel
ende dat behagede hem so wel
dat hi hemselven zeide ter vaert
hadde hi nu alsulken paert
hi en gavet niet om die beste stede
die die koninck artur hadde mede
ende doe begon hi sachte te rydene
entesgenen al luttel tontbidene
ende doe gawyn sach dat hi hem by was
doe keerde hi hem ombe thant nadas
entie koninck quam op hem alsoe
ende stac sijn speer ontwe doe
ende heer gawyn sloechne weder saen
dor den helm ene wonde sonder waen
dat hi ter aerden in ommacht viel daer
ende heer gawyn die nam daernaer
dat paert gringalet ende voerdet saen
ten briele dat daer by was gestaen
ende sijn vader reet altoes vorwaert
ende en dachte niet achterwaert
ende sine drie kinder volgeden mede
ende heer gawyn bleef daer ter stede
achter hem sodat sine niet
en konden gesien maer gawyn nu siet
sine knechte die daer brachten saen
haer tellende paerde daer hi af sonder waen
sere verblide doe beete hi ter stede
ende gaf hem sijn ors te leidene mede
ende sat op dat ors gringalet
ende hi hiet se varen ongelet
na sinen vader want hi woude beiden
ombe te wetene die waerhede
waer die sennen henen souden varen
maer dat was ombe niet dat hi beide
want doe si vonden den koninck clarioen twaren
in ommacht licgende blevensi doen
ombe hem alle ende meenden daer
dat hi doet hadde gewesen vorwaer
si dreven so groten rouwe dordas
dattet heer gawyn hoerde daer hi was
dus bleef gawyn lange houdende daer
in den briel om te siene ocht daernaer
hem ieman soude volgen nu
ende sijn vader reet henen secgic iu
tote daer hi in enen bosc soude ryden
doe sach hi achterwaert tien tyden
ende en sach heren gawyne doe niet
doe zeide hi wat es my gesciet
ic hebbe nu al verloren mijn ere
die kinder zeiden wat es iu here
doe zeide hi lieve kinder ic secget iu
gawyn iu broeder gebreket my nu
by gode hi es doet ende ic wil mede
alhier nu sterven oec ter stede
ende en wil na hem leven niet
doe zeide agrawein als hi dit siet
here ocht god wil hi en hevet gene noet
en verslaet iu niet hi en es niet doet
al die wile dat hi hem meslaet alsoe
quamen die vijf knechte geryden toe
ende brachten heren gawyns ors daer
ende alse die koninck sach vorwaer
kande hi se wael doe sprac garies
ende vragede waer sijn broeder es
here wy lietene in den briele ter stede
daer hielt hi opten besten orse mede
dat in der werlt es dat hi daer
enen koninge af wan vorwaer
hi ontbiet iu dat gy henen rijt
hi sal iu te hant by wesen nu ter tijt
als die koninck lot hoerde tien tyden
dat hi levede was hi des blyde
ende heer gawyn die nu sach mede
dat hem die sennen niet volgeden ter stede
volgede sinen vader met gewoude
ombedat hi hem dat ors togen woude
ende hi quam daer si dreven rouwe groet
daer sach hi enen senne al bloet
die enen spiet hadde in der hant
die groet was sij iu bekant
ende dat yser was lanc anderhalven voet
ende scerp als heer gawyn dit verstoet
reet hi derwaert wat hi kan
ende nam den spiet daer den man
met sulker cracht dat hine mede
daer ter aerden tumelen dede
ende reetne doet oec daernaer
ende ontreet hem ondankes allen daer
maer also alsi hem navolgeden doe
sloech hire veertiene doet alsoe
dus reet hi enwech daer ter stede
entie sennen volgeden hem mede
ende ember alsi daer quamen te na
sloech hire enen doet als ic versta
ochte twee aldus voer hi daer
met keerne ende ridene wet vorwaer
so lange dat hi gereden quam
an den bosc daer hi sinen vader vernam
die daer met sinen kindren hout
ende sijnre daer beide met gewout
doene die koninck lot sach komen
gawyne ende oec hevet vernomen
datten die sennen jagen alsoe
lieve kinder wat houdy zeide hi doe
gy sult derwaert met sporen slaen
ende uwen broeder in staden staen
doe reet hi selve voren daer
ende sine kinder volgeden hem naer
doe ontmoete hem sijn sone echt
lieve kint zeidi gy hebbet onrecht
dat gy my dus verwerket ende iu broeder mede
wat duvel lust iu nu ter stede
onder dese sennen te blivene allene
meendy se alle doden gemene
al sloechdy telken slage enen doet
nochtan en soudy haren hoep
in ener maent niet konnen verslaen
here zeide heer gawijn doe saen
ic hebbe gewonnen een ors ter stede
ic engeve dat niet by myner kerstenhede
ombe den casteel te glacedoen
ende ombedat ic dat proeven woude doen
so keerdic weder onder hem here
nu varewy ende ic en begeve iu heden mere
ombe negeen dinc dat my gevallen mach
als die koninck lot dat sach
dat tijt was te vaerne mede
varewy zeidi want nu ter stede
es dat tijt want dat es nacht toe
daer namen si vier spere doe
den sennen daer sij iu bekant
ende reden also henen te hant
ende mettien datsi dus henen sceden
quamen daer seven sennen gereden
ende elc een speer in der hant alsoe
ende quamen op garies gereden toe
entie twe stakene in die syde
dander twe opten scilt tien tyden
die derde twe dor die manicle met
van den halsberge die sevende wet
stac sijn ors dor den lichame
doet sodat si beide tsamen
ter aerden vielen dat sach daer
die koninck lot ende meende naer
dat hi doet hadde gewesen
ach my zeidi nu sullen na desen
dese vier broeder sceden nu
gawyn dese scade komet van iu
haddy met ons enwech gereden
sone waer hi hier niet bleven ter steden
die wile dat hi sprac aldaer
so stont garies op daernaer
want hi was die vromeste sijt seker das
dan enech van den vieren was
sonder gawyn doe hi op was thant
nam hi sijn swaert in sine hant
ende ginc hem weren ende sloech daer
van den sevenen enen daernaer
dor die slinke side alsulc een gat
dat hi ter aerden doet viel nadat
ende hi sloech enen andren af den arm
dat hi metten scilde al warm
ter aerden quam gevallen ter stede
ende heer gawyn sloech daer enen mede
dat hi hem dat hovet clovede doe
toten tanden doe voer hi toe
ende nam dat ors ende dader op sitten daer
sinen broeder ende wet vorwaer
dat die koninck lot ende sine ander broeder met
dander drie versloegen dat wet
entie sevende vloe als hi dat sach
ende garies volgede hem al dat hi mach
ende verhaeldene an enen berge mede
ende stacken doet aldaer ter stede
doe keerde hi weder tsinen vaderwaert
als hi daer quam redensi ter vaert
enwech wantet was den avende by
doe die sennen sagen datsy
enwech reden keerdensi haestlye doen
ende quamen gereden daer clarioen
lach ende hadde doen binden sine wonden
doe vragedi hem tenselven stonden
ocht si die glotoene hadden gevaen
die hem sulken scade hadden gedaen
si zeiden neen si niet ter stede
des was die koninck rouwech mede
dus keerden si tharen gesellenwaert
entie koninck lot voer enwech ter vaert
ende sine kinder met overmoet
haer wapene waren al bebloet
ende haer orse van bloede nat
ende in haren scilden menech gat
diese also hadde ryden gesien
hem mochte wel al gruwen van dien
dus redensi tote achter dat boscelijn
daer haer knapen metten rossiden sijn
doesi daer quamen redensi alsoe
in den bosc vorwaert doe
tote in die nacht in langen doen
entie maen sceen herde scoen
si quamen tenes forestiers huse doe
die drie sone hadde toe
ende een wijf hovesc ende vroet
ende dat hues sterc ende groet
ende daer ginc ene grachte ombe wijt
al vol waters oec wasset ter tijt
wel geplankiert ende met dornen mede
so dicke ombeset dat daer ter stede
nembermeer nieman hadde gemoet
dat daer een hues binnen stoet
daer quam die koninck lot ter poerten toe
ende cloppede so lange daervor doe
dat der forestiers sone een quam naer
ombe te siene wie clopte daer
ende hi vragede wie si waren
ende si antwoerden hem daernare
wy zijn ridder van desen lande
ende varen aldus nu te hande
ombe ene boetscap te doene god weet
hi hietse wellekomen ende ontdade gereet
die poerte ende lietse inkomen alsoe
doe beetensi neder ende men nam doe
haer paerde ende dadese wel te gemake
want daer was genoech van alrehande sake
si waren geleit in die sale saen
daer si wel waren ontfaen
van den forestier ende sinen wyve mede
si brachten warm water daer ter stede
daer men die heren mede ginc dwaen
doe brachte men elc enen mantel saen
die men hem ombehinc doe si waren
ontwapent ende daernare
ginc men eten daer hem nadas
herde vele gedient nu was
die forestier hadde twe dochter scone
die daer dienden wel te lone
van den wine ende haer broeder mede
dienden ter taflen wel ter stede
vor den koninck lot ende sine kinder
ende vor den waert ende sijn wijf ginder
die saten ter taeflen syde an syde
men was daer over den etene blyde
ende na den etene zeide die waert
gy heren een dinc hebbic sere begaert
waer dat iu wille nu ter tijt
te vragene waer gy vaert ende wie gy zijt
dat gy my woudet berechten nu
die koninck lot zeide so biddic iu
dat gy my ierst secget daerby
wies dit foreest ende dit lant sy
sekerlyc here zeide hi te hant
dat es koninck clarioens van nortomberlant
ende ic ben sijn forestier ende sijn man
ende hoedet van syner wegen dan
entese knape die hier dienen nu
sijn myne sone oec secgic iu
dese twe ioncfrouwen mede god weet
sijn myne dochter doe zeide gereet
die koninck lot heer waert dat wet
die koninck clarioen en mochte niet bet
dit ambacht bestadet hebben nu
dan an iu kinder ende an iu
want si scinen hovesc ende vroet
trouwen zeide die waert si sijn goet
dat sal hem vromen oec hebben sy
mage es datsi daer slachten by
si mogen daerby tere komen
oec sijnsi some hebbic vernomen
in des koninck arturs hof in trouwen
metter koninginnen mijnre vrouwen
onthouden ende sijn haer ridder mede
ende men zeide my oec gerede
dat heer gawyn ware hovetman
des koninck lottes sone nu voertan
over al die nuwe ridder daer
doe vragede die koninck lot naer
wie hem bestonde daer alsoe
by gode here ic secget iu zeide hi doe
mijn wijf es suster sijt seker des
miranges van porlegues
ende si es nichte ecgerikes met
ende keyadijns des clenen dat wet
ende ywen van lioneel es
mijns omes sone sijt gewes
des borchgraven van crenefoert
ende ic selve hadde landes mede voert
genoech te veroerberne nu
maer die sennen dat secgic iu
hebbent my verwoestet alsoe
die koninck lot vragede hem doe
hoe hi hiet ende hi zeide nadas
here ic hete mynoras
van den nuwen casteel van nortomberlant
trouwen zeide die koninck lot tehant
alle die gy genoemt hebbet nu
die kennic wael dat secgic iu
dat goede ridder sijn oec woudic mede
dat die koninck clarioen hier ter stede
by my sate als gy nu doet
doe vragede die waert metter spoet
ocht hi met hem bekant dan weer
so begaer ic meer van uwen heer
te wetene dan ic eer dede
wie gy sijt doe zeide ter stede
die koninck lot ic salt iu secgen saen
ic ben die koninck lot sonder waen
entese vier sijn myne sone nu
ach my here zeide die waert ic secge iu
dat ic my scame utermaten seer
dat ic iu niet en hebbe heer
meer eret nochte meer gefesteert
doe woude opstaen die weert
die daer sat by sijnre syden doe
sit al stille zeide die koninck daertoe
gy hebbet sovele gedaen ter stede
dat gy ons verwonnen hebbet daermede
ember meer ende iu masniede met
sal des te bet varen dat wet
help here zeide hi wat soecdy in dit lant
ic kome hier zeide die koninck te hant
sprekene tegen die baroene
ombe te makene ene soene
ende ombe overeen te dragene ter ure
metten stouten koninck arture
datsi die sennen uten lande slaen
doe vragede minoras den koninge saen
waer hi die barone sal vinden nu
taronsteel in scotlant secgic iu
daer sal icse vergadren alle nadas
by gode zeide doe minoras
ic salt mynen here wel secgen openbaer
wistic te wat dage dat waer
die koninck zeide also dat hy
in sente bartholomeus dage daer sy
doe gelovede hem daer minoras
dat hi die boetscap sal doen nadas
daerna sijnsi opgestaen
ende men ginc doe ombe slapen saen
want die gaste moede waren
van vechten ende van ryden twaren
si sliepen toten dage ter stede
nu laticse licgen slapen mede
ende sal iu van den koninck pelles
ende van sinen broederen secgen nades
daventure zecget dat die koninck pelles
hadde enen sone die niet ridder en es
die out was wel vijftien iaer
die scone was vorwaer
ende als hem sijn vader vragede ter stede
welke tijt hy ridder woude werden mede
doe zeide hi als ene die beste die es
in der werlt ridder maket sijt gewes
ende oec willic hem dienen drie iaer
eer hi my ridder maket vorwaer
dat ic genoech van wapene kan
so staet iu lange te beidene dan
zeide die vader hi sprac in weet
ic sal den ridder wel proeven gereet
an mynen ome an sinen wonden
die nieman en mach genesen ten stonden
dan die beste ridder een
desgelike en vint men negeen
daer sal icken leiden ombe des
neen zeide die koninck pelles
dat en verstondy niet een twint
hy moet by der aventuren komen omtrint
ende moet selve na den grale vragen
eer hem des ieman sal gewagen
dat mijn dochter hoedet vorwaer
die noch maer en hevet seven iaer
ende oec moet werden gewonnen een kint
van den besten ridder dien men vint
ende daer moeten sy drie toe sijn overal
daer men den helegen grael winnen sal
ende sy moeten suver ende rene wesen
here zeide dat kint na desen
ic wil ryden te koninck arturs hove
men secget my dat daer van den meesten love
ridder sijn van der werlt dat wet
ende daer es oec mijn neve met
heer gawijn des koninck lottes sone secgic iu
die der bester ridder een es nu
die in der werlt levet ter stede
tot hem willic varen ende dienen mede
opdat hi des gehenghet ende es hy
alsulc als men secget my
van allen dogeden sonder waen
so willic van hem wapene ontfaen
lieve sone zeide doe die koninck pelles
also menech wech alse tot daer es
sone mochte dat nieman nu lyden
want die sennen nu ten tyden
in den wegen licgen overal
ende bander syde als ic iu secgen sal
es so groet twedracht ter stede
van den baronen van den lande mede
enten koninck artur dat ic nu
nembermeer blide waer secgic iu
vor desmaels dat ic iu wiste gesont
lieve vader zeide die sone terstont
wy sijn alle in der aventuren
wy en mogen niet eer der doet verbueren
vor die tijt dat onse here nu
ons gehouden hevet secgic iu
ende oec en sal ic sterven niet
eer si komet ende alse dit siet
die vader zeide hi lieve sone
ic sie wel gy wilt trecken na datgone
daer gy nu anekomen sijt
ende dat es my lief nu ter tijt
dat gy na hem trecket gereet
ende bander syden eest my leet
dat gy derwaert wilt varen nu
want ic en mene nember levendich sien iu
nu secget my zeide die vader daernare
wie wildy dat met iu sal varen
here ic en wil maer enen knape mede
die my geselscap houde ter stede
maer gereet my wapene goet
ende een ors sterc ende groet
doe zeide die koninck pelles god weet
hier es tuwer behoef genoech bereet
des andren dages en woude tkint
langer beiden niet een twint
entie vader gaf hem daer
goede wapine ende een ors naer
ende een tellende paert dat hi reet
ende enen vrome knape god weet
ende doe sy beide gereet waren
namen si orlof sonder maren
ende reden also enwech van daer
lange tijt datsi vorwaer
nieman ontmoeten die hem dade iet
dus redensi ende en lieten niet
ende quamen in dlant van rodestoc mede
in ene valeye daer si ter stede
vonden ene fonteine scoen ende diep
die dor die valeye doe liep
ende hi hiet die borne van den pyne
daer lach pinoras met malaquyne
die koninge ende waren daer gebeet
ende voeren met vijfhondert sennen gereet
ter statwaert van clarence nu
daer dertich koninge lagen secgic iu
entese voerden veertich somermet spisen
welgeladen na hoerre wysen
ende si waren daer opten borne geseten
van den pyne ende souden eten
ende lieten haer paerde daer weiden gaen
in der ouwe want sonder waen
dat was heet wantet was
omtrent myddach ende thant nadas
datsi ten eten waren geseten daer
quam dat kint ende sijn knape naer
op hem gereden doe wart hy vervaert
ende heescede sine wapene ende ter vaert
wapendi hem ende sat op sijn ors alsoe
ende hi hiet sinen knape doe
dat hi vor hem soude ryden
ende beval hem datsi niet en biden
sine bringense levendech ochte doet gevaen
doe ging hi na hem ryden saen
ende tkint hadde een scerp speer
maer hi en hadde genen schilt ter weer
ende eer hi iet verleden was
hoerde hi sere roepen nadas
die sennen ende zeiden knape gy
moet wederkeren ende oec daerby
ons geven iu ors ende iu wapene mede
ende gy moet oec komen ter stede
tmynen heren die zijn geseten
onder genen pyne ende eten
dat kint hoerdese maer het reet
altenen vorwaert gereet
ende en antworde niet mettien
ende alse die sennen dit versien
dat hi so sere ginc henen ryden
volgeden si vaste na tien tyden
ende alse die knape sach komen by
keerde hi hem ombe ende tkint vry
ende een van den sennen quam vor daer
ende reet ten kindewaert daernaer
met enen groten spere sonder waen
ende meende tkint afsteken saen
maer hi gemiste ende tkint reet weder
ende stacken dor den lichame dat hi neder
ter aerden van den orse viel doet
dat kint trac wt sijn swaert goet
ende reet weder synen walop gereet
entie sennen dient herde leet
was dat hy hem soude ontryden
si volgeden hem vaste na tien tyden
ende tkint voer henen haestelike
ende bat onsen here vriendelike
dat hine hoeden moeste van der doet
van vancnesse ende van alre noet
entiegene volgeden hem ember toe
also sere alsi ryden mochten doe
ende verhaeldene ende staken daer
haerre tiene op hem daernaer
die some misten ende some gerakeden sy
ende som braken si haer speer daerby
maer hi stac daer enen onder die kele alsoe
dat hi ter aerden doet viel doe
ende daerna den andren ende ter stede
brac doe sijn speer mede
doe trac hi sijn swaert ende ginc slaen
ende versloech die tiene alle saen
want god halp hem sijt seker das
ende alsi sach datter hem te vele was
sloech hi sijn ors vaste met sporen
ende reet na sinen knape die was voren
noch volgeden si hem vaste mede
ende verhaeldene in der valeyen ter stede
daer hi sinen knape hadde verhaelt
ende si riepen vaste nu betaelt
ende als pinoras ende malaquijn sien
haer liede niet wederkeren mettien
sijn si opgeseten alle bede
ende volgeden met horen lieden mede
ende vonden opten wech daernaer
die dode lichgende harentaer
doe vragedensi wie dat hadde gedaen
si zeiden die knape die hier nu saen
vorreet ende waer is hi zeidensi doe
doe leidensise ter valeyen toe
daer hi vacht tegen die sennen nu
diene niet en konden gevaen secgic iu
doe riep pinoras vaste rijt an
sal ons nu ontgaen een man
die ons desen scade hevet gedaen
doe sloegen si met sporen saen
nu moetene god helpen uter noet
beringensine hy es gevaen ochte doet
maer onse here staet altoes by
sinen vrient waer dat hi sy
die ane hem gelovet ter ure
hier sende hem god scone aventure
ende daerombe secht men lude ende stille
wien dat god helpen wille
hem en mach nieman scaden een twint
want rechte alse nu omtrint
quam hem die koninck lot te helpe saen
als ic iu hier sal doen verstaen
die met minoras den forestier lach
als ic iu hier vor dade gewach
des andren dages was die koninck opgesaen
ende sine vier kinder sonder waen
ende wapenden hem ende namen orlof doe
an den waert ende an die waerdinne toe
ende dankeden hem sere ende minoras
reet wtwaert mede een sticke nadas
met sinen vier sonen mede gereit
daer hi doe was herde gemeit
entie vijf sciltknechte reden vor doe
ende haer orse leiden ende droegen toe
haer helme scilde ende speren
die minoras hadde gegeven den heren
doe hi een sticke hadde gereden daer
dadene die koninck lot keren naer
ende beval hem dat hi in negenen doene
en liete hi en sprake den koninck clarioene
ende zeide hem sine boetscap gereet
minoras sprac ic en latet niet god weet
ic salse herde getrouwelyc doen
doe nam orlof die baroen
ende reet thueswert met sinen kindren doe
ende doe hi thues quam sende hi toe
sine sone den koninck clarioene
ombe die beetscap daer te doene
ende si daden die boetscap also daernaer
dat die koninck gelovede te komen daer
ende doe die koninck lot gesceden was
van minoras reet hi nadas
dor den foreest so lange nu
dat primetijt was secgic iu
eer hi daer wtquam doe quam hy
op een scone velt daerby
dat tote rodetock duerde naer
ende doe si vortquamen gemoeten si daer
lydonase des kindes knape
daer ic hier voeraf hielt sprake
die tegen die sennen vacht ende street
nu brachte dese tegen hem gereet
des kindes somer ende sijn rosside mede
ende weende jamerliken ter stede
ende zeide marie edele vrouwe
helpet ons nu wt desen rouwe
dit riep hi herde dicke daer
ende sloech sine hande te gader naer
entie koninck lot ende sine kinder mede
worden des gewaer ter stede
ende hem ontfermede des sere doe
ende agrawein reet voert alsoe
toten knape ende vragedem daer
waerombe hi makede alsulc mesbaer
hi zeide here ic wene dus sere
ombe enen den scoensten ionchere
die in der werlt levet god weet
dien nu die quade sennen gereet saen
in gener valeyen hebben bestaen
ende god en helpe hem si sullen hem
doet hebben  doe vragede hi daernaer
agrawein werwaert hi opten wech waer
here tarturs hovewaert ter stede
ombe heer gawine te dienen mede
daer men hem vele dogeden af hevet geseit
ende also dat hi wil in der waerheit
dattene nieman ridder en make nu
dan mijnheer gawein dat secgic iu
ende doe riep hi weder ach arme here
ic weet wel ic en siene nembermere
doe vragedem agrawein daernaer
wt wat lande hi geboren waer
hi zeide listonas na datgone
hi es des koninck pelles sone
van lystonois doe zeide agrawein
hoert lieve broeder heer gawein
wat scoenre aventuren beidet na iu
ic hebbet wel verstaen zeidi nu
doe bondensi haer helme naer
ende saten op haer orse daer
doent lidonas sach vragede hy
wie sy waren doe zeiden sy
datsi van arturs masnieden waren
hi zeide lidonas twaren
sone willic niet vor ryden
ic en sal so lange eer ontbiden
dat ic sal sien hoe dat vergaet
sone doet zeide die koninck lot geraet
maer vaert buten wegens houden saen
thent gy siet hoe dat sal vergaen
die knape zeide ic sal doen alsoe
ende bindien datsi spraken doe
sagen sijt kint komen gevloen
ende sijn swaert al bloet hebben doen
in sijnre hant ende hem volgeden naer
wel twehondert sennen diene iagen daer
ende hi keerde onder tyden ombe alsoe
ende dien hi dan gerakede doe
dien sloech hi dat negene wapine
helpen en mochten daer in scine
ende als hi een sticke dan was gereden
bleef hi weder houdende ter steden
ende sloech op hem dus leidise tsamen
thent si opten koninck lot quamen
ende doent dese vive komen sach
al gewapent riep hi al dat hi mach
doer god gy heren helpet my
gy siet wel dat des groet noet sy
ende laet iu mijns ontfermen mede
gyne hebbet gene noet zeidensi ter stede
doe sloegensi in ende agrawein
sloecher daer enen so opten plein
dor den scilt ende dor halsberch mede
dat hi doet viel daer ter stede
ende garies stac enen dor den lichame
dat hi viel doet in des duvels name
entie koninck lot zeide te gaheries
ende te gawyne haest iu na des
siet waer beide iu broeder sijn
in den strijt doe zeide tjonkerlijn
here wie zijdy die helpet my
entese heren die iu staen by
ic bent die koninck lot zeide hi ginder
entese vier sijn myne kinder
ende siet daer dengenen dien gy soeket nu
ombe te dienen ende ridder te maken iu
des was die ionchere herde blyde
ende leide sine hande te gader tien tyde
ende dankede gode sere tien stonden
dat hy heren gawine hadde vonden
doe vragede hi hoe hijt wiste daernaer
dat ic gawine soecken vaer
ic weet wel zeide hi ende tier tijt
sloech hi vorwaert in den strijt
entie jonchere volgede hem naer
ende elc stac enen doet aldaer
doe die koninck lot ende sine kinder mede
haer spere tebroken hadden ter stede
trocken si haer swaert ende streden daer
alse ontbondene liebaerde wet vorwaer
entie ionchere volgede ember toe
ende mijnheer gawyn hadde getogen doe
caliburnuse daer hi mede sloech voert
ende makede onder die sennen groet moert
ende gaheries met agraweine
hadden geiaget twintich seinen
so verre datsi quamen nadas
opten koninck pinoras
die met hondert sennen quam daer
ende doe hi vernam openbaer
datter maer twe en was doe reet hy
op hem met sinen lieden ende sy
reden weder in hem alsoe
ende sloegen doet twe sennen doe
doen omberingeden tien sennen daer
agrawine ende sloegen naer
alle op hem dat sine mede
ter aerden brachten daer ter stede
ende gaheries omberingeden daer
tien ander sennen wet vorwaer
maer hi halp agraweine so seer
daer nu te voet stont die heer
die hem weerde metten swaerde doe
dat hem nieman en quam daertoe
hi en sloechen dat hi neder viel daer
doe quam mijnheer gawyn naer
ende sloech so vreeslike slage mede
dat nieman so koene was ter stede
dat hi siner slage dorste ontbiden
ende tkint dat mede wilde stryden
van hem sloech sulke slage met gerochte
dat elken mensce helpen mochte
doe geviel dat mijnheer gawyn
daer ontmoete malaquyn
die der bester ridder een was mede
die men wiste teneger stede
ende hi hielt boven agraweine saen
ende haddene gerne daer gevaen
ende heer gawein sloechne opten helm doe
ende clovedene toten tanden toe
als dat die jonchere sach ter stede
gebenedyede hi den arm mede
die sulken slach slaen konde
doe nam hi tors terselver stonde
ende gaf dat sinen broeder agrawine
die daer op spranc sonder pine
ende reet met sinen broeder in den strijt
ende pinoras des seker sijt
was nu in droefheden herde groet
ombe sinen broeder die was doet
hi nam die giserme met beiden handen
ende sloech den koninck lot te hande
op sinen helm dat hine storten dede
daerna sloech hi gaheries mede
dat hi oec ter aerden lach
doe dit mijnheer gawyn sach
was hi so erre ombe dese dinge
dat hi verwoeden woude sonderlinge
ende reet op pinoras ende sloechen daer
dor den scilt ende optie scouder vorwaer
dat hine doersloech toten gordele toe
ende hi viel doet entie jonchere nam doe
dat ors ende brachtet gaheries saen
die daer op spranc sonder waen
ende doe nam hi dat ors nadas
daer die koninck lot afgesteken was
ende gaf hem dat weder daernaer
die daer scier op sat doe reden si daer
onder die sennen in den hoep
ende quetseden er vele ende sloegen doet
entie sennen waren in sulken vresen
ombe haer heren die doet waren vor desen
datsi hem niet meer en weerden daer
ende gingen alle vlien daernaer
ende wandalis haer drossate riep doe
waerombe datsi vlien alsoe
wreket beide iu heren an die glotoen
hier en esser maer sesse in desen doen
enter uwer es noch vierhondert ter uren
fy dat gyse vor iu laet geduren
aldus lange des moechdy iu
scamen  aldus dadi se keren nu
maer heer gawein ginc slaen in hem doe
so vreeslic dat hi daer alsoe
meer dan sevene in dat gemoet
doet sloech ende warp onder voet
ende doe die sennen dit gesagen
dat mense dodet ende so ginc iagen
vloensi in den bosc dene hier dander daer
daer ontbeide nieman den andren vorwaer
si vermaledyeden dure mede
dat sise ie gemoeten ter stede
want en waren negene liede dat
dat waren duvele meenden si bat
uter hellen die ons slaen nu
wanten esser maer sesse secgic iu
dit en gesciede niemanne meer
daerombe sijnt duvel die ons slaen seer
si en mochten van menscen niet sijn
gewonnen nochte geboren in scijn
want negeen aertsce mensce en mochtet doen
dit zeiden si onder hem doesi vloen
dus verdreefse heer gawein daer
ende si ne fineerden oec niet vorwaer
vor datsi in dat heer alle quamen
te clarence daer dat lach te samen
ende telden hem hoe groten scade
dat hem ses ridder nu daden
wantsi hadden haer twe koninge doet
ende horen drossate mede in der noet
ende menegen andren ridder met
wyne weten tgetal niet dat wet
ende alse dit hoerde hargodabrant
wart hi so erre daer te hant
dat hi wel ontsinnet was daernare
wantsi beide sine mage waren
hi vermaledyede dure te samen
datsi ie in dat lant quamen
wantsi hadden also groten scade ontfaen
hier swigic nu van hem saen
ende sal spreken van den koninck lot
die nu blide was weet god
ende sine kinder mede twaren
dat die sennen gesconfiert waren
ende si den jonchere hadden verloest
van den sennen ende getroest
doe gingensi ten someren daernaer
die die sennen bracht hadden daer
die si te clarencewaert meenden doe mede
hebben gevoert nu vragede alsoe
die koninck lot wat men daer doen sal
doe seide heer gawyn daer ter stede
men sendese minoras onsen waert
want hi es herde wel waert
hi ontfinc ons wel ende diende mede
ende tes wel bestadet nu ter stede
ende beter es dat hise hebbe twaren
dan si hier verloren waren
by gode zeide die koninck lot ter uren
gy secget wel wie salse hem vueren
die jonchere zeide here nadas
mijn knape salse voeren lidonas
ende een van uwen knapen mede
doe beval men hem tween ter stede
die boetscap te doene ende datsy
den wech weder volgeden daerby
te rodestock si zeiden daernaer
si zouden hem volgen ende aldaer
voerdensi die somer alle ter stede
want die knape leidese mede
te minoraswaert met veertich orsen groet
die si daer dreven met groter spoet
dene an den ander gekoppelt daer
doesi te minoras quamen naer
waren si herde wel ontfaen
minoras was blyde sonder waen
van desen presente van deser ere
ende dankede den heren herde sere
entie knape volgeden saen
horen heren ende keerden sonder waen
te rodestocwaert so si best konden
daer die koninck lot tenselven stonden
ende sine kinder vor nu waren
ende onderwegen daer si dus varen
vrageden si den jonchere wie hi es
ende wanen geboren sijt seker des
die jongelinc zeide ic ben geheten
elisier here wildy dat weten
ende mijn vader sijt seker des
es geheten koninck pelles
van listenois oec ben ic met
des koninck aleins neve dat wet
van den foreinen lande ter stede
entes koninck pellinors oec mede
die twaelf sonen hevet scoene
die vrome sijn ende koene
daer dene af es in koninck arturs hof
ombe te dienen daer ombe lof
ende ombedat hi wapene soude ontfaen
dit sijn myne neven sonder waen
ende ic vaer te koninck arturs hovewaert
ombe heer gawyn te soekene ter vaert
ende ombe hem te dienen mede
ende goddanc ic hebbene vonden ter stede
eer dan ic meende hebben gedaen
ende wil hi my nu onthouden saen
in der manieren dat hy my sal maken
ridder als ic hem vermanen sal der saken
so blive ic met hem ende diene hem nu
heer gawyn zeide lieve kint ic secget iu
gy zijt my herde wellekomen mede
ende ic onthoude iu gerne ter stede
in deser manieren wet vorwaer
aldus redensi sprekende daer
thent in die nacht dat sine vonden
no hues no hof te dien stonden
dan een foreest wijt ende groet
daer redensi in met groter spoet
ende omtrent myddernacht vonden sy
ene cluse ende enen clusener vry
ende si kloppeden vor sine poerte daer
dat mense in liet daernaer
ende doe si in waren komen
gingensi haer paerde begomen
ende daden hem die gereide af doe
ende lietense gaen weiden alsoe
in dat gras des genoech daer was
daer en was geen ander bedde sijt seker das
doe gingensi eten ende doer die noet
moesten si daer eten born ende broet
want die heremite en hadde anders niet
daernaer gingen si slapen siet
ende sliepen alle vaste hier
sonder heer gawyn ende elisier
dese en sliepen niet ter stede
doe hoerdensi jamerlike clage mede
van enen ridder ende ener vrouwen
die daer vor gingen met rouwen
des heren gawyne ontfermede met
hi hiet doe lecgen op sijn gringalet
sijn gereide ende elisier dadet gereet
ende brachte hem tors vor hem geleet
ende heer gawyn was gewapent wel
ende sat op dat ors snel
ende reet enwech ende elisier
reet hem na dapperlike hier
doe quamen si in ene valeye alsoe
die ene halve myle duerde doe
daer hoerde gawyn grote clage ende gekrijt
entie klage was aldus ter tijt
god here dor iu grote ontfermechede
waer hebbic dit vernoy verdient mede
dat men my doet  ende bat gode daer
dat hi hem die doet geve naer
want ic waer vry liever doet
dan tlevene in deser noet
dit was een ridder al naket mede
sonder ene broec haddi an ter stede
ende vijf poitier sloegene daer
met harden riemen wet vorwaer
dat hem dat bloet ter rucge nederliep
ende bander syde ene joncfrouwe riep
lude ende ontfermelike van dien
ach onsalige wat sal dijns gescien
sente marie edele vrouwe helpet my
eer liet ic my doden eer ic gestade dy
dat gy soudet licgen by my ter stede
ende alse heer gawyn dit hoerde mede
wisti wel datsi in groter noet was
hine wiste te welker syden nadas
hem ontfermede die ridder sere
die joncfrouw ontfermede hem noch mere
datsi nu verkracht soude wesen
si en hadde soccoers doe dacht hi van desen
ende dachte dat beter weer
dat hi die joncfrouwe bescudde eer
doe volgedi der joncfrouwen wat hi kan
die ember doe riep voertan
sancta maria koninginne bescuddet my
ende doe heer gawyn hem quam by
sach hi dat een poytier hadde daer
die joncfrouwe geleget daernaer
an daerde ende sloechse daer te hant
sere met siner gewapender hant
si kreet ende zeide gy moget my
doden ander dinc en krijgdy daerby
ende ombedat so nam hi se naer
ende sleepte se ende trac se by den haer
dat des hem vele bleef in der hant
ende mijnheer gawyn quam doe gerant
ende riep lude heer poytier
trouwen iu wille blyvet achter hier
doe sach diegene achterwaert
ende riep die met hem waren ter vaert
datsi den ridder weren mede
daer reet haer sesse tegen hem ter stede
ende zeide heer ridder wat eest nu
hebbewy ienege hoede iegen iu
ja gy zeide doe heer gawijn
want ic wil der joncfrouwen fijn
helpen tegen wien dat es nu
ende ic ontsecge hem ende iu
doe dorbrac hi diegene daernaer
ende stac dengenen wet vorwaer
dor den lichame dat hi viel doet
doe quamen diegene metten hoep
op heren gawyne gereden alsoe
ende staken alle op hem doe
ende heer gawyn hadde tswaert getogen
ende sloech den iersten ongelogen
enen slach op dat hovet boven
dat hine toten kinne hevet gecloven
enten andren den arm af mede
enten derden dat hovet ter stede
enten vierden oec alsoe
enten vijften sloech hi toten halse toe
entie reste vloe al dat hi mach
doe heer gawijn dat gesach
voer hi ter joncfrouwen sonder beiden
ende sette se vor hem int gereide
entiegene die daer ontvloe
quam te sinen gesellen doe
die lagen ende sliepen ende rasten hem daer
doe riep diegene vaste daernaer
gy ridder slaepdy wat gaet iu ane
hier hevet iu een ridder sorbitane
doetgeslagen en onse gesellen mede
entie vrouwe bescut volgewy hem ter stede
doesi dit hoerden waren sy
herde erre ende volgeden hem daerby
wat si mochten wet vorwaer
ende binnen desen dit was daer
dat gawyn die ioncfrouwe bescudde mede
was elisier gevaren ter stede
daer die ses poitiere den here
den ridder hadden geslagen so sere
dat hi opten benen niet en konde staen
ende was ter aerden gevallen saen
ende en konde gespreken niet een woert
doen elisier dit siet ende hoert
riep hi hoerenkinder wat tyet gy nu
den edelen manne wat hevet hi iu
mesdaen dat gyne dus torment
doene diegene hoerden spreken omtrent
vragedensi wat gaet des iu an
wyne latens dor iu niet dan
neen zeide elisier dat sallic iu proeven
hi hadde een speer na sijn behoeven
in siner hant ende sloech naer
sijn ors met sporen ende stac daer
den enen van den sessen doet
den andren gaf hi enen slach so groet
dat hi doet viel oec mettien
doe gingen dander boeve vlien
dene hier ende dander daer
in dat dicke wout daernaer
dus verloes hise hine wiste waer
doe quam hi ten ridder ende dadene daer
achter hem sitten die blyde was
doe reet elisier soeken nadas
heer gawyne maer hine hevet niet
verre gereden daer hine siet
vechten tegen dertich ridder met
ende hi hadde die ioncfrouwe neder geset
entie ridder liepen hem op sere
doen elisier sach sinen here
dus vechten dade hi den ridder naer
afsitten ende reet optiegene daer
met sinen speer die noch doe geheel was
ende stac daer enen soe sijt seker das
dat hi doet ter aerden vel
daerna gerakedi den andren so wel
dor die kele dat men dat yser sach bloet
bander syden ende hi viel doet
maer heer gawyn hadde gehouwen so
ende geslagen dat hyre daer doe
sevene gedodet hadde ende elisier mede
trac sijc swaert wt siner scode
want sijn speer tebroken was
hi ginc nu slaen in den tas
ende clovede sulken daer sijn hovet
toten tanden toe des gelovet
ende alse mijnheer gawyn sach doe
dat hem elisier halp alsoe
sloech hi vreeslyc in hem daer
ende zeide gebenedyet moetstu sijn vorwaer
want machstu leven ic sie wel dan
dattu werdes een goet man
aldus vochtensi beide doe
ende sloegen al doet dat hem quam toe
datter maer vier ontvloe daer
in den wout dat dicke was vorwaer
daerna dade elisier den ridder cleder an
die hi daer nam enen doden man
ende brachte hem een paert ende mede
oec der ioncfrouwen ende dadese ter stede
daerop sitten ende voeren alle vier ter vaert
rechtevoert ten heremitenwaert
ende heer gawyn vragede naer
der ioncfrouwen wanen si waer
si zeide si waer suster der joncfrouwen
van rodestock by haerre trouwen
entese ridder es mijn neve mede
ende gistren avent quamewy bede
van enen foreeste dat wy hebben nu
dat taverges heet secgic iu
ende souden te rodestocwaert ryden
entie nacht quam ons an tien tyden
ende wy verdoelden daer god weet
ende quamen daer dese verrader gereet
waren ende souden gaen eten doe
ende doe si ons sagen liepensi ons toe
ende mijn neve en hadde negene wapene an
ende daer men ons aldus op ran
sloech hyre haerre enen doet
daerombe dadensi hem pine groet
ende vingene ende ontcledene mede
ende geseldene te meneger stede
ende alsi my vercrachten wouden
en liet hi hem so niet verbouden
hine sloechse metten vuesten daer
wat pinen si hem daden wet vorwaer
hi halp my so hi beste konde
doe namen si sesse ter stonde
ende leidene ende sloegen alsoe
als gy wel saget beide toe
nu biddic iu here dat gy secget my
wie gy zijt ende wat gy sochtet hierby
heer gawyn zeide joncfrouwe nades
wy zijn uten lande van logres
ende varen ombe enen orbaer nu
die niet te secgen es secgic iu
dus redensi so lange datsi quamen
tes heremiten hues daersi tsamen
haer gesellen vonden slapen noch doe
doe beettensi daer neder alsoe
ende daden den orsen den breidel af
ende elisier hem grases genoech gaf
want des daer binnen genoech was mede
doe gingensi alle slapen ter stede
ende lagen toten dage toe
die koninck lot hi riep ierstwerf doe
garies dat hi opstonde naer
doe sach die koninck licgen daer
ene joncfrouwe ende enen ridder mede
tuscen gawine ende elisier ter stede
die vaste lagen ende sliepen nu
des wonderdem sere secgic iu
doe riep hi heren gawine saen
lieve sone zeidi gy sult opstaen
dat es hoge opten dach secgic iu
entie ridder entie ioncfrouw sijn nu
ontsprongen ende stonden op aldaer
entie koninck lot vragede naer
wanen datsi komen waren
here zeidensi wyne weten twaren
maer si twe hebben ons bescuddet mede
ende brachten ons alhier ter stede
daer men ons woude nemen tleven
dien god dat hemelrike moete geven
datsi ons so wel bystonden
welc waren si vragedi ten stonden
die iu bescudden doe zeiden si saen
here dese twe die hier staen
doe vragedi hem daer al te male
van tale ende van weder tale niet
hoe die dinc waren gesciet
doe teldensi dat al ende en lietens
van den beginne hoe dat quam toe
daerna satensi op alle doe
ende reden te rodestock te samen
ende doesi daer quamen
doe sagensi die stat te wonder ane
ombedatsi scone was van gedane
doe leidese die ridder die gevaen was
toten castelewaert alle nadas
daer mense nu in hevet gelaten
daer wordensi ontfaen wel utermaten
entie suster ruende der vrouwen toe
ic en weet wat ende daerna doe
dade hem die vrouwe grote feeste daer
entie borchgrave quam oec daernaer
ende hietse welkome ende leidese saen
in ene kamer daersi af hebben gedaen
haer wapene ende daerna mede
ginc men eten daer ter stede
daer was hem herde wel gedient
gelijc dat een doet sinen vrient
want die ioncfrouwe dade verstaen
den borchgrave ende haerre suster saen
al haer sticke ende hoe mense hadde gevaen
ende hoe si van hem bescut waren saen
ombedit dade men hem een groet ere
ende diende hem oec vele te mere
die borchgrave vragede daernaer
den koninck lotte wie hi waer
doe zeide hi here ic ben lot die koninck
van orcanien in ware dinc
zijn dese myne vier kinder mede
doe spranc die borchgrave op ter stede
ende dade ene grote feeste secgic iu
ende vragedem waer hi voere nu
hi zeide hi voer ombe vrede ende soene
van koninck arturs wegen an die baroene
so lange dat die sennen twaren
uten lande verdreven waren
doen hi dit hoerde was hi blyde
ende dankedes gode sere tien tyden
doe vragedi waer hi ierst soude varen
taronsteel in scotlant zeide hi twaren
ende oec soudic iu gerne bidden mede
dat gy nu woudet senden ter stede
enen bode an den koninck dien men heet
metten hondert riddren dat hi gereet
in onser vrouwen dage kome daer ic sy
in september taronsteel te my
ende dat hi des niet en late ter stede
want ic ende al die prinsen mede
sullen daer sijn doe zeide die borchgrave
iu boetscap sal ic wel doen hier ave
want ic sal morgen senden daer
aldus spraken si onder hem naer
so lange dat slapetijt was
doe ginc men slapen scier nadas
ende sliepen daer toten morgen vroe
doent dach was stondensi op doe
ende namen oerlof an die waren daer
ende reden henen also naer
ende doe hi van daer gesceden was
sende die borchgrave nadas
enen knape die dade verstaen
den koninck metten hondert riddren saen
datten die koninck lot groete seer
ende zeide hem voert no min no meer
als hem die boetscap was geladen
die koninck ontfincne wel met staden
ende zeide hi soude gerne komen
ombe koninck lots wille hebbic vernomen
want hi haddene lief sijt seker das
entie koninck lot die gesceden was
van den borchgrave ende wechreet mede
ende alle syne vier kinder ter stede
so lange redensi sekerlike
datsi quamen bi cambenike
daer hoerdensi een groet gekrijt
ende groet geroep tier tijt
ende si sagen sulc vier daernaer
ochte tlant ombe al ontsteken waer
ende en was geen wonder al riepensi soe
want tien dusent sennen hadden hem doe
genomen al datsi hadden ter stede
ende tlant verbernt daertoe mede
ende hadden vele liede gevaen
die hertoge was oec sonder waen
wtgetogen met drie dusent man
ende hadde hem lange gestreden an
maer int inde was hi sconfiert doe
ende van den velde gejaget toe
des hi so erre was ter stede
dat hi verwoeden meende mede
ende doe die koninck lot so na quam
dat hi die sennen daer vernam
bant hi sinen helm ende sine kinder mede
ende reden tener brucgen ter stede
daer die hertoge al vliende street
dit was den koninck lot herde leet
dat hine aldus tachter sach
des sloech hi in al dat hi mach
ende reet met crachte over die brucge daer
met sinen kindren wet vorwaer
maer sine lieten hem niet kennen nu
ende doese dhertoge sach secgic iu
datsi optie sennen oec streden
ende hise niet en kende ter steden
doe hielt hi stille ende zeide god here
waerombe en berady my niet mere
want ic ben gesconfiert dat en sy
dat gy iu genade toget an my
ende bandersyde al dat goet mede
dat wy hebben voerdensi met hem ter stede
ende dit was al onse rijcheit te hant
die ons was bleven in onse lant
doen hi dus gode sine bede dede
sach hi waer vijf ridder ter stede
in die sennen vergadert waren
doe riep hi op sine liede daernare
datsi wederkeren omtrent
want god hevet hem soccoers gesent
doense dhertoge vergadert hadde daer
voer hi hem thelpene naer
daer die vijf ridder wrachten wonder
dat nieman van den sennen bysonder
ontbeiden en dorste so groet waren
haer slage die si sloegen twaren
wantsi dodent al dat vor hem was
ende dhertoge quam an hem nadas
met sinen lieden vergadert daer
doe wart die strijt groet ende swaer
maer en hadden die ses gesellen gedaen
dhertoge en hadde niet mogen staen
enter kerstene maer driedusent was
enter heidene tiendusent sijt seker das
ende in den strijt daer si dus waren
quamen opten hertoge gevaren
die koninck dodales ende orientes
ende moydas ende brandales
dese vier opten hertoge staken
tenemale dat hoer spere braken
ende dene stac dat ors dor den bueck weder
dat metten hertoge doet viel neder
daer wart die dranc so groet saen
dat dhertoge wart gevaen
ende voerdene enwech doe dit vernam
die koninck lot wart hi herde gram
ende sine kinder ende reden derwaert
heer gawyn warp sinen scilt ter vaert
ter aerden ende nam sijn swaert
caliburnuse dat hi hadde waert
met beiden handen ende sloech moydas
toten tanden toe sijt seker das
ende brandales sloech hi mede
den arm af aldaer ter stede
entiegene vloe doen in dat heer
bytende ende morrende als een beer
ende gaheries sloech orientes
dat hovet af ende si daden nades
sovele dat dhertoge was daer
bescut van hemlieden naer
ende heer gawyn gaf dodales enen slach
dat men hem lever ende longer sach
ende als die sennen sagen daernare
dat haer heren alle doet waren
vloensi wat si mochten daer
entie kerstene volgeden hem naer
ende sloegenre sovele doet nu
dat wonder waer te secgene iu
doe die strijt was al gedaen
quam die hertoge ten koninck lot saen
ende bat hem vriendelic dat hi naer
hem zeide wie hi waer
doe zeide die koninck lot
mijns namen in loechende noit weet god
ende gy zoudet my te rechte welkinnen
want in herde menegen sinnen
hebbewy gehat quaet ende goet tsamen
coninck lot heet men my by namen
entese vier ridder die hier staen
sijn mine kinder sonder waen
doe was dhertoge utermaten blyde
ende hi helsedene vriendelic tien tyden
ende festeerdese utermaten seer
ende dankede ende lovede onsen heer
dat hi hem sulc soccoers hadde gesent
want en waerdy niet komen omtrent
met uwen kindren ic waer ter stede
doet bleven ende al mijn volc mede
want gy hebbet hier wonder gewracht
met uwen kindren die gy hier bracht
dus voeren si sprekende onder hem nadat
tote cambenic in die stat
daer si metten vingeren waren gewyset
ende van den lieden sere gepryset
ende zeiden datsi geweest hadden saen
gesconfiert en haddensi gedaen
dus redensi onder hem te samen
thent si vor die sale quamen
daer beettensi ende elisier
pijnde hem sere te dienen hier
heren gawyne want hi dade ter stede
sijn paert op ende ontwapendene mede
enten koninck lot wet vorwaer
ende al die wyle datsi stonden daer
quam elisiers knape van minoras
den forestier daer hi gesent was
ende zeide dat hise groete seer
ende hem allen dankede van der eer
die si hem hadden gedaen ter stede
ende sijn wijf ende sine kinder mede
ende hierbinnen was dat eten gereet
ende men ginc daer eten god weet
daer dade dhertoge den heren te gemake
van eten van drinken van alre sake
daer hi hem mede mochte doen ere
na den eten vragede dhere
den koninck lot hoe sine kinder heten
heer hertoge zeidi ic doe iu dat weten
die outste die hetet gawein
ende dander die hetet agrawein
die derde gaheries die vierde garies
entese jongelinc sijt seker des
es eens edelen koninges kint mede
ende komet dienen nu ter steden
gawyne mynen sone ombedat hi leren
wil met hem wapene hanteren
so helpe my god zeide dhertoge doe
dit komet hem van hogen herte toe
van edeler aert ende moet hi noch leven
men sal hem noch prijs geven
want hi es vroem ende koene
doe vragede dhertoge na desen doene
den koninck hoe dat komet dat gy nu
dus hemelyc varet onder iu
die koninck lot zeide gy sultet weten
gy siet wel dat die sennen hebben beseten
al onse lande wyde ende syde mede
ende doen ons grote pijnlichede
ende verderven die kerstenheit secgic iu
ende mochtewy enegen raet hebben nu
dat wy se verdreven dat waer ons goet
gy wetet wael ende sijt mede vroet
dat wy se niet en konnen verdryven mede
want wy hebbens ons twewerf pijnt gerede
ende en halp ons niet een twint
wat dunket iu best dat men begint
ic hebbe genomen van desen doene
een perlement van den koninck clarioene
ende tegen den koninck metten c ridders met
in onser vrouwen dage dat wet
in speltmaent ende oec mede
so sullen komen dan ter stede
alle dander prinsen ombe dat
tote aronsteel in die stat
ende daer nemen enen raet daer wy
die sennen mogen verdriven by
doe zeide dhertoge by gode here
ons en lettet negeen dinc mere
dan onse sonden die wy hebben gedaen
an den koninck artur sonder waen
want sint dat wy tegen hem orlogen
sijn die sennen int lant getogen
ende met minen wille so sullewy
an den koninck artur versoenen daerby
ende doen dat wy sculdech sijn nu
hem te doene want ic secget iu
sint dat hi gesacreert koninck es
ende datten die biscop na des
entie paepscap ende tgemene volc met
gekoren hebben ende oec dat wet
dat die van bonewic ende van gaunes
met hem sijn sone hebben wy des
engene macht dat wy hem niet
connen gescaden ocht ontsetten iet
hebdy dit gepryset zeide die koninck lot
ja ic zeide hi also helpe my god
so salt te hant versoenet sijn zeide hy
tuscen hem ende iu ende my
want ic en heles iu niet ter stede
ic ben versoent ende sijn vrient mede
als die hem vorwaert mesdoet van al
dat hi my dat mede doen sal
hoe zeide dhertoge sijdy versoent dan
ja ic zeide hy by sente jan
ende hoe es dat daertoe komen
doe ginc hem die koninck lot nomen
ende zeide hem al die gescienesse daer
dat hem gesciet was vorwaer
ende hoe sine kinder van hem gesceden waren
ende haer moeder gevaen hadde daernare
ende hoe hi daertoe bedwongen was
van gawine sinen sone sijt seker das
dat hi wart koninck arturs man
ende aldus telde hijt al daeran
doe spraken si voert sovele daer
dat dhertoge gelovede daernaer
dat hi taronsteel soude komen
oec hebbensi an hem vernomen
dat die vrede vermyddes hem niet blyven sal
van den koninck artur groet ende smal
doe si lange gesproken hadden daer
gingen die heren slapen naer
ende sliepen toten dage toe
doent dach was stondensi op alsoe
ende gingen messe horen saen
ende doe die messe was gedaen
zeide die koninck lot an den hertoge mede
dat waer goet dat wy senden ter stede
an koninck uriens ende an ko anguissant
an koninck ventres ende an ko tradeliant
ende baden hem van onser wegen tsamen
datsi in onser vrouwen dage quamen
in september taronsteel gereet
ende dat wy daer sullen sijn god weet
ende datsi tegen ons komen hoe dat gaet
dit dochte den hertoge een goet raet
ende men nam boden die waren snel
die die boetscap daden wel
an al die heren datsi daernaer
alle geloveden te komene daer
ende alle dese wile dat die boden waren
die bodescap te doene so es gevaren
die koninck lot met sinen kindren nu
van cambenic dat secgic iu
ende dhertoge voer met hem wtwaert
den wech sprekende metter vaert
ende doe keerdi weder ende ginc hem bereiden
alse den koninck te volgene sonder beiden
entie koninck hielt sinen wech na des
rechte den wech te norgales
daer lagensi ene nacht alsoe
des andren dages stondensi op vroe
ende reden so lange datsi quamen thant
taronsteel in scotlant
daer lagen si doe twe dage tsamen
eer daer ienege prinsen quamen
ende daden hem te gemake daer
doe quamen die prinsen alle naer
ende gingen te rade daer ter stede
ende heer gawein die daer was mede
sprac dat woert aldaer ter stat
want des hem sijn vader die koninck bat
gy heren zeide hi wy sijn hier gesent
van des koninck arturs wegen omtrent
daer wy mede sijn nu ter stede
die iu ontbiedet ende biddet mede
dat gy sine vrient sult sijn openbaer
want hi gerne duwe waer
ende dat gy hem vrede gevet nu
thent te kerstavende des biddewy iu
in der manieren dat wy die senen
mochten verdryven onder ons gemene
uten lande ende gave god ons sege
dat wyse konden verdriven enwege
conde men die soene gemaken dan
dat gy daerna versoendet dan
des es gegeven nu ten stonden
dat gewin datsi van allen sonden
ende van mesdaet sullen fijn
quyte wesen die daer ten stryde sijn
alle die prinsen hebben wale
vernomen mijnsheren gawyns tale
doe vragedensi den koninck lot sonder beiden
wat hi tesen dingen zeide
die koninck lot zeide het en wart nie ere
meerre doget ontboden van enen here
wetet wel dat ics niet en secge daerby
ombedat ic sijn geswoerne man sy
want also lange als gy hebbet nu
tegen hem geweest es dat mesvallen iu
entie sennen en waren oec niet
in dat lant komen nembermere iet
haddewy wael overeen gedragen
ende oec hebbewy gehat dese plagen
ombe onse sonden die wy hebben gedaen
hoe zeide die koninck uriens saen
zijdy arturs man worden nu
so hebdy ontrouwecheit gedaen secgic iu
want gy haddet met ons gesworen mede
doe zeide die koninck lot ter stede
ic ben niet ongetrouwe hiermet
want ic dades mijns ondankes dat wet
ende op dien dat icken iu node
meest gescadet meende hebben by gode
so dadic hem manscap na datgone
ende dat dade my al gawyn mijn sone
doe telde hi hem sine gescienesse al
die hem gesciede groet ende smal
doe die prinsen verstonden nadas
hoe dat met hem gevaren was
zeidensi dat hine mochte niet el
daer waren die wouden dat hem gesciet wel
ware gelijc dat hem gesciet was
doe spraken si so lange nadas
datsi te rade worden daer
datsi vrede gaven daernaer
ende gawyn hevet haer trouwe ontfaen
vasten vrede thoudene sonder waen
doe zeide hi hem den dach daer sciere
te komene in den plein van salesbiere
maer si zeiden hem als die sennen waren
gesconfiert dat hem daernare
die koninck artur tegen hem dade voert
doen heer gawyn hoerde dese woert
zeide hi hem allen openbare
gy barone nu horet hare
als dat komet dat gy hem arch wilt doen
ic sal dan hebben sulc ware soen
dat hi des te rechte niet met allen
te doene sal hebben met iu allen
ende dat dreget hem sulc oec mede
die noch blyde sal sijn by myner waerhede
dat hi sijn gemoede sal verkrygen mogen
som die prinsen hierombe lachende togen
van quaetheit meer dan van ander dinc
maer van den hondert riddren die koninck
niet en dregede daer ter stat
hi zeide hi soude komen nadat
talrehelegen messe dat daer komet sciere
met al sijnre macht te salesbiere
daerna zeide elc prinse alsoe
mettesen namen si orlof doe
ende voeren thoren landewaert
ende gereiden hem vaste metter vaert
tegent orloge dat komen sal
nu swige ic van desen heren al
ende sal iu voert secgen ter ure
van den koninck arture
daventuer secget hier ter stede
dat artur ende sijn wijf mede
leiden een goet leven nadas
sint dat van daer gesceden was
die koninck lot ende sine kinder mede
die hem nu ontboden ter stede
dat die vrede genomen waer
des was die koninck blyde daer
ende doe die boetscap komen was
des andren dages vro nadas
doe die dach was opgegaen
was sagrimor opgestaen
ende galescins ende dodinas
van garloth sijt seker das
entese wel gewapent waren
ende wouden in den bosce spelen varen
ombe aventure te soekene daer
doesi in den foreest quamen daernaer
hoerdensi die vogelyne singen
datsi verblyden van dien dingen
ende bander syden waren drie ridder mede
van der tafelronden wtgereden ter stede
ende waren met andren wapenen openbaer
gewapent dan metten horen daer
ombedatsi niet en wouden sijn bekent
ende reden in den bosc om dat gent
ocht si der koninginnen ridder iet vinden souden
ombedatsise gerne proeven wouden
dene was agradein lias broeder
des roden van vader ende van moeder
die sint den koninck artur vorwaer
orlogede dicke ende menech iaer
alse iu dit boec sal secgen hierna
dander was morian alsic versta
entie derde was signoras
die een herde goet ridder was
dese voeren in den foreest ter stede
wantsi hadden dicke horen secgen mede
dat waer dwout van aventuren
doe quamensi gereden ter uren
daer vier wegesceden stonden doe
daer sciedensi hem nu alsoe
ende elc es enen wech gereden
bindat si sijn in desen steden
was merlijn tote blasise komen
diene wel ontfinc hebbic vernomen
ende dade hem grote feeste daer
doe zeide hi blasise daernaer
dat vrede waer nu ter ure
van den prinsen enten koninck arture
ende datsi alle vergaderen souden
opten plein van salesbiere met gewoude
tegen die sennen doe vragedi daer
blasys merlyne daernaer
ocht si liede genoech hebben nu
neen si sprac merlijn secgic iu
maer dese sullen hem thelpe komen
die van carmelide hebbic vernomen
entie van kleine bertanien met
entie van lambale dat wet
dat des koninck amans was
dat gosegose hielt lange vordas
ende als die koninck artur wel sal varen
so willic halen sonder sparen
des koninck bans liede gereet
ende bohortes liede god weet
ende salse alle doen komen sciere
in den plein van salesbiere
ende oec sullen daer van meneger stede
liede komen ombe haer sonden mede
ende oec mede ic wil gy dat wet
ombe der heleger kerken wet
ende men sach nie so groten strijt
alse daer sal sijn des seker sijt
entie kerstene en verdriven nembermeer
die sennen die barone en sijn eer
versoent tegen den koninck artuer
doe zeide blasys tot merline tier uer
lieve merlyn ic weet wel omtrint
van ener joncfrouwen die gy mint
daer die prophecie op vallen sal
die gy my hier vorgesecht hebbet al
daerby lieve merlijn hoedet iu
van der wolvinnen die binden sal nu
den lewe want ic ontsiet herde sere
merlijn zeide doe by onsen here
het naket den tyden dat moet gescien
doe zeide hi tot blasise mettien
maket iu dese letter so suldy al
weten hoe men daermede sal
mogen varen ende hi makedese doe
entese letteren begonnen alsoe
dit sijn daventuren van den lande
die begonden als ict bekande
by den wonderliken lewe al
entiegene die se scoren sal
moet sijn koninges kint ende koninginnen mede
ende moet hebben renechede
ende daertoe sijn die beste ridder met
die in der werlt es dat wet
ende dus dade hi vele letteren maken
ende sloechse an den crucen na der saken
die an den wege stonden daer
daer daventure soude gescien naer
entie letteren en mochte nieman afdoen
dan diegene dieselve baroen
die daventure tinde sal bringen
ombe dit varen te willeger tien dingen
die ridder daventure te soeken met
aldus wert bedwongen die lewe dat wet
hoe zeide blasys en kan ic daer anders iet
toe gedoen  neen gy niet
zeide merlijn doen ende nadien
vragede hi ocht hijt soude mogen sien
ja gy zeide hi ende dander wonder mede
doe nam merlijn die brieve ter stede
die blasys hadde gescreven daer
ende nam an hem orlof naer
ende sette die brieve an die cruce mettien
derwaert daventure soude gescien
danen voer hi in bertanien clene
tote leoncen ende tote phariene
die hem grote feeste daden daer
ende si vrageden hem daernaer
ic ben komen zeide hi ombe iu
gy moet varen te salesbiere nu
over die zee met also vele lieden
als gy bede wt moget gebieden
daer suldy vinden menegerhande tale
van menegen lande secgic iu wale
ende daer suldy over ene syde logieren
ende niet trecken in negener manieren
vor dat ic wederkome tot iu daer
ende doet ember maken vorwaer
iu grote banier wit ende mede
een roet cruce in mydden ter stede
sonder meer enege ander dinge
ende alle die prinsen sonderlinge
sullen hebben dusdane baniere vorwaer
ende dene en sal van den andren niet weten daer
datsise aldus sullen voeren te dien
ende grote betekenesse sal daeraf gescien
ende leonce ende pharien zeiden doe
datsi gerne souden doen alsoe
ende doe vragede leonce also houde
wie haer lant nu hoeden soude
merlijn zeide doe lambiges
phariens neve sijt seker des
ende banys graciaens neve dat wet
ende gy sult dat volc leiden met
ende graciaen ende anthiomes
ende phariens mede ende dyones
ende onthout alle diegene mede
die gy om penninge vint ter stede
sy seiden si soudent wel doen god weet
doe nam merlijn orlof gereet
ende voer te nimianen mede
die hem grote feeste dede
entese joncfrouwe mynde hi so sere nu
dat hi haer leerde secgic iu
al datsi woude ende danen voer hi
in dlant van lambane ic secget iu vry
dat was dat lant dat die koninck bohoert
an den koninck amant wan ende voert
sine liede dade werden koninck arturs man
te carmelide voer hi dan
ende dade sine boetscap hem allen daer
van des koninck arturs wegen vorwaer
ende hem allen beval hi ter stede
datsi ene witte banier brachten mede
ende een roet cruce in midden al
ende merlijn beval doe nabunal
die drossate was van koninck amans lant
dat gosegosen was komen thant
want hi koninck amans sone was
dat hi vergaderde sijn volc nadas
ende hise leide te salesbiere
gosegosen bat hi des oec sciere
hy zeide dat hi dat gerne soude doen
hi was een herde vroem baroen
ende hi hadde oec sere gemynt vordas
jenovren die arturs wijf nu was
ende haddese gerne te wyve gehat mede
hadde hi ridder gewesen ende oec ter stede
was dat belet omdat sijn vader alsoe
orlogede iegen horen vader doe
oec haddene die koninginne daeran
liever dan enegen andren man
al die wile datsi ioncfrouwe was
ende dickewile hadde dene den andren vordas
boden onder hem daer mede gesent
alse dat dene den ander ment
dese gosegoes ende nabunal mede
sijn drossate gereiden hem alle bede
met horen lieden herde sciere
ende voeren in den plein van salesbiere
ende leonce ende pharien mede
die nu oec bereit sijn ter stede
ende graciaen ende anthiomes
dese hadden veertichdusent man nades
ende doen die tijt was trocken si ter stede
ende voeren over die zee oec mede
ende quamen te salesbiere gevaren
daer die tien princen komen waren
met al den volke datsi verkrigen konden
ende merlijn was bindien stonden
doe hi sine boetscap hadde gedaen
toten koninck artur gereden saen
ende opten selven dach hebbic vereest
dat die ses ridder voeren in den foreest
ombe aventure als gy mochtet horen
in den boec lesen hiervoren
ende doe merlijn vor den koninck quam gaen
wart hem grote feeste gedaen
entie koninck dade hem neven hem sitten doe
doe sprac merlijn den koninck toe
dat hi sine liede ontbode al
die hi konde hebben groet ende smal
want gyne hebbet geen letten sonder waen
ende weet dat den orber wel wert gedaen
die koninck lot ende oec sijn broeder mede
van verren lande ende van meneger stede
hebben liede getrocken ombe komene daer
doe vragede die koninck artur naer
wat liede dat daer nu quamen
merlijn zeide daer komen tsamen
tien prinsen met al hoerre macht
ende daer sullen komen met hoerre cracht
koninck bans liede ende sijns broeder mede
doe vragedem die koninck ban ter stede
by wien dese dinge sijn gedaen
merlijn zeide by my sonder waen
ic hebbet leoncen ende phariene geheten
oec hebbensi veertichdusent man op geseten
des waren die twe koninge blyde
oec zeide hi ten koninge artur tien tyden
dat daer soude komen nabunal also wale
uten koninckrike van lambale
daer die koninck amant here af was
dien die koninck bohoert doet sloech vordas
ende gosegoes sijn sone komet mede nades
die noch niet ridder en es
ende iu komet die macht van carmelide
die cleodalis nu brenget ten tyden
entie koninck leodegan en komet niet
maer die ridderscap komet  nu besiet
dat gy my wel loent dese dinc
merlijn zeide doe die koninck
ik en weet wat lone hier geven iu
maer ic wil dat gy vorwaert nu
al heer sijt over mijn lant
want overmiddes iu lye ic wel te hant
dat ic here ben worden gerede
here zeide doe merlijn ter stede
waerna saechdy doe ic hier in quam nu
merlijn zeide hy dat secgic iu
ic sach na drien riddren die hier leden
ende in genen wout vor ons reden
wety iet wie si sijn ter stonden
dat sijn drie ridder van der tafelronden
zeide merlijn entie om grote doerheden
nu ten woude sijn gereden
ic secget iu oec dat si nie so wale
soccoers hadden te doene tenen male
alsi sullen eer si wederkomen
doe die koninck dit hevet vernomen
vragedi merline wie si waren
ende merlijn zeide doe here twaren
dene es aggravadein sijt seker das
dander moriaval ende signoras
ende si sullen in den woude vinden nu
der koninginnen ridder drie secgic iu
diese op sullen lopen daer
nu sendet hem haestelic ieman naer
die se scede eer si doet bliven
want dene soude den andren ontliven
help zeide die koninck wie mach daer ryden
die koninginne zeide doe ten tyden
heer ywen ende keye ende griflet
merlijn zeide gy ne moget niet bet
doen dan die koninginne secht ter stede
men riepse ende dade se wapenen mede
ende merlijn wijsde hem waer dat sy
ryden souden voert zeide hy
gy sult varen ten iersten cruce toe
in den foreest ende daerby alsoe
suldy vinden ses ridder vechtende mede
entie suldy sceden ter stede
doe haestensi hem ende reden daernaer
ten crucewaert maer wet vorwaer
sine komen daer nember so saen
men en sal daer menegen slach eer slaen
ende alle die wyle datsi dus reden
so sal ic iu secgen voert ter steden
van der koninginnen riddren die nu quamen
in den foreest daer si vernamen
enen sconen plein daer beeten sy
ombe hem daer iet te rastene by
doe zeide galescins gave god mede
dat heer gawyn ende sine broeder ter stede
hier waren so soudewy varen sien
die sennen dodinas zeide mettien
daer te vaerne en waer niet goet
want daer menech pas tuscen stoet
dat herde quaet te wanderne waer
bindien datsi spraken daer
quamen die ridder van der tafelronden
ende ontlicsenden van wapenen tien stonden
ombedat mense niet kennen soude
ende sagrimor vragede also houde
sinen gesellen ochtsise kenden iet
ende si antworden neen si niet
doe zeide thant aggravadein
ic sie drie ridder op genen plein
daer my leet af waer nu
behieldensi haer orse secgic iu
doe zeide moriaval tier ueren
hi zouder een met hem vueren
enter koninginnen ridder saten op daer
ende setten haer helme op daernaer
ende reden enwech want sine wouden niet
negeen quaet doet nieman iet
hine begondes an hem ierstwerf dan
entie van der tafelronden riepen hem an
aldus en suldy ons niet ontryden
gy moet ember joesteren nu ten tyden
ocht gy moet iu perde ons geven
dus moechdy keren behouden iu leven
hoe zeide sagrimor sijdy rovers dan
dat gy ons aldus spreket an
ic wane nochtan dat gy des niet vele
te beter sout hebben dat gy in desen spele
op ons sult winnen so hoet iu mede
want wy ontsecgen iu hier vrede
dit zeiden die ridder van der tafelronden
doe reet dene opten andren tien stonden
ende braken haer glavien mede
doe worden daer neder gesteken ter stede
die ridder alle drie van der tafelronden
enter koninginnen ridder beeten tien stonden
ende gingen vechten op hem te voet
dus stredensi op hem met groten overmoet
van primetijt toter nonen toe
enter koninginnen ridder wonnen doe
dat velt opten andren daernaer
ende en waer niet gekomen daer
heer ywen ende sine gesellen tien stonden
die ridder van der tafelronden
waren daer doet bleven ter stede
heer ywen ende keye ende griflet mede
sagen die van der tafelronden nu
so sere tonder secgic iu
datsi niet en konde geduren
doe riep mijnheer ywen tier uren
des es genoech ic kome hare
ombe borge te werden doe sach daernare
sagrimor ende kende ywene saen
doe zeide hi here sonder waen
ic soude meer dor iu laten god weet
doe beete mijnheer ywen gereet
ende scietse daer ende scout se seer
ende zeide gy doet iu selven groet onneer
dat gy dese dinc nu doet
hoe zeide sagrimor dochte iu goet
dat wy hem onse orse laten nemen
dat ne moete god nember getemen
dat wy ons sullen laten roven
daer wy dat ember keren mogen
ende hoe soudewy vor ieman dorren komen
ocht men ons onse orse hadde genomen
oec soude hi oevele dorren verweren
sijns gesellen diene soude sceren
die sijns selves niet weren en dorste
doe zeide heer ywen sonder vorste
by gode here sine dadent in gere felhede
wie sijn si dan zeide galescins mede
dat sijn die ridder van der tafelronden
doe nande hi se alle drie tien stonden
by gode zeide griflet so dadensi quaet
ende onhovescheit ende overdaet
want si ons wel kenden openbaer
ende wy hem niet wetet vorwaer
wantsi ontlicsent waren nu
laet varen dese tale biddic iu
zeide heer ywen ende sit op ter vaert
ende laet ons varen te hovewaert
doe saten si alle op tien stonden
entie ridder van der tafelronden
waren serech ende daertoe mede
waren si sere gequetset ter stede
ende onderwegen verspracse daer
mijnheer ywen ende zeide daernaer
dat was ene fine gechede
datsi hadden begonnen ter stede
laet varen zeide keye tien stonden
een anderwerf sullen die van der tafelronden
varen wreken them gereet
doe loechen si alle god weet
dus voeren si te logres in die stat
entie gewonde ridder voeren nadat
in haer herberge ende ontwapenden hem daer
ende daden hem te gemake naer
wantsi hadden des wel te doene nu
ende dander voeren te hove secgic iu
daer si den koninck entie koninginne vonden
ende merlijn staende noch tien stonden
enten koninck ban die ombe die saken
vor den veinstren stonden ende spraken
tegen merlyne ende van menegen dingen
entie ses ridder die gingen
hem ontwapenen daernaer
ende doesi ontwapent waren daer
quam heer ywein vor den koninck
ende vor die koninginne na die dinc
entie koninginne vragede hem twaren
hoe in den bosce nu waer gevaren
vrouwe zeide hi ic salt secgen iu
doe telde hi dat vor den drien koningen nu
ende vor merlyne hoe hi daer vant
drie tegen drie vechtende thant
ende zeide hoese keye bescermde daer
doe loechensi alle sere daernaer
want die koninck artur was erre des
wety waerombe dese onminne es
zeide merlijn toten koninge doe
neen ic zeide hi ic secget iu alsoe
waerombe datsi komen es nu
dat es van nyde secgic iu
ombedat denen beter willen sijn mede
dan dander om dese nydichede
proeven si hem wet vorwaer
doe vragedensi onder hem daernaer
welc die beste waer ter stede
van al der koninginnen riddren mede
die koninginne zeide dat sijn al haer ridder ter stonden
want die ridder van der tafelronden
brachtesi met haer in dat lant
doe zeide die koninck ban te hant
die beste ridder dat es gawijn
hi es goet te kennen fijn
doe zeidensi alle dat waer waer
die koninck artur zeide daernaer
tierst dat gawyn quame in dat lant
hi zoudene geselle maken thant
metten heren van der tafelronden
merlijn zeide gy sult beiden ten stonden
dat die sennen verdreven sullen wesen
doe lieten si hare tale van desen
ende gingen eten ende na slapen
entes andren dages sende knapen
die koninck artur al sijn lant duer
ende dade gebieden terselver uer
al diegene die wapene mochten dragen
datsi thant na dien dagen
quamen in den plein van salesbiere
dus daden die boden die boetscap sciere
in al dat lant wyde ende syde
ende binnen desen selven tyden
leide merlijn die drie koninge
toten drien riddren die daer niewelinge
gewondet lagen in der stat
ende doesi daer quamen nadat
scout se die koninck artur sere secgic iu
ombe haer doerheit die si daden nu
si zeiden sine kondens hem onthouden niet
ende hoe dat toequam dit verdriet
entie wyle datsi dat deden
en kondensy hem niet gehoeden ter steden
doe sende die koninck ombe sine meester daer
die zeiden doe datsise daernaer
binnen achte dagen sullen genesen
doe beval hise te gode na desen
ende hiet datsi hem volgeden tien tyden
ten iersten datsi mochten ryden
dus sciet die koninck van hem ende quam
in die sale daer hi vernam
vele ridder die gerne hadden nu
enen tornoy gemaket secgic iu
ombedat heer gawyn daer niet en was
si hadden gerne gewroken sijt seker das
haer gesellen die gequetset waren
doe zeide die koninginne daernare
dat nembermeer en sal gescien
datsi ondertuscen sullen nadien
tornieren dene tegen den andren nu
by der trouwen die ic ben sculdech iu
ende mynen here den koninck mede
zeiden die ridder doe ter stede
so woudensi dat nu laten voertan
sint dat haer leet waer dan
daerna geboet die koninck sonder waen
hem allen datsi hem bereiden saen
want hi wil varen sciere
ten pleinewaert van salesbiere
doe bereidensi hem alle metter vaert
entes andren dages trocken si derwaert
entie koninck artur entie koninginne met
entie koninck ban ende sijn broeder dat wet
entie ridder van der tafelronden
ende al dander ridder ter stonden
volgeden hem ende reden te samen
so lange datsi te salesbiere quamen
daer sloegensi haer getelt alle sciere
by ener herde sconer riviere
ende keye hadde dat groete teken bracht
dat al wit was an enen scacht
ende een roet cruce daerin mede
enten drake daeronder ter stede
also woudet merlijn sijt seker das
doe die koninck artur gelogiert was
quamen hem liede in allen sinnen toe
entie nyemaer die ember alsoe
vor den manne lopet wyde ende syde
si quam onder die sennen nu ten tyden
die spiere die zeiden dat die bertoene al
te salesbiere waren groet ende smal
ende menech ander prince mede
maer sine wisten niet gerede
waerhenen datsi wouden varen
die koninck hargodabrant ontboet daernare
die negentien koninge vor hem nadat
die clarence hadden belegen die stat
ende zeide dat hi hadde vernomen
dat die kerstene waren gekomen
in den plein van salesbiere ende datsy
hem daden gaderen ende daerby
so es goet dat wy ons wachten
beide by dagen ende by nachten
datsy op ons niet en komen nadien
wy ne sijn daertegen wel vorsien
ende als men metten onsen vorder vaert
datsi dan varen so wel bewaert
ende oec met so menegen man
datsi nieman ontsien daeran
an desen raet hieldensi hem daer
ende elc voer tsinen tenten naer
ende geboden horen lieden na desen
datsi nach tende dach gereet souden wesen
tegen haer viande ochtsi iet quamen
datsi bereit waren te samen
ende dit dadensi weten den sennen thant
werwaert datsi lagen in dat lant
ende ontbodense datsi quamen daer
entie vor windeberes lagen vorwaer
ontbodensi alle wyde ende syde
datsi tot hem quamen tien tyden
ende si dadent dus quamenre daer
vor clarence sovele daernaer
datsi vijf mylen in dien dagen
alle ombe die stat lanc lagen
nu swiget dit boec van desen
ende sal iu van den kerstenen lesen
daventure secht hier nu sciere
dat in den plein te salesbiere
alle die princen vergaderen nu
dierste daeraf dat secgic iu
dat was dhertoge escan wetic
die hertoge was van cambenic
die daer brachte negendusent man
wel gewapent ende vrome daeran
daerna quam tradeliant
van cornuale al te hant
ende brachte elve dusent man doen
daerna quam die koninck clarioen
met achte dusent man ende hy
brachte ene witte baniere daerby
en een roet cruce daer ter stede
ende so daden alle dandren mede
ende hi logierde by den koninck daer
van den hondert riddren wet vorwaer
daerna quam die koninck beliant
met tiendusent riddren te hant
daer na quam die koninck carados tien stonden
die geselle was van der tafelronden
maer sint dat die twist ierst began
en woude hi niet komen onder arturs man
hi brachte tiendusent man na des
doe quam die koninck brangores kere
die daer quam om onsen here
ombedat hi den heidenen woude doen
ende brachte met hem tien dusent man
doe quam minoras daeran
des koninges drossate van driende
dien die koninck lac daer sende
ombedat perdoen te beiagen hoe dat gaet
dat wtgegeven hadde die legaet
van godeshalven overal in dlant
ende hi brachte met hem sij iu bekant
sevendusent man die vrome waren
daerna quam koninck pelles drossate gevaren
met sesdusent man die hi daer
ombe den wille godes sende ende naer
quam koninck pellinors drossate met
dien die koninck sende dat wet
met sesdusent man om god vorwaer
doe quam des koninck aleins drossate daer
met sesdusent man die hi ter stede
sende ombe god doe quam mede
galaat der gigantinnen sone
van den verren eilande was diegone
hi brachte ombe gode tien dusent man
daerna quam saen agigner an
die clamadens drossate was
met vijfdusent man sijt seker das
ende doe dese ses prinsen alle waren
gelogiert die ombe gode quamen ge varen
doe gingen die tien baroene
telken princen na desen doene
ende festierdense ende dankeden hem sere
datsi daer komen waren ende oec mere
ombe haer lant te helpen verweren
ende doe komen waren al dese heren
doe quam die koninck cleolas
met sevendusent man sijt seker das
daerna quam dhertoge belias
met sevendusent man als ict las
doe quam daerna marganores
die des koninges drossaet van sorelois es
met sevendusent man ende alle dese
quamen ombe gode daer ic af lese
doe quam merlijn tarture den koninck
ende zeide tot hem na dese dinc
nu besie koninck artur edel ende vry
wat god hier gedaen hevet doer dy
die iu gesant hevet ter stede
ombe iu te helpene entie kerstenhede
so scoen soccoers te recht suldy
hem danken ende loven waer datsy
die koninck antwoerde alse wy dat weten
god zeide hi en hevet niet vergeten
sijns sondaers dat scijnt wel an my
vor ende na waer dat oec sy
hevet hy by my gestaen in scijn
des moete hy dusentvout gedanket sijn
ende noch sal hy by my staen
des gelovic vaste sonder waen
want ic my altemale in sine genade
sette van allen dingen vro ende spade
ende bydien dat hy behoude mede
myne siele ende lichame telker stede
merlijn zeide den gueden gelove dien gy
altoes hebbet sal iu staen by
ende ic radiu dat gy ember mere
in uwen gelove voert vast blivet here
ende dat sal iu overal doen verwynnen
merlijn zeide hi dat moete god kinnen
dat ic gode nembermeer af en ga
hoe dat met my met anxte sta
here zeide doe echt merlijn nu moety
besien in wat manieren dat gy
dese princen die hier sijn komen
hoe gy dese nu sult begomen
die koninck zeide ic sal werken by iu
want sonder uwen raet dat wetet nu
en soudic des wel niet kunnen bestaen
here zeide merlijn gy sult nu gaen
ten groten heren die hier ter stede
comen sijn ende danken hem mede
van den groten troeste dat sy iu
bracht hebben ende sonderlinge danket nu
dengenen die iu man niet en sijn
ende god en dade nie zeide merlijn
negenen prince so vele eren met
die ie in die werlt quam dat wet
dat hi so vele goede liede hadde mede
alse hier vergadert sijn ter stede
no nember meer en komet daerna nu
so menech goet man secgic iu
in desen plein no hier omtrint
dan alse doet sal slaen dat kint
den vader entie vader tkint mede
ende dat sal sijn op dese selve stede
ende dan sal dlant van bertanien al
sonder haer ende hem bliven groet ende smal
ende nembermeer en wert die scade verstoert
ende opten selven dach oec voert
sullen alle byscope in rouwe verkeren
dat en sal sijn geen wonder daer die heren
ende so menech edel baroen
horen inde sullen doen
ende ic secget iu oec sijt seker das
dat nie so grote batalie en was
alse dese sal sijn nu ter stede
doe die koninck dit hoerde mede
dat die vader tkint doet soude slaen
ende tkint den vader doe dachte hi saen
op dese dinc ende wart verseert
hierombe ende sere verveert
ombedat dlant sonder oer solde meer
bliven voert ende sonder heer
doe bat hi merlyne vriendelic saen
dat hi hem dese dinc dade verstaen
claerlyc want hijt gerne wiste nu
merlijn zeide here ic secget iu
iu ne staet des te weten nembermeer
dan van den libarde daer ic af zeide eer
die sonder crone sal wesen
ende met hem sal bringen na desen
drie lewen entie derde en sal
niet gecroent sijn ende daer al
sullen die drie doet slaen ter stede
dat quade geslachte van logres mede
niet meer en vraget my zeide hi doe
maer vaert ten baronen voert alsoe
als ic iu gesecht hebbe gerne zeide hy
doe sat hi op ende nam hem by
den koninck bohort enten koninck ban
ende sagrimor ende keyen voertan
ende ywene den groten ende gaheries
ende galescins ende garies
met desen voer die koninck artur nu
van tenten te tenten secgic iu
ende dankede elken prince nadas
sonderlinge dat hi daer komen was
ende al die wile dat artur dit dede
sal ic iu secgen voert ter stede
van den koninck lot die hadde nu
die princen vergadert als ic zeide iu
ende als die princen komen waren
te salesbiere sijnsi daernare
in des koninck lottes tenten komen mede
ende vergaderden daer alle ter stede
daer dade dene den andren feeste groet
doe gingen daer sitten die genoet
op ene coetse rike ende diere
doe si daer saten in der manieren
ende spraken daerna saen
quam merlijn onder hem gegaen
ende alsine sagen stondensi op aldaer
ende hietene wellekomen daernaer
hi dankedes hem ende zeide ter stede
god die overal macht hevet mede
moete hier geven sine macht nu
die sennen te verdriven onder iu
die iu hier groten scade doen
by god zeiden die baroen
die scade es groet nu van desen
ende hi soude noch meerre wesen
en dade dat scone soccoers mede
dat ons god gesent hevet ter stede
van goeden lieden die hier sijn komen
ombe onsen here hebbic vernomen
des zijdy hem sculdech te danken nu
zeide merlijn oec secgie iu
dat gy onder iu een groet orloge
inden sult met uwen vermogen
ja opdat wy alle waren ter stede
van ener partie die hier sijn mede
ende anders salt oevele vorwaert gaen
ende ene goede sake waert sonder waen
ons allen dat die vrede ter ure
gemaket waer tuscen iu ende arture
die onser aller here oec es
wy soudens te meer ontsien dordes
doe sprac daertoe die koninck lot
gy heren zeidi also helpe my god
merlijn hevet wel gesecht openbaer
want iu eerlyc die vrede waer
in gode enter werlt mede
ende nembermeer in gener stede
en accordeerdy also eerlyc secgic iu
die koninck uriens verhief hem nu
van erren moede ende zeide daerby
hoe duvel heer koninck wat segdy
wy hebben enen vrede gegeven
thent dat die sennen sijn verdreven
ende alsi verdreven waren vortan
soudewy doen dat ons goet dochte dan
ende gy sult ons met andren dingen
met uwer talen hiertoe bringen
overmyddes my en doe ic des twint
ic en weet niet wat dander sullen doen omtrint
maer dadensi dat ic soude secgen daernare
datsi alle menedech waren
in trouwen zeide die koninck ventres
ic en make nembermeer vrede nades
dat en sij overmyddes iu ende dander mede
dus zeidensi alle doen ter stede
des die koninck lot herde erre was
maer hi sweech ende nadas
sprac merlijn gy heren ic secget iu
die bolgenscap en waer niet goet nu
ende al die wile datsi spraken
op ende neder van desen saken
quam die koninck artur entie koninck ban
entie koninck bohort ter tenten an
daer die prinsen metten koninck lot waren
entie koninck lot spranc op twaren
doe hi den koninck artur sach daer
ende zeide gy heren siet hier vorwaer
minen here den koninck artuer
doe sprongensi alle op ter uer
ombedat hi koninck was maer wet
dat hi se eer alle gegroet hadde met
eer si daer op waren gestaen
ende zeide herde vriendelike saen
wellekomen moete dese geselscap wesen
ende si antwoerden alle na desen
dat hem god moeste lonen mede
doe gingensi alle sitten ter stede
ende daer dankede hem die koninck seer
datsi daer komen waren nu meer
ombe sijnre veden wille dordat sy
die sennen verdriven sullen daerby
die groten scade hebben gedaen
der kerstenheit nu laet ons saen
tenen inde trecken ende gereiden
here zeide die koninck lot sonder beiden
daer laet merline gewerden mede
hi sal ons wysen ende wegen ter stede
dat hi ons hetet sullewy doen
doe volgedens alle die baroen
ende loedent op merline daer
doe scieden die princen daernaer
entie koninck voer te sijnre tenten doe
entie princen geleiden hem alle doe
te sijnre tenten ende keerden dan
entie koninck artur entie koninck ban
entie koninck bohort ende gawein
ende merlijn ende heer iwein
gingen tenen rade nu staen
doe zeide merlijn tot hem saen
gy heren sprac hi ic secget iu
dat heer dat hier komen es nu
hevet wel rastens te doene
nu laet rasten dese baroene
twe dage ende en maendage vroe
sullewy trecken te clarence toe
want daer al die sennen sijn sijt gewes
die lagen vor der stat te windeberes
entie diegene hadden gesconfiert
si souden dander onlange geviert
hebben sine souden sijn gevloen
nu sal ict den princen weten doen
datsi en manendage alle sijn bereet
hieran hieldensi hem doe god weet
ende alle dese wile sagen si komen sciere
heren gawyns knape elisiere
des koninck pelles sone ende zeide
tote mynen here gawine sonder beiden
here zeide hi nu biddic iu
dat gy mijn gelof doet nu
dat was alsic iu bade die sake
dat gy my ridder zoudet maken
want ic soude gerne proeven my
op dese sennen myne ridderscap vry
want ic en werde nember ridder sij iu bekant
gyne maket my ridder metterhant
doen heer gawyn dit hevet verstaen
zeide hi tot synen knape saen
lieve vrient ic salt gerne doen nu
want gy sijt des wel waert secgic iu
doe makedine des anderen dages ridder daer
met groter ere wet vorwaer
entie koninck dade hem ere lude ende stille
dor sijnre groter geboert wille
daer hi af was komen oec hadde geseit
heer gawyn van sijnre groter vromecheit
die hi hadde gedaen vordas
des dages doen hi ridder worden was
dadene artur ten etene sitten dan
tuscen hem enten koninck ban
daer wel gedient was met feesten nu
des andren dages quam merlijn secgic iu
toten koninge ende zeide hem naer
dat hi hem thant gereide daer
alse morgen te vaerne ende hoedet iu
dat gy dat nieman laet weten nu
waer gy varen sult oec suldy
waer ic vor vare volgen my
ende ic sal den princen gaen secgen mede
datsi hem gereiden ter stede
die koninck zeide merlijn doet al uwen wille
van al onsen dingen lude ende stille
ende merlijn es ten princen gegaen
ende dade hem dese dinc verstaen
die hem wapenden des morgens vroe
ende elc prince die daer was doe
dadi ene witte baniere voeren daer
ende een roet cruce daerin vorwaer
ende doesi alle bereit waren
sat merlijn op enen loifere twaren
die hoge was ende voerde mede
des koninck arturs baniere ter stede
ende reet vor al dat heer daer
ende al die heren volgeden naer
ende reet aldus te clarencewaert
so hi best konde in der vaert
dat die koninck hargodabrant
met twintech koningen belegert hevet thant
ende hi hadde gesent sine voederaren
optie twintech mile twaren
alombe die dlant sere roveden nu
ende ene partie was komen secgic iu
vor den casteel van garlot dordas
dattie beste casteel nu was
dien die koninck ventres hadde doe
ende vor desen casteel waren komen alsoe
vier koninge metten sennen daer
die vele liede hadden vorwaer
die groten roef hadden gerovet
entie van binnen des gelovet
waren wtgetogen tot hem ter stede
ombe den roef te bescuddene mede
daer blever in beiden syden vele doet
maer int inde moesten dor die noet
die van garlot den roef laten
enten castelewaert vlien utermaten
ende doe belagen si den casteel ter stat
entie vier koninge swoeren dat
datsi nembermeer en doen keer
sine hebben den casteel gewonnen eer
doe die koninginne dat gesach
dat men den casteel aldus belach
haddesi groten anxte ende vragede ter stede
den drossate wat si daer doen mochte mede
doe was haer raet datsi onder hem beden
des nachtes uten castele souden sceden
ende tenen poerteken ryden ter vaert
dat daer ginc ter rivierenwaert
ende souden op een ander hues varen
dat daer in ses mylen stont nare
dat men ten bescudde hiet doe
ombedat daer vertegier bescut was soe
van der doet so hiet hi also nu
die vrouwe ende haer drossate secgic iu
entie twe knape sonder meer in scyne
voeren wt enen poertekine
maer die sennen hadden daer
spieres geset wetet vorwaer
ombe den casteel telker stede
daer wart die vrouwe gevaen mede
entie drossate geslagen doet
ende elc knape daer ontscoet
sere gewont ende quamen gevloen
op dat heer dat merlijn geleide doen
ende doe die knape die baniere sagen
entie rode cruce daerin gewagen
wisten si wel dat kerstene waren
ende reden koenlic tot hem daernare
ende dreven groten rouwe daer
doe reet merlijn an hem daernaer
doe hi den rouwe hoerde alsoe
vragede hi wat hem ware doe
doe teldensi hoe die koninginne ter stede
van garlot gevaen es ende mede
haer drossate geslagen doet
ende van den rove die was groet
dien die sennen hadden sonder waen
welken wech varensi secget my saen
here al ter brucgen van der kautsiden toe
merlijn riep met luder stemme doe
volget my want sine sullen secgic iu
die koninginne niet en wech voeren nu
ende hi sloech sinen loifre met sporen
ende reet wat hi mochte voren
ende heer gawyn volgede hem vaste an
ende elisier entie koninck ban
ende koninck bohort ende elc hadde daer
sine batalie met hem ende daernaer
redensi so sere datsi sonder waen
den roef nu verhaelden saen
die vierdusent sennen geleiden ter stede
doe bat elisier gawine ene bede
ende zeide here ic bidde iu
dat gy my dierste joeste gevet nu
want ic en street sint niet dat ic ridder was
heer gawein zeide al lachgende nadas
by gode ic wilt gerne doen
mettien sloech wt die baroen
ende riep optie sennen gy laet hier
den roef al waerdy noch al so fier
dit hoerde dioles ende reet op hem daer
dat sijn speer brac daernaer
ende elisier stac dengenen alsoe
dat hi ter aerden doet viel doe
ende sijn speer brac ende hi nam tswaert
ende sloech koninck brandons drossate ter vaert
opten helm dat hine doe
clovede toten scouderen toe
doe zeide heer gawyn tot merlijn
onse nuwe ridder hevet in scijn
wel begonnen  gy secget waer
zeide merlijn hi salt noch hiernaer
bet doen dan hi nu hevet gedaen
doe creieerde merlijn sijn teken saen
doe sloech heer gawyn in ter stede
ende al sijn geselscap mede
daer sloegen si menegen senne doet
ende si moesten laten dor die noet
horen roef ende gingen vlien twaren
te garlotwaert daer dander waren
daer vor lach die koninck pignores
ende pincenas ende maglores
ende brames dese vier koninge mede
daden den casteel stormen ter stede
met groter cracht alse die verbolgen waren
doe sagensi komen gevloen twaren
die sennen doe lieten si daer
dat stormen wetet vorwaer
ende reden jegen diegene die quamen
ongebatalgiert altsamen
ende alsi sagen dat volc mede
dat merlijn brachte geleit ter stede
had hem wonder wanen komen mochte
also vele volkes als hi daer brochte
ende si vergaderden in hem daernaer
want si oec vele liede hadden daer
ende heer gawyn entie koninck ban
ende koninck bohort ende elisier daeran
ontfingense herde fierlyc nu
daer wart die strijt groet secgic iu
ende merlijn voer van ringe te ringe
ende riep vaert hem toe sonderlinge
ende doe die strijt alremeest was
doe riep die koninck pignoras
veertich man van sinen besten riddren daer
datsi die koninginne namen daernaer
van garlot ende voerdense te hant
toten koninck hargodabrant
die vor den stat van clarence was
dese namen die koninginne nadas
ende voerdense te clarencewaert
entie koninck pignores mettervaert
in den strijt al sloech daer neder
wat vor hem quam voert ende weder
ende dade den kerstenen scade groet
doe heer gawyn dit sach al bloet
zeide hi tot hem selven saen
levede dese lange sonder waen
hi zoude ons groten scade doen hier
dat hi dit zeide hoerde elisier
die gerne altoes by gawine was
hi horte in ende verhief nadas
sijn swaert met beiden handen doe
doe sloech hi pignores alsoe
dor den helm ende dor die coifie mede
dat hine clovede daer ter stede
toten tanden toe doe zeide merlijn
diegene hevet vrede gegeven in scijn
dit zeide hi tot heren gawine doe
heer gawyn zeide my dunket alsoe
god ende onse vrouwe moet ons mede
desen geselle behoeden ter stede
doe sloech hi in die sennen daernare
die ombe horen here droevech waren
entie koninck ban sloech oec nadas
doet den koninck pincenas
ende doe merlijn sach dat ondergingen
die sennen riep hi na dien dingen
den koninck ban ende gawine sciere gevaen
ende leoncen ende elisiere
ende zeide dat die koninginne voerden
veertich sennen tclarencewaert saen
ende verliesewy se dat zoude ons wesen
dickewerven verweten na desen
laet ons na hem nu varen mede
vaste varet voer ter stede
wy volgen iu opten voet gereet
ende merlijn die dus vor nu reet
hem volgeden hondert ridder goet
op aventure ocht hem enech gemoet
comen mochte van sennen bander syden
al die wile datsi dus henen ryden
waren die sennen die voerden nu
die koninginne van garlot secgic iu
wel twe mylen van den heer komen
ende hebben enen sconen bosc vernomen
daer ene scone fonteine stont daer
onder enen lauwerboem al ront
daer voerensi ombe hem te verkoelne
ende setten die koninginne af naer
van den paerde opten borne ter stede
ende si riep ende weende sere mede
ende makede den meesten rouwe
dien ie mochte maken ene vrouwe
ende nieman en konde haer getroesten twint
ende si riep koninck ventres omtrint
hier scedet die grote minne nu
die tuscen my es ende iu
ende en mene iu nembermeer sien
doe viel si in ommacht mettien
ende alsi weder bekomen was
trac si haer haer ende wranc nadas
haer hande so ontfermlike mede
dat den ridder ontfermede ter stede
van den rouwe die si dreef nu
bindien es komen secgic iu
heer gawyn ende hoert desen rouwe
ende zeide gy heren gy laet die vrouwe
maer wildy nu varen uwer straten
ombedat iu leet scijnt utermaten
haer verdriet so willewy iu
onbestreden laten varen nu
ende tlijf laten ontdragen na desen
opdat gyse met ons laet nu wesen
pignores drossate zeide margondes
dat hem dit die beste raet es
dat mense hem geve sonder stryden
dander zeiden te dien tyden
si souden daer eer alle blyven doet
eer sise hem gaven clene ocht groet
gy sultse geven zeide gawyn doe
ondankes iu alle ende sloech in alsoe
ende trac sijn swaert ende gaf daer
den iersten enen slach so swaer
dat hem thovet af viel mede
doe liepen hem die sennen op ter stede
maer si en hadden negeen doen daeran
haerre en was maer veertich tegen hondert man
dus blevensi daer scier alle doet
sonder margondes hi ontscoet
ende barch hem in enen hage daer
ende heer gawyn ende sine gesellen naer
gingen ter koninginnen ende troesten se sere
die vrouwe zeide doe wie zijdy here
vrouwe zeide hi ic ben gawijn na datgone
iu neve des koninck lottes sone
ende dit ander es die koninck ban
ende dit sijn onse gesellen voertan
doe was die vrouwe herde blyde
ende dankede hem sere tien tyden
datsise verloest hadden daer
si saten op een rosside daernaer
ende voeren met haer also ter vaert
wat si konden ten herewaert
dat die kerstene gesconfiert hadden nu
ende quamen vliende secgic iu
op heren gawyne ende sine gesellen mede
ende sine konden gevlien te gener stede
sine moesten ember op hem komen
dier was vijfdusent hebbic vernomen
maer brangores die koninck sijt seker des
dickewile ombe gekeert nu es
ende weerde hem herde stoutelike daer
want wie dat hem quam so naer
dat hine gerakede metten swaerde
hi moeste besoeken daer die aerde
ende als heer gawyn dit sach mede
dat hi ridderlike vacht ter stede
doe dachte hi dat een edel man sy
een koninck ochte een hertoge vry
so reet hi themwaert ende sprac doe
herde hovesclike den koninge toe
heer ridder zeide hi gy sijt vroem ende koen
zijdy hertoge ocht koninges soen
by mijnre wet zeide brangores
ic ben koninck van sassen sijt seker des
als van ere partien ende neve met
des koninck hargodabrant dat wet
dat die rikeste es die men weet
entie machtigeste oec gereet
doe antworde heer gawein ter stede
dat scijnt wel an uwer vromechede
dat gy van edelen geslachte sijt
maer waerdy kersten nu ter tijt
dat waer vrome al te groet
ende ic secge dat gerne ombedat iu doet
verlenget waer want iu doet my leet es
gy spreket my wonder zeide brangores
ic waer vry liever doet dan ic waer
een kersten man nu voert naer
daertoe suldy thant komen zeide gawein doe
ende hi trac sijn swaert alsoe
ende sloech hem dat hovet af daernaer
doe die sennen sagen dat daer
haer here doet was doe waren sy
alle sere gesconfiert daerby
ende pijnden hem sere te werene nu
maer en verstont hem niet secgic iu
want die kerstene jagedense overal
ende sloegense doet groet ende smal
des dankeden die kerstene onsen here
daerna quam gawein die sere
gevochten hadde entie koninck ban
ende merlijn ende presenteerden voertan
den koninck ventres sijn wijf ter stede
ende telden hem hoe sise bescudden mede
des was die koninck venter blide
ende dat heer reet doe ten tyden
te clarencewaert wat si konden
hier swiget dit boec ten stonden
van den koninck artur ter stede nu
ende sal van margondes secgen iu
die onder den hage verborgen lach
alsic hier vor dade gewach
nu secget daventure voert
doe margondes hevet gehoert
dat hy gawein enwech was
ende sine gesellen sat hy nadas
op sijn ors ende reet te clarencewaert
ende doen hi daer quam reet hi ter vaert
tote hargodabrande ende zeide daernare
dat die voederare gesconfiert waren
die lagen te garlot ende some doet
doe die koninck dit verstoet
was hi serech ende rouwech des
doe spranc op die koninck gondofiles
ende sprac here willic varen besien
wat daer es  ende binnendien
quam gereden simarus mede
die hem zeide aldaer ter stede
dat die voederer gesconfiert waren
entie vier koninge doet twaren
doe wart hargodabrant erre das
dat hi welna verwoedet was
ende hi viel in ommacht mede
ombe die vier koninge daer ter stede
wantsi sine naeste mage waren
ende doen hi verkomen was daernare
zeidi toten koninck gondofiles
dat hise wreken voere nades
hi zeide dit woude hi vangen an
ende nam met hem vijftichdusent man
ende makede daeraf batalien nu
in elker batalie tien dusent secgic iu
die koninck salibruen ende margoen
leiden dierste batalie doen
dhertoge lavoer entie koninck orbores
leiden dander batalie nades
die koninck grangolis ende meliadus
die koninck leiden die derde aldus
die vierde leide die koninck brandolijn
entie drossate malaquijn
entie vijfte leide gondofiles
ende sijn broeder sijt seker des
dese vijf scaren voeren mettervaert
den rechten wech te garlotwaert
thent hem ontmoete dat heer dat merlijn
tegen hem brachte geleit in scijn
by ener scoenre praierien
daer hadde merlijn gevisiert sine partien
in seven te delen oec daernaer
daer beval hi dierste scaer
den koninck venter enten hertoge escant
enten koninge tradeliant
met dertich dusent mannen mede
dander scaer geleide ter stede
die koninck lot entie koninck ban
entie koninck bohort ende oec daeran
die koninck metten c riddren god weet
met dertichdusent man gereet
galescins leide die derde dat wet
ende sijn drossate galescinans met
ende oec die koninck albas
ende dhertoge belias
dese hadden dertichdusent man
die koninck clarioen quam daeran
metter vierder scaren al
daer was mede die koninck nabunal
ende oec die koninck belinan
dese hadden dertichdusent man
die vijfte leide te dien tyden
cleodalis die drossate van carmelide
entie koninck carados mede
met dertichdusent man ter stede
die seste leide aginegeros daer
des koninck clamadens drossate vorwaer
ende koninck pelles drossate daerby
dertichdusent man hadden sy
heer gawyn ende sine broeder sijt seker des
entie koninck brangores
entie koninck lacs drossate ten stonden
entie heren van der tafelronden
waren metten koninck artuer
in sire batalie die men ter uer
niet hadde mogen tellen nu
so menich was daerin secgic iu
die seven scaren gemoeten vorwaer
die sennen iegen hem komende daer
ende als die koninck salebruen sach
die kerstene sloech hi daerin wat hi mach
ende dhertoge escant quam daer iegen
met siner batalien vreeslyc gedregen
daer wart van slagen groet geclanc
wat helpet dat ict makede lanc
die kerstene gingen hem so vreeslyc ane
ocht sise genomen hadden doet te slane
ja datter van vijftichdusent mede
maer sevendusent bleef ter stede
maer si hadden hem vercocht also
dat des menech kersten wart onvro
ende menege vrouwe gemaket mede
weduwe ende oec wesen ter stede
die onberaden bleven nades
ende doe dhertoge entie koninck gondofiles
sagen dat haer liede waren doet
voeren si te zeewaert dor die noet
die daer in twe mylen na was
doe die koninck artur gewaer wart das
volgedi hem met al sinen heer
dat hi daer hadde tot op dat meer
daer diegene twe galeyen vonden
die hem vitalie brachten tien stonden
daer sijn die sennen ingegaen
maer eer si daerin quamen sonder waen
wasser menech geslagen doet
ende verdroncken in der noet
want die scepe voeren van daer
si ne dorsten niet beiden vorwaer
ende voeren daer se daventure geleide
diese wonderlyc hier verspreide
ende doensi aldus nu waren ontreden
keerde die koninck artur ter steden
daer die strijt hadde gewesen
in enen plein sloegensi na desen
haer tenten ende daden hem te gemake
ende aten ende dronken na die sake
ende rasten hem tote des morgens vroe
doe stondensi op ende wapenden hem doe
ende voeren gereet te clarencewaert
so lange voerensi in der vaert
datsi haer tenten sagen ter ure
doe zeide merlijn toten koninck arture
here heden es die dach komen
daer een inde af wert genomen
ocht al gewonnen ocht al verloren
laet sien hoe suldy uwen toren
wreken optiegene die iu
menegen scade hebben gedaen vor nu
heden sal men sien daeran
wie met speren gesteken kan
ende wie met swaerden kan houwen
men sal heden wel scouwen
wie hier goet ridder sal wesen
daerombe biddic iu alle na desen
dat gy iu so proevet ter stede
dat tgoede lant van logres mede
sine ere niet en verliese daerby
ende gemennlic alle geloveden sy
datsi des haer macht souden doen
merlijn zeide doe vor al die baroen
ons sal goet gescien noch heden
maer ic wil dat gy nu ter steden
zeidi tot al den baronen naer
dat gy my hier gelovet openbaer
entie koninck artur te voren mede
wat ic wille te doene ter stede
si zeiden si wouden dat gerne doen
daer gaf hem sijn trouwe elc baroen
entie koninck artur dat elc soude
doen wat hi gebode ende woude
doe zeide merlijn dit es die dach in scijn
dat dlant van bertanien gedestrueert sal sijn
god en helpe ons onse here
ende onse viande en werden nembermere
verdreven gy ne hebbet gemaket ter ure
gerechte soene jegen den koninck arture
ende tes oec mijn geloef van iu
dat gy soene iegen hem maket nu
doe dit verstonden die baroene
was sulc blyde van desen doene
ende sulken wasset leet maer nochtan
hieldensi sijn geloef daeran
ende versoenden alle ter stede
ende worden arturs man oec mede
ende ontfingen haer lant daernaer
doe was grote blyscap daer
doe dit gedaen was doe redensi
te clarencewaert dat stont daerby
daer nu die sennen stormden sere
entie van binnen setten hem ter were
daer waren xl dusent man
merlijn was nu komen daeran
met sijnre banieren in die sennen doe
hi dade hem in vier syden riden toe
ende dade die tenten al slaen daer neder
overal in den heer voert ende weder
entie sennen die nu vor der stat waren
ende hieraf niet en wisten twaren
si hoerden dit gerochte ter stede
ende haer tenten vallen mede
doe wordensi verscricket saen
ende lieten haer stormen staen
ende liepen derwaert met groter gere
ende riepen haer teken alle sere
daer began die strijt sterc ende stout
daer vergaderde met groter gewout
dene in den andren naer
si braken hare spere daer
doe gingensi houwen metten swaerden
daer wart menech geslagen ter aerden
daer bleef menech doet sijt seker das
ende tegen enen kersten die daer was
so waren daer vier sennen god weet
nieman en quam daer men street
also vreeslyc als men daer dede
daer wart afgesteken ter stede
menech kersten in der noet
daer bleef oec menech senne doet
ende oec man ende paert dorhouwen
des was hargodabran in groten rouwe
ende nam een sterc speer in die hant
ende reet op cleoles te hant
den koninck die stout ende koene was
die tegen hem oec reet nadas
daer stac elc opten andren alsoe
dat haer speer braken doe
ende si sockeerden metten lichamen
datsi ter aerden vielen tsamen
metten orsen doe blevensi daer
lange licgende wet vorwaer
dattie orse op hem lagen nu
oec waren si in ommacht secgic iu
doe wart groet die batalie mede
ombe te bescuddene dheren bede
ende als die sennen vergaderden daer
entie kerstene mede daernaer
daer wart hermonteert hargodabrant
maer dusent sennen sij iu bekant
worden eer geslagen doet
enter kerstene hondert in der noet
eer si cleoles hermonteerden mede
die sinen arm brac ter stede
daer hi van den orse viel ter stat
sine liede waren droevech ombe dat
ende voerdene uten heer daernaer
doe bat hi sinen drossate daer
dat hi met sinen lieden maer
int heer rede ende haer leidesman waer
dus redensi int heer den drossate volgen
ombe haren here seer verbolgen
wantsi braken doen in den hoep
ende si sloegen enen koninck doet
si wraken so anxtelic horen here
dat mense daerombe prijsde sere
die strijt wart groet ende sorgelyc
entie kerstene dadent so wel sekerlyc
dat men daer ember af spreken sal
ende merlijn die dese batalie al
troeste ende voer hier ende daer
hy zeide gy heren nu es openbaer
die dach daert al gelecget an
nu sal men sien wie vrome es dan
ende als die ridder merlyne horen
dade hem elc nu daer te voren
ende gingen slaen daer vreeslike slage
ende als die van der stat dit sagen
datsi getroestet worden nu
trocken si alle wt secgic iu
ende sloegen in die sennen naer
ende wrachten wonder met wapene daer
maer si vonden die sennen van groter weer
ende sloegen doet menegen kersten heer
ende sine hadden niet mogen duren
en hadden die princen gedaen ter uren
die so vrome waren mede
ende so vreeslike slage sloegen ter stede
datse nieman en mochte ontstaen
ende merlijn stokedese alle saen
overal ende lietse niet geduren
hi hadde een hout ter uren
in der hant ende reet metten orse
ende dorbrac altenen die porse
ende riep so lude dat ment tier uer
horen mochte alt heer duer
heden gy heren es die dach
dat hem elc ridder proeven mach
wat hi nu waerdich mach wesen
doen die ridder hoerden van desen
ginc daer iegelyc togen sine cracht
maer so wie dat daer wel vacht
die koninck artur dadet noch also wel
want sine slage waren so fel
dat hi man ende ors mede
overmiddes clovede daer ter stede
ende heer gawyn entie van der tafelronden
entie nuwe ridder oec tien stonden
ende alle die barone dadent soe
dat hem die sennen niet meer doe
en konden geweren ende gingen vlien
daer bleven doetgeslagen mettien
alle die koninge die daer waren
met hargodabrande sonder vive twaren
dat was oriens en franxabres
ende tornicans ende trapixes
dammirael ende trebehan
ende hargodabran met dertichdusent man
dese vloen gesconfiert ende mat
ende quamen optie zee nadat
daer haer scepe stonden vorwaer
entie kerstene iagedense tote daer
ende hieldense so kort opter zee
datsi die helchte versloegen ende mee
sonder dat daer verdranc secgic iu
eersi gescepen konden nu
ende doesi gescepet waren daer
voerensi met rouwe enwech naer
ombe haer groet verlies sonder waen
datsi in den stride hadden ontfaen
nu swiget dit boec van desen
ende sal van den koninck artur lesen
ende van den princen oec ter stede
die daer waren ten stride mede
dhistorie seghet doe die seynen
verdreven waren uten pleine
dat artur logierde nadas
opten plein daer die strijt was
entie barone alle mede
doe dade die koninck artur ter stede
den baronen tgoet delen naer
datsi gewonnen hadden daer
dat des hem selven niet es bleven
ende doent al enwech was gegeven
redensi met blyscapen in die stat
daer rastensi hem vijf dage nadat
entes sesten dages sciedensi daer
ende elc prince voer tsinen lande naer
ende scieden van artur met groter eren
ende daer bleven dander heren
die koninck ban entie koninck bohoert
entie koninck lot also voert
heer gawijn entie van der tafelronden
reden metten koninck artur tien stonden
te carmelot daer si waren ontfaen
met groter feesten sonder waen
van der koninginnen jenovren sijt seker das
ende van al den volke dat daer was
doe quam merlijn ten koninck artuer
here zeidi gy hebbet nu ter uer
iu lant gesuvert van den sennen quaet
ende iu lant es in vrede dat verstaet
god zijs gelovet hondertfout
gyne dorret ontsien kracht no gewout
des moechdy wel laten varen dan
den koninck bohort enten koninck ban
tharen landewaert als gy dat gebiet
wantsi ne quamen in langen tyden daer niet
ende si en sagen haer wijf noch kinder mede
lange niet oec hebbensi ter stede
enen quaden fellen viant
die gerne verderven soude haer lant
dat es die koninck claudes es hem gevee
ende si moeten lyden nu die zee
ende sullen waernemen tharen lande
die koninck artur sprac te hande
merlijn mochtet wesen dheren vry
bleven my liever hier met my
dan si enwech voeren want dat wet
nieman en mochtet verdrieten met
van sulker geselscap thebbene nu
merlijn zeide here dat secgic iu
dat moet ember aldus wesen
dus sciedensi van den koninge mettesen
ende namen orlof ende voeren van daer
ende merlijn diese minde vorwaer
voer met hem ende geleidese alsoe
ende opten iersten avent geviel hem doe
datsi tenen castele quamen ter uren
die besloten was met sterken muren
die dick waren ende herde hoe
daer stonden inne drie sterke torre doe
ende wel gehordiert al ombe vorwaer
entie gracht was vol water daer
die ombe den casteel ginc ter tijt
ende wel hondert voete oec wijt
ende daer ginc ombe een maras
herde diep dat twe mylen lanc was
ende nieman mochte ten castele komen
dan tenen wege hebbic vernomen
die so smal was ende so enge
datter maer twe sonderlenge
neven een in konden geryden
die wech was gemaket tien tyden
ter stat met stenen ende ter stat
met groten planken ende onder dat
liep een groet water dat men daer
niet over en mochte ryden vorwaer
hadde men die planken afgedaen
daer liep een groet water sonder waen
maer dat en droech gene scepe ter stede
ende an den voete van den wege mede
stont een pijnboem herde groen
in enen pleine groet ende scoen
entie pijnboem was wijt ende breet
dat daer onder hadden gereet
wel hondert geseten in ware dinc
ende een yvoren hoern hinc
an enen telge van den pyne
met enen ketene sylverine
entie joesteren ocht geherberget wilt wesen
hi moet dat hoern blasen ombe desen
entie koninck ban entie koninck bohoert
ende merlijn die quamen voert
ende haer geselscap tot an den pijn
ende besagen dat hoern fijn
doe zeide daer die koninck ban
ten es sonder sake niet wetet dan
dat dit hoern hanget hier
si sagen den casteel die was fier
ende sterc ende sere goet in scyne
doe vrageden die twe koninge merlyne
ocht hi iet wiste hoe dat heet nu
merlijn zeide hi heet secgic iu
die casteel van den marasse ende es
eens herde vromen ridders sijt gewes
ende heet agravadein die swarte man
by gode zeide doe die koninck ban
van agravadein hebbic dicke gehoert
hi mach wel sijn van groten accoert
die so scone herberge hout mede
ic woude wy geherberget waren ter stede
opdat den heren lief waer alsoe
merlijn zeide daer komewy wel toe
maer engeen vremt ridder mach daer komen
hi en hebbe dat hoern ierst genomen
ende geblasen  so willic dat dan
blasen zeide die koninck ban
opdat gijt radet zeidi te merlyne
daer leget iu an engene pyne
nocht oec angest zeide merlijn doe
die koninck ban zeide nu daertoe
nu licge daeran dat mach mede
ic sal dat hoern blasen ter stede
doe nam dat hoern daer die here
ende blies dat so lude ende so sere
dat ment in den casteel hoerde doe
ende anderwerven blies hi alsoe
ende derdewerven oec daernaer
want die casteel was verre van daer
dit hadde onwaert aggravadine
dat hi so haestelic blies in scine
ende heescede sine wapene saen
ende wapende hem sonder waen
ende es toten pyne gereden
daer die koninge hielden ter steden
ende vragede van verre wie si waren
die koninck ban zeide daernare
wy sijn ridder ende bidden iu
ocht gy ons herbergen moget nu
ende waert iu lief wy souden gerne mede
onse paerde wateren hier ter stede
wanen zijdy zeide doen aggravadijn
wy sijn zeide doe merlijn
som van gaules dat men hout
van den koninck artur met gewout
by gode gy hebbet enen goeden here
ende enen den stoutsten koninck daerby zeide hy
die nu levet ende oec es mijn heer
ende om sinen wille sallic iu nu meer
goede herberge doen ende fijn
danc hebbet here zeide merlijn
doe keerde aggravadein ter stede
ende hiet datsi hem volgeden mede
daer leidise tote den casteel toe
daer si voer beetten alsoe
ende hi nam die koninge by der hant
ende leidese in ene camer thant
daer si hem ontwapenden saen
ende al die wile quamen daer gegaen
drie scone joncfrouwen daer dene af was
agravadeins dochter sijt seker das
ende dander waren sine nichten mede
elke brachte enen mantel ter stede
scarlaken gevoedert met herminen
ende si gaven horen heren den sinen
ende elken koninge enen daeran
doe merkede sere die koninck ban
die joncfrouwen die scone waren
maer boven dandren merkedi daernare
aggravadeins dochter wantsi was
die scoenste verre sijt seker das
ende merlijn besachse sere doe
endesi behagede hem so wel daertoe
dat hi zeide en dade nimiane
daer ic minen sin gelecht hebbe ane
ic soudese minnen boven alle wijf
ende ic soude noch te nacht haer scone lijf
handelen ende in mynen arm lecgen
maer ic moet my selven wedersecgen
ombe die minne van myner vriendinnen
maer sint icse selve niet en mach minnen
sal icse doen minnen den koninck ban
ende sinen wille oec hebben daeran
doe makedi een espriment ter stede
daer die koninck begonde minnen mede
entie joncfrouwe hem weder alsoe
ende bindien datsi daer stonden doe
bekande aggravadein die koninge bede
doe dadi hem grote feeste mede
ende hietse wellekomen wesen
dat eten was bereet binnen desen
ende men ginc eten in der sale nadas
die wijt ende groet ende scone was
entie koninge namen haren waert doe
ende settene tuscen hem alsoe
ende sijn wijf die scone was mede
entie drie joncfrouwen dienden ter stede
vor den koningen ende merlijn
diende metten ioncfrouwen fijn
die hemselven hadde nu gemaket
een jongelinc scone ende welgemaket
ende hadde an enen roc ombedit
ondersneden roet ende wit
ende hadde enen gordel ombe van syden
met goude beslagen te dien tyden
ende een almonier al van goude
also alsine hebben woude
hi diende vor den koningen op sinen knien
hi was daer herde sere besien
van dengenen die waren daer
want daer en kendene nieman vorwaer
dan die twe koninge ende oec meer
besagene die ioncfrouwen seer
ombe sijnre groeter scoenheit wille
maer agravadeins dochter lude ende stille
hadde haer ogen altoes opten koninck ban
sine konde daer niet gekeren van
si wart dickewile roet ende blanc
detentijt dochte haer veel te lanc
si stont als ene dien vaket
o wi dachte si ocht ic nu al naket
in sinen arme lage ach my
wanen quam my dese gedochte o wi
dat ic optesen gedinc nu achte
des leide si daer nu al haer gedachte
an den koninck ban sonder waen
ende dit hevet merlijn al gedaen
ende bander syden oec die koninck ban
mindese weder dat hi voertan
en wiste wat hem was gesciet
hi sat ende dacht ende en at niet
hi was droevech ende erre mede
dat hi so minnen moeste ter stede
die ioncfrouwe ende hi en wiste niet wi
hoe hi an minne nu komen sy
hi hadde ene ionge scone vrouwe
dier hi gerne woude houden trouwe
ende bander syden was hi wel ontfaen te gader
ende geherberget metter ioncfrouwen vader
die hem grote ere hevet gedaen
ombe dit dochte hem dat sere mesdaen
ende oec dochtet hem grote quaethede
sochte hi an haer dorperhede
niet meer onneren en konde ik hem gedoen
dan ic hem sine dochter ontspoen
dus vacht hi tegen hemselven daernaer
ende zeide hi woude hem hoeden vor haer
dat hire negene dorperhede
an soude steken ende merlijn zeide
twaer ombe niet sijn gedochte nu
dat en sal niet gaen zeide hi an iu
wantet waer scade in allen sinnen
tkint dat hi an haer sal winnen
bleve dat achter want dat sal
dlant van bertanien verhogen al
met sijnre groter vromechede
dit zeide merlijn tegen hemselven mede
doe die taefle waren opgedaen
sijnsi ten vensteren gestaen
ombe wtwaert te siene want daer scone was
daerna gingensi slapen scier nadas
by der salen in ene kamer geraket
daer die ioncferen hadden twe bedde gemaket
scone ende rikelic gepariert mede
daer gingen die twe koninge slapen ter stede
entie waert ginc slapen saen
entie ioncfrouwen sijn te bedde gegaen
in ene camer die stont alsoe
dat men daer des waerts kamer ginc toe
ende alsi dus gaen slapen waren
begonde merlijn sine conjuracie twaren
ende dade alle die daer waren slapen
binder sale ridder ende knapen
sonder die koninc entie ioncfrouwe saen
dese waren met minnen so bevaen
datsi slapen niet en konden
ende merlijn quam bindien stonden
in die camer daer die ioncfrouw inne was
ende namse by der hant ende zeide nadas
staet op scone ende gaet met my
toten genen die so begaert nu dy
dat hy geduren niet en kan
ende si spranc op ende dade doen an
een hemede ende enen pelles diere
ende merlijn leidese uter kameren sciere
vor hoers vaders bedde heen ter stede
ende vor der ander ridder bedde mede
maer hi dadese so vaste slapen met allen
al hadde men den torre ombe doen vallen
sine hadden niet ontsprongen van desen
aldus haddese merlijn belesen
doe leidese voert merlijn dan
in die camer daer lach die koninck ban
daer het herde clare in was
doe zeide merlijn tot hem nadas
siet dese ioncfrouwe heer koninck ban
daer gy nu sult winnen an
enen sone daeraf komen sal
menege aventure groet ende smal
doe die koninck die ioncfrouwe sach saen
ende merlijn aldus hevet verstaen
nam hy die ioncfrouwe by der hant
ende leidese by hem al te hant
want hy ne konde dat ontsecgen niet
hine wiste wat hem was gesciet
hadde hi gewetet wel in sinen sin
hi en haddet gedaen ombe geen gewin
ende merlijn ginc wter kameren daer
entie ioncfrouwe dade wt daernaer
horen pels ende hoer hemede mede
ende hi namse in sinen arm ter stede
ende si hem weder ende helseden ende kusten
als diegenen dien des wel luste
ja ende also vrylike in scijn
alse ochtsi tien jaer hadden gesijn
tsamene dus haddese merlijn daer
begadet ende betovert vorwaer
dus lagen si toten dage toe
doe quam merlijn weder alsoe
ende zeide dat tijt waer saen
datsi weder op soude staen
si nam haer hemede ende horen pels
ende dadet an si ne hadde niet els
doe nam die koninck een vingerlijn
ende gaf dat doen der ioncfrouwen fijn
ende zeide dat sijt hielde ter stede
ende ombe syner vrientscap oec mede
si nam dat ende stact in haer hant
ende merlijn leidese in haer camer thant
ende si ginc op haer bedde saen
daer haddesi enen sone ontfaen
daer sint lancelot mede dreef nadas
grote feeste ombedat hi was
so goeden ridder als dit boec sal
hier namaels secgen groet ende smal
ende alsi te bedde hadde geleit
die joncfrouw ginc hi mede gereit
op sijn bedde ende dade daernaer
al die toverie die hi gedaen hevet daer
ende doen ontsprongensi alle saen
die dach was hoge opgegaen
entie knape stonden op ter vaert
ende gingen trossen ende sadelen die paert
ende merlijn es ten koninck ban gegaen
die nu ter stede es opgestaen
ende verkomen es van sijnre toverie
hem hadde groet wonder van sijnre vryerie
die hi des nachtes hadde gedreven
sijn groet wille die hem was gegeven
die was hem nu al vergaen
hi dachte dat hem merlijn hadde gedaen
ombe der ioncfrouwen wille want hi en wet niet
hoe dat toe quam ocht hoe tes gesciet
doe die koninge op waren gestaen
quam die waert tot hem gegaen
ende alle drie die ioncfrouwen mede
ende groeten die koninge daer ter stede
ende si dankeden hem weder daernaer
entie koninck ban sach op sine amie daer
ende si op hem weder alsoe
haer hovet nederwaert geslagen doe
als die haer sere scamede das
dat haer des nachtes gesciet was
omdatsi sinen wille so geringe dede
en hadde gedaen die toverye mede
sine hadde sijns willen niet gedaen
ende van dier uren voert sonder waen
minde sine meer dan ienegen man
ende zeide iegen haer selve dan
sint my een koninck nam mijn ere
so en geraket my man nember mere
die sider es dan hi god weet
endesi behielt wel horen eet
want haer en genakede nie sint man
doe namse vriendelic die koninck ban
metterhant ende sprac daernare
joncfrou zeide hi ic moet nu varen
ende waer ic ben des hebdy verdient
dat ic iu ridder ben ende vrient
ende iu minnen sal mijn leven voertan
nu hoedet iu voert vor alle man
ende denket op my des biddic iu
want gy hebbet een kint ontfaen nu
daer gy af hebben sult blyscap ende ere
want dit sal werden een groet here
dit hadde hem merlijn gesecht wale
die ioncfrouwe antworde met bloder tale
ende scaemde haer ende zeide doe
here sint dat my staet alsoe
so moete my god daer blyscap mede
geven dor sine ontfermechede
meerre dan ic hebbe te sceden van iu
want so swaer minne en sciede nie eer nu
ende sint wy sceden moeten dan
sal ic my troesten so ic beste kan
ende god moete my troesten voertmeer
ende es dat ic te lijve blyve heer
als ic van den kinde blyve dan
sal ic enen spiegel sien voertan
an dat kint in gedencnesse van iu
metter tale namse die koninck nu
in sinen arm al suchtende mede
ende nam orlof an haer ter stede
entie twe koninge ende merlijn
dankeden den waert der herbergen fijn
dat hise lieflyc hevet ontfaen
dus sciedensi van daer nu saen
ende reden so lange onder hem tsamen
datsi toter zee quamen
daer scepedensi over ende voeren mede
doe redensi so lange daer ter stede
datsi quamen te bonewic binnen
daersi waren ontfaen met minnen
doe blevensi achte dage onder hem daer
des negenden dages quam merlijn daernaer
ende nam an die koninge oerlof
ende an al die daer waren in den hof
ende voer te siner lievenwaert ter stede
die hem grote feeste nu dede
want elc den anderen minde seer
ende hy wijsde haer nu noch meer
ende leerde dan hi iemanne dede
dus bleef hi achte dage daer ter stede
doe sciet hi te hant van haer
ende voer te blasise daernaer
sinen meester daer hi welkomen was
ende merlijn telde hem nadas
al dat sint gesciet was die dinc
sint hi lestwerf van hem ginc
ende blasys settet in gescrift mede
hier swiget dat boec van hem ter stede
ende van allegader den gesellen
ende ic sal iu nu voert tellen
van groten stryde alsic versta
in den boeke dat komet hierna
hier secht voert daventure
van den koninck arture
die nu lach te carmeloet
hi ende sijn wijf met blyscap groet
doe die koninck ban entie koninck bohoert
van hem scieden als gy gehoert
hebbet hiervoer wel horen lesen
begonde te naken binnen desen
dat koninck artur te houden plach
hof op onser vrouwen dach
doe zeide gawyn dat hi woude
dat hi hof houden soude
doe zeide artur die koninck vry
nu willic dat hier komen te my
al myne barone des sijt vroet
die lant van my houden ende goet
ic wil weten myne macht
ende wie onder my es ende op my acht
daerombe willic dat elc ontboden sy
hi wone verre ochte by
ende dat elc sijn wijf bringe mede
ocht sine amye hier ter stede
heer gawyn zeide nu behaechdy my
dit komet wt enen goeden herte vry
nu biddic u sint gy hebbet wille
dese dinge te doene lude ende stille
dat gy dat so angaet voertmere
dat gy des hebbet lof ende ere
by gode neve zeide die koninck
ic wil so begaden dese dinc
dat men daer ember meer af sal spreken
totedat die werelt sal gebreken
doe dade die koninck letteren scriven
ende en liet nieman achterbliven
noch baroen noch ridder mede
hi en ontbodene te komene ter stede
also lief alsi sine minne hadden nu
ende sine vrientscap thebbene secgic iu
datsi in onser vrouwen dage tsamen
in half ogeste tsinen hove quamen
te carmelot ende elc in sine partie
sijn wijf brachte ocht sine amye
entie boden reden doen overal
ende daden haer bodescap groet ende smal
toten princen enten anderen heren
die alle geloveden te komene met eren
doe gereide hem elc daernaer
alse ten hove te komene daer
so si eerlicst mochten ende konden
ende elc voerde sijn wijf tien stonden
met hem die ene hadde ter stede
ende die engene hadde die voerde mede
sine amye dus quam er so vele daer
dattie tiende deel wet vorwaer
in die stat te carmelot en konden
niet geherbergen te dien stonden
ende moesten haer tenten slaen mede
in den plein buten der stede
entie koninck artur entie koninginne
ontfingense met herde groter minne
ende gaven hem gichte menechfoude
beide van sylver ende van goude
ende cleder ende sydene lakene gereet
nadat elc waert was god weet
ende in onser vrouwen avende twaren
doe die vesperen gesongen waren
in sente stevens kerke daerna saen
es men te hove eten gegaen
van der nonen sijt seker das
ombedat onser vrouwen vastene was
maer die koninginne entie hoge barone
aten doen alle in haren pavelonen
ombedatsi in die stat niet en konden komen
entie koninginne jenovre hevet genomen
haer suster des koninck lottes wijf ter stede
entes koninck uryens wijf mede
entes koninck ventres desgelijc
dit waren arturs suster sekerlijc
van sijnre moeder halven secgic iu
des koninck bans wijf ginc mede nu
entes koninck bohortes wijf van gaunes
ende hertoginnen ende gravinnes nades
ende vrouwen ende joncfrouwen mede
hiermede ginc sitten in ene stede
die koninginne jenovre sijt seker das
daer hem wel gedient was
oec waren daer ten hove komen
alle die menestreel hebbic vernomen
die daer wonende waren in den ryke
clene ende groet arm ende ryke
ende daer dienden oec hertogen ende graven
die rike waren van goede van haven
dit was wel recht ende sede
dat te sulken hove dat houden dede
die koninck artur die so machtig was
sulke liede dienden ten hove dordas
ombe hem ere mede te doene
na den etene gingen die baroene
ende corteden daer die tijt harentaer
thent men slapen ginc daernaer
des andren daechs doe si op waren gestaen
die barone sijn si gegaen
te messe in sente stevens kerke
daer hem hoechtijt songen papen ende clerke
van onser vrouwen ende daer was
dofferande groet sijt seker das
entie koninck artur entie koninginne
droegen krone oec waren daerinne
ses ende twintich cronen in der kerken nu
onder koningen ende koninginnen secgic iu
want die koninck artur was daer
self dertiende van cronen vorwaer
coningen die onder hem waren ter stede
sonder hertogen ende graven mede
ende ander barone menegerhande
die daer waren in allen landen
die men van artur hielt vorwaer
doe die messe was gesongen daer
ginc die koninck artur in sine sael
entie koninge altemael
volgeden hem entie koninginnen
ende al gekroent als vorstinnen
met goudenen cronen herde diere
die tafelen waren bereit sciere
entie koninck artur es daertoe geseten
ende twaelf koninge by hem vermeten
ende elc sine crone op dat hovet
ende haer wijf mede des gelovet
ende elke koninginne voertan
was geset by horen man
entie hertoge entie graven vermeten
waren tener ander taflen geseten
entie ander princen entie barone
moesten eten in den pavelone
want daer waren so vele heren nu
dat mense niet gesetten konde secgic iu
daer makeden die menestrele sovele
van horen melodien van horen spele
dat men nie en hoerde desgelyke
op negenen hove in ertryke
ende doe keye die drossate brachte daer
dat ierste gerechte sach men daernaer
waer vor die tafle quam gegaen
die scoenste forme sonder waen
die si ie sagen van man
ende hadde van samyte enen roc an
ende een gordel daerop gegordet smal
van syden met goude beslagen al
ende met gesteenten die claerheit geven
gelijc planeten an den trone verheven
ende sijn hovethaer was cresp ende blont
ende ene goudene crone daerop stont
als van een koninck ende hi hadde ane
scharlakens koussen ende van corduwane
twe witte scoe alombe ter stede
gebreemt met goutboerden ende mede
met gespen van goude fijn
hi droech ene harpe silverijn
van dieren gewerke entie snaren
van goude alle getogen waren
ende daer stont an menech diere steen
entie man so utermaten scone sceen
dat men nie sach sijns gelykes eer
maer hi was blint dat ontsettene seer
nochtan haddi dogen graw ende claer
ende een wit hondekyn leidene daer
met ener corden van goude
daer diere stene inne stonden menichfoude
en dit hondekijn brachtene nu
vor koninck arturs tafle secgic iu
ende als hi daer was vorgestaen
harpedehi enen rey daer saen
in bertoens dat lude so wale
dat hen allen dochte in der sale
dat eenrehande hemelsc geluet waer
ende al dat daer was hoerde daernaer
dus laticse nu haer feeste driven
ic sal daer iu hierna meer af scriven
want ic moet nu in desen doene
voert secgen van den koninck rioene
daventure secget hier iu
van den koninck rione nu
doen hi quam in sijn lant nadas
van leodegan hi gesconfiert was
daerne die koninck artur verdreef
ende al sijn volc verslagen bleef
doen hi thues quam swoer hi daernaer
dat hi nembermeer blyde en waer
hine haddet gewroken op leodegan
doe sende hi sine letteren voertan
tot allen dien die onder hem hoeren
entie wapene mochten voeren
datsi quamen tot hem ter stede
doe quamen daer negen koninge mede
ende al haer macht met snelre vaert
daermede voer hi te tornassewaert
in dat lant van carmelyde
onderwegen namen si haer pryde
ende beruden ende roveden dat lant
ende cleodales die was valiant
des koninck leodegans drossate
hi hevet vernomen dese ommate
ende es met twintichdusent man
hemelic nu gekomen an
ende street hem stoutelike an daer
ende nam hem al horen roef daernaer
ende voerdene te tornasse in die stat
ende sloet toe die poerten nadat
entie koninck rioen belach die stede
alomme met sinen lieden mede
ende dade pavelone ende tenten slaen
ende die stat doe stormene saen
entie koninck leodegan die daerinne was
ende cleodales si voeren nadas
hemelike ute tenen winkette
ende een deel liede met hem sonder letten
ende quamen op solinas tenten daer
die si ter aerden worpen daernaer
ende namen gout ende silver tien stonden
ende al datsi in den tenten vonden
ende voerdent in die stat voertmeer
des waren dander toernech seer
doe swoer die koninck rioen mede
hi soude so vaste belicgen die stede
dat hi se winnen sal ende voertan
tsinen wille hebben leodegan
doe togen si achterwaert na dien doene
ende gingen licgen in haer paveloene
ende lieten haer stormen staen
dus lagensi vijf dage sonder waen
datsi ter statwaert niet en doen
bindien vernam die koninck rioen
dattie koninck artur hadde verdreven
alle die sennen ende sere ware verheven
ende dat hi hof soude houden nadat
in onser vrouwen dage in der stat
tote carmelot ende al sine baroen
doe zeide weder die koninck rioen
nu laetse hoven maer wet van dien
dat ickene sal varen besien
tierst dat ic leodegan hebben gevaen
met sovele lieden wetet sonder waen
dat hi niet en sal konnen geduren
maer woude hi komen tot my ter uren
die wile dat ic hiervore bem
ende bade my genade ic soude tot hem
ontfermnesse hebben ende ontfinge dan
sijn lant van my ende worde mijn man
here zeiden sine liede doe saen
sendet daer boden ende doet hem verstaen
dat hem beter es dat hi iu man blivet
dan gyne dodet ochte slants verdrivet
daer dade een letter maken die koninck rioen
dat hi dade besegelen doen
met sinen segele ende oec mede
met tien koninge segele ter stede
doe riep hi enen ridder aldaer
dien hi wel getrouwede vorwaer
ende dade hem sweren dat hi sal
den koninck artur geven bovenal
die letteren in die hant alsoe
ende nieman anders dit swoer hi doe
doe nam hi die letter ende ter vaert
reet hi daermede te carmelot waert
ende een knape voer met hem daer
entie koninck rioen bleef daernaer
voer die stat van torenasse secgic iu
hi geboet sine liede te wapene nu
ombe te stormene die stat
want herde onwaert hadde hem dat
datsi se houden souden enege tijt
dach ochte ure des seker sijt
want hem dochte dat hi hadde daer
meer ridder in den heer wet vorwaer
dan in den lande algader voer waren
man ende wijf ende kinder twaren
al waren si alle vergadert mede
oec zeide hi tsinen ridderen ter stede
dat al te groet lachter waer
datsi die stat belagen daer
ende datsise opten eersten dach
niet en wonnen eer mense belach
ende te min sullewy gepryset wesen
hier ende in ander lant na desen
ende men salt houden vor blodechede
doe dit die princen hoerden ter stede
scaemden si hem des herde sere
wantsi vruchten dat haer here
se vor blode soude houden naer
doe gingensi hem wapenen alle daer
ombe te stormene nu die stat
entie daer binnen waren wetet dat
waren vroem ende goede liede mede
ende weerden vromelic haer stede
ende worpen daer menegen doet
ende scoeten wtwaert in den hoep
entie koninck leodegan ende cleodales
gwinemar herviel ende mares
ende brune dese ses barone
voeren wt striden iegen den koninck rione
die gewonnen hadde ene barbacane
ende vijftien seriante voerde danen
die si gevangen hadden optien dach
doe cleodales dit gesach
liet hi lopen sijn ors tier stonde
ende stac op argante wat hi konde
dat hine dorreet ter stat
metten speer ende hi viel nadat
ter aerden doet doe sine liede dit sagen
wart daer tgerochte ende tclagen
so groet ombe horen here daer
datsi haer wonnen lieten naer
ende cleodales ende sine gesellen mede
bescudden die xv seriante ter stede
ende voerdense in die stat alsoe
ende sloten haer poerten toe
ende dander droegen argante daer
in koninck rioens tente daernaer
die des herde droevich ende erre was
nu latic dit ende secge nadas
van den bode die te koninck artur reet
die so lange reet god weet
dat hi in onser vrouwen dage quam
te halver ogest als ic vernam
te carmelot in die sale saen
doe keye quam metten gerechte gegaen
ende doe die blinde scone man
vor den koninck artur harpen began
daer ic iu hier voer af zeide
nu quam die ridder zonder beiden
ende vragede keyen welc artur waer
ende keye wijsdene hem daer
hi ginc vor hem ende sprac doe
daert alle diegene hoerden toe
die in der sale waren geseten
koninck artur zeide hi ic late dy weten
dat ic niet en groete hier dy
want mijnhere en bevalt niet my
maer ic sal secgen wat hi ontbiedet iu
ende als gijt wetet doet daermede nu
dat dijn herte dy wysen sal
ende woutstu doen mynen raet van al
daer soude dy af komen groet ere
ende wilstu dat doen min no mere
so moetstu ende dijn volc verdreven sijn
artur loech ende zeide bode fijn
lieve here zeide die blinde speleman
en hout iu een twint hier niet an
etet ende laet ons blyde wesen
ende als men geten hevet so hoert na desen
doe loechen si alle die daer waren
ombe den blinden speelman twaren
doe zeide artur ten bode na des
secht iu boetscap die iu bevolen es
iu en sal daeraf niet mescien
doe began diegene mettien
ende zeide koninck artur my sent te dy
die meester van al kerstenhede sy
dat es die koninck rioen wetet dat
die nu belecht hevet tornasse die stat
in den koninckryke van carmelyde
met tien koningen nu ten tyden
ende van den negenen heeft hi ter stede
haer baerde metten vellen mede
nu ontbiedet dy mijn here dattu dan
tot hem komes ende werdes sijn man
ende hi sal wesen aldus dijn here
ende dat sal dy sijn groet ere
doe hi dit gesecht hadde daer
gaf hi hem die letteren naer
ende zeide dat se hem sijn heer sende nu
doe gafse die koninck artur secgic iu
den aertsebiscope durbrices
diese opbrac ende las nades
so hoge datsijt alle wale
hoerden die waren in der sale
dus began die letter in dat gemene
ic ben koninck rioen die here ben allene
groet ende smal van al occident
ic doe te wetene elken omtrent
die dese letteren hoeren lesen
dat ic met negen koningen in myner vresen
ende met al horen volke wetet dat
hebbe belegen tornasse die stat
entese negen koninge hebbic mede
gewonnen met mijnre vromechede
ende hebbe haer baerde metten velle met
onder enen mantel geset
van roden samyte ende hebbet gedaen
ombedat men daerby sal mogen verstaen
dat icse verwonnen hebbe ter stede
ende nu es mijn mantel gereet mede
sonder een snoer des willic van dy
dattu dinen baert nu sendes my
want du edel ende machtech best nu
so willic van dinen baerde secgic iu
enen snoer want dat sal sijn
an myne hande ende an mijn aenscijn
dat openbaerlikeste an mynen live es
ende ombedattu oec scone best
also als die liede secgen van dy
so sende dynen baert tenen snoere my
met tween ochte drien den lievesten te hant
die gy nu hebbet in al iu lant
ende dan komet selve ende werdet mijn man
so moechdy iu lant behouden dan
in rasten ende in vreden mede
ende en wiltu des niet doen ter stede
so rume dijn lant ende makedy henen dan
want als ic verdreven hebbe leodegan
so sal ic te dy ember komen
ende dinen baert nemen te diner on vromen
want ic salne dy af doen villen
dines ondankes ende niet dines willen
ende dit moet ember van dy wesen
doe die biscop dit hadde gelesen
gaf hise den koninge die erre was sere
ombedat hi dit ontboet den here
die bode zeide wat wiltu doen nu
wiltu doen dat mijn here ontbiet iu
secget my dat ende laet my varen
by gode zeide artur ten bode twaren
du machs wel varen nu voertmere
minen baert en kriget hi nembermere
also lange alsic leve vorwaer
die blinde speelman sprac daernaer
vaer henen ende verlaet ons dijn gedingen
ic sal uwen here den baert doen bringen
eer hi des woert sal weten dan
dat hi nembermeer voertan
baert en begaert van ieman el
dese truwant benemet ons al onse spel
vare henen ten duvel bevolen saen
dus es die ridder van daer gegaen
ende reet te tornassewaert te hant
daer hi den koninck rioen nu vant
dien hi sine bodescap zeide saen
gelijc dat hyse hadde verstaen
doe swoer die koninck rioen mede
also vro als hi gevaen heeft ter stede
den koninck leodegan hi sal tier uer
met sulker kracht varen op koninck artuer
dat hine vaen sal ochte verdriven
dit latic nu aldus bliven
ende secge iu van den etene voert
daer gy hiervoer af hebbet gehoert
die koninck artur ende sine barone mede
saten ende aten met fijnre blijthede
ombe die tale die zeide vortan
toten bode die blinde man
die metter harpen stont noch daer
ende began therpene voert daernaer
so scone ende so wel utermaten
dat sine besagen die daer saten
te groten wonder an sijn spel
si hoerden so nauwe daerna wetet wel
datsi op dander menestrele
een twint niet en achten van horen spele
ende artur wonderde sere daeran
wanen dat quam sulc speelman
nochtan soude hine te rechte wel kinnen
want hine hadde in menegen sinnen
vor desmaels dicke gesien
ende doe men geten hadde nadien
entie taflen waren opgedaen
quam die blinde man vor artur gegaen
ende zeide here ocht dat iu wille sij nu
so gevet my mynen loen biddic iu
van mynen dienste  by gode dat sy
zeide die koninck wat wiltu van my
secge my dat ic salt geven dy nu
ocht ic dat met eren mach geven iu
here zeide hi gyne sult hebben van al
gene onneer van dat ic iu bidden sal
want ic bidde iu dat gy
iuwen standaert laet voeren my
int ierste orloge daer gy sult komen in
die koninck zeide vrient meer no min
sone mochte dat nu niet gescien
want gyne konnet niet gesien
ende ten waer my eerlyc niet
dat een blint man die niet en siet
minen standaert voerde met gewoude
die al dat heer met rechte sien soude
ach here zeide die blinde na des
god die een geware leider es
sal my geleiden die my voer nu
wt menegen anxte geleit heeft secgic iu
ende wet wel het sal iu vrome wesen
hem allen wonderde sere van desen
doe besach hem die koninck ban seer
ende hem gedochte van wanen eer
hoe hem merlijn gedient hadde vordas
als een jongelinc scone ten maras
in den casteel doe dachte hi daer
dat nieman el dan merlijn waer
doe zeide die koninck ban tot artuer
here doet sine bede nu ter uer
want hine scinet der mannen niet
dien men soude ontsecgen iet
hoe zeide die koninck artur wat sechdy
wat vordele mochte ons licgen daerby
dat een speleman een blint man
onse baniere soude voeren voertan
die hem bewegen en kan no bekeren
dese bede ontsecgic hem wel met eren
want ten es geen dinc dat men soude doen
niemanne geven men kende den persoen
doe dit die koninck gesecht hadde daer
haddensi den harper verloren naer
sine wisten waer hi gevaren was
des was artur erre dordas
want hi wiste wel dat was merlijn
hem was leet dat hi die bede sijn
niet en hadde gedaen vorwaer
ende al diegene die waren daer
hadden hem wonder waer hi gevaren was
die koninck ban zeide tot artur nadas
here gy soutene met rechte openbaer
kennen in wat manieren hi waer
gy secget waer zeide artur ter stont
maer hi dade hem leiden enen hout
ombedat so en kande icken niet alsoe
wie was dat zeide heer gawyn doe
dat was merlijn onse meester zeide hy
ic geloves wel zeide gawijn daerby
want hi hevet hem dicke ontmaket mede
dat doet hi al ombe spelechede
die wile datsi dus spraken saen
quam daer een clene kint gegaen
dat al graw hadde dat haer
ende sonder baert wet vorwaer
ende quam fierlyc in sinen ganc
ende en was maer derdenhalven voet lanc
hi brachte op sinen hals daer alsoe
ene grote matsue gedragen doe
ende ginc vor den koninck artuer
ende groette hem ende dander tier uer
ende zeide gereit iu koninck koen
te varene tegen den koninck rioen
ende gevet my iu teken te voerne here
die by den koninck stonden loechen sere
doe si dit hoerden van den kinde
die koninck zeide doe met geninde
al lachgende scone iongelinc
ic orlove iu gerne dese dinc
dat gijt nu voert sijt seker das
hi dachte wel dat merlijn was
danc hebbet zeide tkindekijn
want dat sal an my wel bestadet sijn
hi beval se te gode ende ginc dan
ende nam weder sine forme an
die hi thebbene altenen plach
doe voer hi henen al dat hi mach
in koninck bannes lant ende bohortes met
ende hieraf en wiste nieman dat wet
dat hi dese dinc dus dede
daer sprac hi leoncen ende pharien mede
ende beval hem beiden te samen
datsi met al haren lieden quamen
te carmeloet doe zeiden die baroen
datsi dat gerne zouden doen
doe voer hi in skoninck uryens lant
ende tallen den baronen mede thant
ende zeide horen lieden altsamen
datsi binnen viertien dagen quamen
tote carmeloet gewapent wale
doe sciet merlijn van hem na der tale
ende voer enwech te carmeloet alsoe
ende was daer eer vespertijt doe
dus haddi tuscen none ende vesper nu
alle dese boetscap gedaen secgic iu
ende es vor den koninck artur gestaen
die hem daer nu vragede saen
waerombe hi hem hadde ontmaket soe
datten dat hondekijn leide doe
merlijn zeide al barch ic my omtrent
gy soudet my met rechte hebben bekent
gy secget waer zeide die koninck alsoe
haddic kennesse in my gehat doe
maer neen ic en dachte op iu niet daer
doe levedensi met vrouden daernaer
ende sanderen dages dadi al te male
die princen komen in die sale
die koninck artur ende zeide hem mede
dat elc prince doe gebieden ter stede
in sijn lant orloge ende vergadere dan
van sinen lieden so hi meest kan
want ic moet te helpe varen
den koninck leodegan sonder sparen
mijns wives vader der koninginnen
doe dadem merlijn daer bekinnen
dat hi te gaunes ende te bonewijc
ende al der princen landen desgelijc
hevet gesecht dese dinge nu
ende si sullen alle hier komen tote iu
welke tijt dady dat zeide die koninck
rechte nu here in ware dinc
come ic danen ende sint etentijt
hebbic overal geweest des seker sijt
doe dit die koninck entie princen hoerden
wonderde hem sere van dien woerden
ende bleven met blyscapen groet daernaer
totedat haer liede quamen daer
ende thent si alle vergadert waren
nu latic hieraf die tale varen
ende sal iu hier nu secgen voert
van dat den stryde toebehoert
daventure seghet na desen doen
die koninck artur ende alle sijn baroen
varen te carmelidewaert
met menegen ridder onvervaert
ende merlijn voerde sijn teken daer
dus voeren si so lange daernaer
datsi in ener dachvaert nu quamen
daer die koninck rioen lach tsamen
vor der stat te tornasse in den plein
doe zeide merlijn heren gawein
ende ywene ende sagrimor gy
waer ic ben sijt altoes by my
si zeiden datsi dat gerne daden
so volget my zeide hi dan met staden
gy ende al dat heer ter stede
thent wy ter batalien komen mede
doe quamensi an dat heer gereden
ende merlijn die sloech in ter steden
die die banier hadde in der hant
daer die drake an stont valiant
die vlamme ende vier so groet wtgaf
dat des koninck rioens liede daeraf
worden sere versaget dordas
ende heer gawein die by merlyne was
die een speer hadde in der hant
hi gemoette koninck pharioen thant
ende stacken dor den lichame soe
dat hi ter aerden doet viel doe
doe zeidi dese hevet gegeven ter stede
mijns oems baerde nu ter stede
doe vergaderdensi in beiden syden
daer wrachten wonder in dien tyden
heer gawein ende sine broeder ten stonden
entie ridder van der tafelronden
maer die koninck rioen die nu ter ure
nieman en begeert dan den koninck arture
entie koninck artur wetic wel
begeerten oec meer dan ieman el
dene versach den andren in den rinc
doe sloech dene opten andren na die dinc
met haren orsen watsi konden
ende braken haer speer tien stonden
doe trockensi haer swaerde daernaer
ende ondersloegen hem so lange daer
dat haer helme ende haer scilde mede
te sticken vielen alle bede
ende dene sloech den andren tien stonden
dor den halsberch grote wonden
ende haerre negeen en was
hi ne was oec moede sijt seker das
ende alse die koninck rioen sach
dat hem artur so sere op lach
ende hem so wel weerde tegen hem daer
doe wart hi vertsaget daernaer
want hine meende niet dat enech man
die tote doen ie lijf gewan
hadde mogen vor hem duren iet
hi zeide themselven als hi dit siet
dat hi nie so goeden ridder en sach
ombedit hi hem nu sere ontsach
ende zeide koninck artur tes scade van dy
want nie en vacht ridder tegen my
die so goet was in der heerlicheit mede
als du best dunket my ter stede
ende dijn koene herte sal dy nu
hier doen sterven secgic iu
dat van dy groet scade es
ende daerombe biddic dy dor des
ombe dyne grote vromechede by
dat du dy opgeves verwonnen my
ombe dijn leven te behoudene al bloet
optie vorwaerde die ic dy ontboet
tes dattu my dinen baert sult geven
want ic haddene liever in dijn leven
dan als du doet best nu ter stede
blevestu hier doet ende al dijn volc mede
doe die koninck artur dit hevet gehoert
scaemdi hem sere deser woert
datse hoerden sovele edeler liede
ende zeide my en lust in negenen tyden
bet te vechtene dan my doet nu
soudic my verwonnen geven iu
dat waer wonder al te groet
maer weert iu ocht gy zijt doet
dat secgic iu al ongespaert
mettien hief hi op sijn swaert
ende meendene opten helm slaen
maer hi winkede besyden saen
ende metten slage dien hi na hem gaf
sloech hi den orse den hals af
ende si vielen bede ter aerden neder
ende doe koninck rioen opstaen woude weder
gaf hem artur enen slach die liep
in die scouder vier vinger diep
entie koninck rioen viel weder naer
van den slage doe dit sach daer
artur spranc hi vor den paerde
ende nam hem daer hi lach opter aerde
metten helme ende bracken hem wt
ende verhief dat swaert ende sprac overluet
hine gave hem op daer gevaen
hi soude hem dat hovet afslaen
doe zeide hi hine gave hem nembermeer
verwonnen hi soude oec sterven eer
dan hi des lien soude nu mede
als die koninck sach dat hi ter stede
niet verwonnen hem op en gaf
sloech hi hem sijn hovet daer af
daer alle diegene toesagen twaren
die daer in den velde waren
doe dit dander koninge sagen
die daer metten koninck rione lagen
dat haer here dus es verslegen
en woudensi niet meer strides plegen
ende gaven hem op ende al tvolc mede
dat daer belegen hadde die stede
ende worden koninck arturs man
ende ember meer te blivene voertan
ende ontfingen haer goet ende haer lant
al te male van siner hant
ende keerden weder in rasten ende in vreden
thoren landewaert thoren steden
ende voerden met hem den koninck rioen
ende groevene daer na sinen doen
ende met wene ende met serechede
entie koninck artur voer in die stede
te tornasse met feesten groet
ende sine princen ende sine genoet
waren blyde ombe dese dinck
si daden ontwapenen den koninck
ende daden besien sine wonden
ende wel verbinden te dien stonden
ende bleven in der stat nadas
thent hi al genesen was
met groter feesten secgic iu
ombe die victorie die hem nu
onse here hevet gegeven daer
ende doe hi genesen was naer
voer hi weder te carmelot waert
daer voer met hem twe dachvaert
die koninck leodegan dor sine ere
doe keerde weder die grote here
ende nam orlof an artur sinen sone
ende daerna an al die barone
ende doesi dus gesceden waren
es artur te carmelot gevaren
daer die koninginne jenovre was
ende dander koninginnen sijt seker das
die daer ontbeiden hore manne nu
die met artur quamen secgic iu
daer dreef men nu feeste groet
vier dage dor sonder genoet
ende opten vijften dach sciedensi daer
ende elc voer tsinen lande daernaer
ende sijn wijf met hem ende syne amye
entie koninck artur ende sine partye
voeren in die stat van logres
daer hi lange inne bleef na des
met sinen wive daer waren tien stonden
die heren van der tafelronden
ende heer gawein ende sine gesellen met
ende merlijn was daer mede dat wet
daerna quam merlijn op ene ure
ende zeide toten koninck arture
here zeide nu vorwaert suldy
myner wel ontberen ic secge iu wi
iu lant es wel in vrede nu
ende ombe dit mach ic wel varen van iu
doe die koninck artur dit hoerde
was hi droevech van den woerde
want hine lief hadde alse recht was
ende bat hem sere te blivene dordas
merlijn zeide ten mach nu niet wesen
maer hi soude wederkomen na desen
welke tijt dat hijs hadde te doen
doe zeide artur die koninck koen
merlijn ic hebbe uwer te doen al tenen
ic woude gy niet meer van my voeret henen
ende sonder iu en kan ic gedoen niet
merlijn zeide here en ontsiet iu niet
ic sal tuwen oerbaer tyde genoech sijn
doe sweech die koninck een luttelkijn
ende dacht daerombe doe zeide hy
lieve merlijn nu berechtet my
te wat orbaer suldy te tyde komen
woudy dat orbaer my nu nomen
ic soudes te bet te gemake wesen
here zeide merlijn nu na desen
ic salt iu secgen een lewe die es
ener berinnen sone sijt seker des
entie een lupaert wan god weet
sal lopen in dlant van logres gereet
dit es dat orbaer dat ic mene nu
ende hiermede sciet hi enwech secgic iu
sonder meer te secgene daer
entie koninck bleef daernaer
tongemake ombedat hi van desen
dingen niet en wiste wat mach wesen
nu swiget dit boec van koninck arture
ende secget van merlijn voert ter ure
hier seghet daventure voert nadas
doe merlijn van artur gesceden was
doe voer hi te jerusalem ende lette niet
tenen koninge die flualis hiet
die machtech ende groet was mede
maer hi was een sarrasijn ter stede
entie koninck hadde vergadert nu
alle die wyseste van den lande secgic iu
ende zeide gy heren ic hebbe iu ter stede
ontboden ende gy zijt hier komen mede
ombe mijn gebot ende gy en wetet niet
waerombe ic iu ontboden hebbe iet
ende ic salt iu secgen waerombe dat sy
ic lach op ene nacht ende doe docht my
dat ic die koninginne hadde vorwaer
vaste in mynen arme aldaer
ende doesi in mynen arme lach
docht my dat ic twe vliegende serpente sach
ende elc serpente hadde twe hoet
ende si waren vreeslyc ende groet
ende elken voer uter kelen mede
een groet brant daer ter stede
ende al myne sale verluchte daer
ende dene serpent nam my daernaer
met sinen voete in myne lanke binnen
ende dander nam die koninginne
die in mynen arme lach alsoe
ende voerden ons in den vorst van der sale doe
ende doesi ons gedragen hadden daer
trocken si ons die bene daernaer
entie arme wten lichame mede
ende worpense neder daer ter stede
dat ene hier tander ginder alsoe
ende doesi ons ontledet hadden doe
quamen daer achte clene serpentekine
ende droegen onse lede docht my in scine
opten tempel ende trockense daer
al te sticken ende daernaer
lieten ons die grote serpente doe
opter salen daerboven alsoe
ende ontstaken daerna die sale
ende verbernden ons al te male
tascen entie wint mede
droech dascen in elke stede
die in deessiden der zee was
dit was mijn droem ende dordas
dat hi my vreeslyc dunket nu
so hebbic hier ontboden iu
ende bidde iu ocht hier ieman es
die my vroet kan gemaken des
waer ieman die mijt bedieden konde
ic woude hem sweren hier ter stonde
dat ic hem myne dochter wil geven
ende half mijn goet in mijn leven
ende na myner doet altemale omtrint
ende hevet hi een wijf die mijt ontbint
hi sal sijn here over mijn lant daerby
also lange alsic leve ende over my
als dit die vroede liede hoerden bloet
den droem entie gichten die hy boet
hadde hem des wonder wat mach wesen
dene zeide een dinc van desen
dander een ander als hem dochte
by gelijke dat wesen mochte
nu was merlijn oec onder hem daer
maer nieman en sach ene wetet vorwaer
ende hi sprac so hoge dese tale
dat sijt alle hoerden in der sale
coninc flualis nu hoer na my
ic sal dinen droem wel bedieden dy
doe die koninck dit hoerde daernaer
sach hi alombe wie dat waer
die dat gesecht hadde ende also wale
sagen daerna dander in der sale
maer nieman en kondene gesien
nochtan was hi onder hem mettien
zeide hi voert koninck hoer dinen droem
die twe serpente nu neem des goem
entie vier hovede hadden mede
ende vlamme ende vier wtworpen ter stede
dat zijn vier kerstene koninge die iu
dit lant sullen verbernen nu
ende datsi dy ende dijn wijf droegen met
boven in den vorst dat wet
van der sale dat sal sijn
datsi sullen hebben al dlant dijn
toten poerten van der stede
ende dattie serpente dine vier lede
wttogen ende dinen wive met
bediedet dat gy uwer quader wet
vertyen zult ende kersten werden naer
ende dat die achte serpente quamen daer
ende dine lede ende dines wives namen
ende opten tempel droegen tsamen
dat es dat dine liede sullen vlien
in dianen tempel nadien
ombe hem te behoudene daer
ende datsi dine lede scoerden daernaer
ende dijns wives oec ter stede
dat zijn dine kinder die men mede
verbernen sal in dyanen kerke saen
ende datsi dy ende dijn wijf lieten gaen
in dat palas betekent dat gy mede
gesuevert sult sijn in kerstenhede
ende dat die serpente verbernden die sale
betekent dat dy te dien male
een pennincwaert goets niet en bliven sal
van dinen quaden goede groet ende smal
van dat du heves in dese wet
ende dat gy tascen verbernt waert met
sal sijn dat gy gesuvert sult wesen
van al uwen sonden voert na desen
in water van der kerstenhede
ende dat uwe asce vloech mede
overal int lant besiden der zee
dat sal sijn dat gy noch mee
kinder sult winnen in kerstene wet
die goede ridder sullen werden met
ende geeert sullen sijn in meneger stat
dit es dijn droem ic secge dy dat
aldus sciet merlijn doe van daer
enten koninck hadde groet wonder naer
van der stemmen die hi hadde gehoert
ende merlijn die reet weder voert
te logreswaert daer die koninck artur was
entie koninginne mede sijt seker das
diene ontfingen met feesten groet
entie wyle dat men hier over stoet
quam ene joncfrou op enen muel saen
ende brachte met haer enen dwerch sonder waen
den alrelelijcsten die ie gesien
was in den hof ende anderswaer tot dien
hi was crepel ende leetlyc mede
entie wymbraen groet ter stede
enten baert swarter dan een rave
ende sloech hem toter borst daer ave
ende thaer swart ende lanc som
entie scouder hoge ende crom
den bulte voer ende achter in een
die hande groet ende corte been
entie joncfrouwe was ionc ende scoen
ende si beette vor der salen na dien doen
ende nam den dwerch in horen arm daer
ende settene van den paerde daernaer
ende leidene vor den koninck artuer
ende groetene hovesclike ter uer
also alsi wel sprekende konde
die koninck dankedes haer ter stonde
doe zeide die ioncfrou here ic kome tot u
ombe die grote niemaer die lopet van iu
ombe iu te bidden ene gichte mede
want nyemaren loepen van iu ter stede
dat negene joncfrou falgiert gereet
van dingen die si iu biddet god weet
want men hout iu vor den besten man
van der werlt ende ombe dese dinc dan
ben ic gekomen tot uwen hove nu
ombe ene gichte te biddene iu
nu siet ocht gyse wilt geven my
joncfrou biddet wat gy wilt zeide hy
gyne sult daeraf niet falgieren
opdat ment doen mach met eren
here dat en sal iu geen onnere sijn
ic bidde iu dat gy mijn edele minnekijn
desen ionchere dien ic hebbe by der hant
hier ridder nu maket al te hant
hi es des wel waert in allen doen
want hi es vroem ende koen
ende van edelen geslachte ende fijn
ende soude lange ridder hebben gesijn
hadde hi gewilt van den koninck pelles
van listenois die een goet man es
mijn lief en wilt ende hevet met
gesworen dat hi nembermeer dat wet
ridder en wert here dan van iu
ende daermede biddic des iu sere nu
dat gyne ridder maket voertmere
die koninck begonde lachene sere
ende alle die waren in der sale
doe zeide keye tot haer dese tale
joncfrou ic rade iu dat gy iu mynnekijn
vaste by iu hout want hier sijn
diegene diene iu stelen zouden hier
ombedat hi scone es ende fier
here zeide si die koninck es so goeden man
hine sal my geen onrecht laten doen daeran
by gode zeide die koninck joncfrouwe
hier en sal iu gescien geen ontrouwe
here zeide si dat love iu god onse here
nu maket mijn lief ridder des biddic iu sere
joncfrou ic ben des bereit ter steden
mettien quamen daer twe knape gereden
die twe scilde brachten van sable met
ende drie luperde van goude daerin geset
ende gekroent met lasure ende mede
hinc een swaert ant artson ter stede
entie ander knape leide een ors daer
dat scone was ende openbaer
entie breidel was gouden met
ende dreven enen somer vor hem dat wet
met tween cofferen ende quamen ten hove in
ende bonden haer paerde an enen pyn
die in den hof stont ende daernaer
ontsloten si haer coffer ende trocken wt daer
enen halsberch wit als die snee
want hi was sylveryn ende noch mee
so was hi van dobblen malyen
ende twe coffien van sylverinen talyen
ende enen sylverinen helm al vergout
si gingen in die sael met gewout
daer die koninck artur doe sat ende at
doese die ioncfrou sach komen nadat
zeide si here wildy niet doen myne bede
ic hebbe hier nu algader ter stede
dat ten ridder behorende es nu
maket mijn lief ridder des biddic iu
gerne joncfrou gaet sitten eten
here zeide si ic doet iu weten
ic en ete hier nu nembermeer
mijn lief en sij iu ridder eer
ende doe men geten hadde daernaer
trac die ioncfrou wt enen almoniere daer
twe vergulde sporen ende zeide
here ontkommert my sonder beiden
want ic ben hier al te lange nu
doe quam keye voert secgic iu
ende woude hem die sporen spannen thant
die joncfrou gegreep hem metterhant
ende vragede wat hi meende daermede
ic wilne ridder maken ter stede
zeide doe keye met myner hant
met dyner hant zeide die ioncfrou valiant
ende du best die onwaertste van den hove
ende mynnestwaert van allen love
dat en moet nember gescien
dat men dyne hant daeran sal sien
ocht iemans hant dan des koninges vry
want hi hevet gelovet my
en dade hijs niet so haddi mede
my verraden ende doet ter stede
negeen man en soude gerinen nu
also hogen prince dat secgic iu
metterhant alse mijn lief es
hine waer edel koninck sijt seker des
by gode zeide die koninck artur doen
ic sal hieraf uwen wille doen
doe nam die koninck den rechter spoer
ende spien hem den dwerge daervoer
entie joncfrou den andren god weet
die koninck wapendene al op gereet
ende gorde hem dat swaert ende sloechen mede
in den hals ende zeide ter stede
god moet iu maken een goet man
here suldy daer niet meer toe doen dan
sprac die ioncfrou neen ic zeide die koninck
ach here zeide si biddet hem een dinc
dat hi nu voert mijn ridder sy
die koninck bats hem doe zeide hy
dat hy gerne soude doen sine bede
doe namen si orlof beide ter stede
ende al gewapent ginc doe die clene man
op sijn ors sitten entie ioncfrou dan
op horen muel ende daden daernare
haer knape thoren landewaert varen
si ende haer lief reden enwech daernaer
ende quamen rydende wet vorwaer
in enen foreest onder hem beden
doe si dus waren henen gesceden
bleef die koninck artur ende merlijn mede
ende gawyn ende dander gesellen ter stede
in der salen die sere loechen saen
ombedatsi den dwerch so minde sonder waen
by gode zeide doe die koninginne
my hevet wonder datsy haer minne
so leetliken creature hevet gegeven
want ic en sach in al mijn leven
so leetlikes niet ende si es scone sere
ende wel pryseswaert vor elken here
ende hi donket my een duvel ocht een
vrouwe zeide merlijn si en es niet half
bedrogen an siner lelichede
want sine grote koene vromechede
doet dat sine lief hevet secgic iu
want so koenen vleesc en saechdy nie vor nu
ende hi es eens koninges sone wtverkoren
ende ener koninginnen welgeboren
ende sine grote vromecheit
verdrivet een deel siner lelecheit
ende sine goedertierenheit mede
noch suldy horen van siner vromechede
eer iet lanc dat secgic iu
maer ic moet ter stede secgen nu
van den keyser van rome god weet
hoe hi tegen artur den koninck street
ons secget daventure nu
van den keyser van rome secgic iu
dat hem onwaert hadde groet
dat hi den tsyns so dicke ontboet
tot artur dat hi nie hem sende daer
gelijc hi sculdich waer vorwaer
want tien tyden was ene sede
dat die van gaule ende ander lande mede
senden horen tsyns alle iare
te rome maer nie sint daernare
dat die koninck artur wart koninck
so en wilde hi senden om geen dinc
den tsins want hi zeide daernaer
dat hi niemanne tsins sculdech waer
dan gode ende sijn lant en stoet
te genen dienste ombe dit so doet
lucius sijn orloge gebieden nu
ende quam met groten heer secgic iu
ende met stouten mede alsoe
dor lomberdyen te logres toe
dat des koninck arturs was god weet
si bernden daer ende roefden gereet
ende doen ontboden die liede van daer
den koninck artur wet vorwaer
dattie romeine daer sijn int lant
ende stichten daerinne roef ende brant
doe dit die koninck artur vernam
vergaderde hi sijn heer ende quam
te logreswaert by merlijns rade mede
ende doe hy by logres quam ter stede
quam merlijn ten konink artur voertan
enten koninck bohort enten koninck ban
ende riet hem dat hy ten keyser sende
dat hi sijn lant rumede met genende
ocht hi ontseide hem doe zeide gawijn
hi wilde daertoe die bode sijn
met sinen broederen ende ywen mede
ende met sagrimor doe zeide ter stede
die koninck dat niet en mochte sijn
here laetse varen zeide merlijn
coenlyc daer en es geen angest an
daer gaf hem die koninck orlof dan
ende gawyn reet met sinen gesellen tsamen
so lange datsi ten keyser quamen
doe ginc gawyn daer die keyser was
ende sprac hem aldus an nadas
heer keyser sprac hi secht my te hant
waerombe bestu komen in mijns omes lant
ende hebt dat gebernt ic wil gy dat wet
dat gy ie in dat land quamet met
dat so stoutelike wert verwaert
ende eer gy ons daerwt ontvaert
so en zoudy om half die werlt niet
willen dat gy daer in quamet iet
doe zeide die keyser wie bestu dan
die my dus daer spreket an
ic ben gawyn des koninck arturs neve
die ombe dy wel clene geve
ja zeide die keyser ende riep saen
sine man dat sine souden vaen
doe sprongensi op ende omringeden daer
heren gawine ende sine gesellen naer
ende heer gawyn trac sijn swaert ter stede
ende alle sine gesellen mede
ende gingen houwen slage so groet
datsi daer menegen sloegen doet
maer si waren bedwongen daernaer
datsi die plaetse moesten rumen daer
want der romeyne so vele was
ombedit ontbraken si hem nadas
ende reden haerre straten nu
maer dander volgeden hem secgic iu
ende heer gawyn keerde hem dicke doe
tegen hem ende street hem toe
ende bindesen quam merlijn gegaen
toten koninck artur ende zeide saen
here twaer goet dat gy sendet ter tijt
heren gawyne soccoers want die strijt
es begonnen tegen des keysers man
doe sende die koninck daerheen dan
sesdusent ridder wel te gerake mede
die tegen die bode reden ter stede
doe sagen si sovele liede komen gevaren
dat al die velde bedecket waren
van dien die die boden jageden daer
doesi dit sagen redensi daernaer
in die romeyne doe wart die strijt
sterc ende groet te dier tijt
daer was een romeyn die petrinus hiet
die den onsen dede groet verdriet
hy was sterc ende hielt den hoep
van den romeynen ende sloech doet
menegen ridder doe dit sach
heer gawyn hadde hijs swaer verdrach
ende nam sine gesellen bysyden daer
ende zeide tot hen wy hebben vorwaer
desen strijt begonnen ter stede
gaet dat so wel so hebbewijs danc mede
ende gevallet anders so sullewy
ondanc hebben ende daerby
moetewy desen petrinus doet slaen
ocht den koninck artur geven gevaen
ocht anders so en mogewy niet
sonder groet verlies ontgaen wats gesciet
ende ombedit biddic dat gy volget my
waer ic vare si zeiden dat sy
doe sloech hi te petrinuswaert
ende sine gesellen volgeden ter vaert
ende finierden niet eer si quamen daer
ende sagrimor vergaderde daernaer
an hem ende namne in sinen arm doe
ende liet hem daer mede vallen alsoe
ter aerden als die hem betrouwede daer
tsinen gesellen ende hielten daernaer
so vaste in sinen arm oec met
dat hi beroeren en konde een let
ende doe dit die romeyne sagen
quamen si vaste derwaert geslagen
ombe hem te bescuddene daer
doe wart die strijt groet ende swaer
daer dade heer gawyn sovele ter stede
dat hi sagrimor geredde mede
entie romeyne sconfierde saen
daer wart petrinus gevaen
ende ander ridder vele in der noet
ende vele sloegensi haerre oec doet
entiese daer nu hadden gevaen
brachtensi den koninck artur saen
die hem des wiste groten danc
ende men voerde dese eer iet lanc
in dat lant van bonewyc gevaen
daer si seker waren sonder waen
nu was die keyser een droevech man
ende weende van groten rouwe dan
ombedat sine liede waren doet
ende som gevaen in groter noet
ende ombe koninck evander meer
daerombe hadde hi groet seer
ombedat hi niet en weet daerby
ocht hi doet ocht gevaen sy
ombedit dachte hi na wel sere
tegen den koninck te komene mere
in stryde ende hierombe mede
toech hi achterwaert van der stede
ende ombe tontbeidene siner liede daer
die hem noch komen souden naer
maer die koninck artur volgedem also
al die nacht dat hi des morgens vro
quam daer die keyser hadde gelegen
ende sine tenten hadde ontslegen
ende al gereet was te vaerne henen
maer als hi vernam diegene
dat koninck artur daer was tien tyden
wiste hi wel dat hy moeste stryden
ochte vlien wats hem gesciet
ende hi ontvloe om al die werlt niet
doe ginc hi sijn volc ordinieren
te strydewaert ende batalgieren
ende quam jegen den koninck artur doe
ende artur tegen hem weder alsoe
ende elc sloech daer ten andren waert
wat gelopen konden haer paert
daer wart menech speer gebroken ontwee
daer vlogen die pyle so dicke als snee
dat daer dene opten andren scoet
daer blever in beiden syden menech doet
ende herman die here van tryple der stede
was in heren gawyns geselscap mede
ende hartvel dien daer een knecht scoet
met ener gavelote dan te doet
ende doen artur sach dat die romeyne
so lange geduerden in den pleine
wantsi van des morgens toter noene
gevochten hadden in stouten doene
doe riep hi met erren moede groet
wat eest gy bertoene dat gy nu doet
vaert vorwaert later negeen ontgaen
want ic ben artur die sonder waen
dit velt en rume om genen man
volget my ende denket vorwaert dan
om die grote vromecheit die gy
dicke gedaen hebbet dor my
dat es al niet dat wy vochten tot nu
dit sijn die heren dat secgic iu
die al die werlt willen dwingen
ende onder haer balgie bringen
hier mach men prijs an winnen ende ere
ic en kome van desen velde nembermere
ic en hebbe victorie optie romeine
heden es die dach wetet algemeine
dat ic sterven sal ocht leven
eer ic die romeine wil begeven
mettien sloech hi in hem daernaer
ende wat hi gerakede sloech hi daer
doet ocht daer neder ter stede
doen ontmoete hi den koninck hestor mede
dien sloech hi daer sijn hovet af
daerna hi enen slach gaf
den koninck polipliore van meden
ende cloefdene toten gordele ter steden
ende heer gawyn nu vergadert was
an den keyser dien hi nadas
dat hovet afsloech dat ter aerden vel
enten lichame mede also wel
ende doe die romeine dit sagen
dat die keyser was verslagen
ende haer koninge oec ter stede
gingensi alle vlien mede
entie bertoene ende haer hoep
volgeden hem ende sloegense doet
si versloegense doe wetet vorwaer
also vele alsi wouden daer
artur was der victorien blide sere
die hem gegeven hadde onse here
ende alle die daer doet waren bleven
dadi opten kerchof graven beneven
ende in abdyen enten keyser mede
sende hi te rome daer ter stede
ende ontboet den romeynen overluet
dat waer haer tsyns ende haer tribuet
dien die van bertanien daer senden iu
dien gy hem dickewile hebbet vor nu
geheescet aldus komensi betalen
es ieman die hem meer wil halen
men sal hem geven sulc payment
gelijc dat men iu nu sent
doe hi dit dus hadde gedaen
nam hi raet an die princen saen
wat hi doen soude nu mere
die princen baden hem alle sere
dat hi merlyne rades vrage nu
doe riet hem merlijn secgic iu
dat hi niet vorder en voere mede
maer bleve houden opter stede
drie dage ochte vier nadien
daer soude noch ander wonder gescien
nu swiget dit boec hier nadat
ende secht van artur ende van ener cat
hier secht dit boec doe waren leden
drie dage zeide merlijn ter steden
here over gene lac es uwes te doen
want daer en es negeen man so koen
die daer dorst wanderen om enen viant
die in enen berge woent in dat lant
hoe zeide die koninck eest maer een man
wat soudewy alle derwaert dan
neen here zeide doe merlijn saen
dat es eene catte een duvel sonder waen
die so vreeslyc es tansine mede
men sach nie desgelykes in gener stede
god here genade zeide die koninck
wanen mach komen alsulken dinc
here zeide merlijn des es vier iaer
ter opvaert onses heren wet vorwaer
dat een viscer ter losanen quam
te viscene in den lac alsic vernam
ende warp sijn nette in den lac voertmere
ende gelovede den iersten visc onsen here
dien hi daer soude vaen nu mede
doe vinc hi enen sconen snoec ter stede
die dertich scellinge mochte waert wesen
doe zeide hi god dune sals niet hebben desen
maer du sals hebben nu den naesten
hi warp sijn nette in met haesten
ende vinc enen betren dan dierste was
doe zeide hi noch sal god beiden nadas
want den derden sal ic hem geven
echt warp hi sijn nette daer beneven
ende vinc een clene swart kattekijn
doe zeide die viscer dit en mach niet sijn
dat kattekyn sal ic behouden met
want entrouwen god ic wil gy dat wet
ic hebbe wel te doene der catten
ic hebbe thues vele muse ende ratten
hi hielt se so lange datsi verbeet ter stede
hem ende sijn wijf ende sine kinder mede
doe liepsi an enen berch in dlant daer
daer si noch sint hevet gewesen daernaer
ende verbijt ende dodet nacht ende dach
al datsi daerop ervaren mach
ende si es eislyc ende groet mede
gy sult daer varen ende vertroesten ter stede
die goede liede ende helpen uter noet
dit hadde den baronen wonder groet
ende zeiden twaer een miracle vorwaer
van onsen here ombedat die viscer daer
niet en dade dat hi gelovede gode
doe hiet die koninck dat men gebode
dat men trossen soude ende laden
ende ten lakewaert varen met staden
dus voerensi derwaert ende vonden daer lant
dlant verwoestet verre ende naer
want daer en dorste nieman wonen int
doe voerensi tot an den berch thant
daer dade die koninck logieren ter stede
ene halve myle na den berch mede
daer nam die koninck met hem doe
den koninck lot ende gawine daertoe
ende sine broeder ende merlyne mede
si wapenden hem ende reden ter stede
opten berch daer die catte was
doe wijsde hem merlijn dat hol nadas
ende zeide doe toten koninck artuer
in dat hol es die felle creatuer
hoe salsi wtkomen zeide artur saen
si sal sciere wt komen gegaen
zeide merlijn maer hoedet iu naer
si sal iu vreeslyc oplopen daer
nu vaert achterwaert zeide artur doe
ende si dadent ende merlijn ginc toe
ende wispelde sere secgic iu
entie catte die dat hoerde quam nu
uten hole gescieten na desen
si meende dat een beeste hadde gewesen
si hadde honger ende voer ten koningewaert
ende alset die koninck sach hielt hi ter vaert
sijn speer daertegen ende meende se daermede
doersteken maer si nam dat yser ter stede
ende tracket so sere dat die koninck wel naer
gevallen was ende metten wringen daer
dat die koninc wranc dat speer alsoe
brac sijn speer af dat yser doe
doe warpet die koninck uter hant
ende trac sijn swaert ende deckedem te hant
metten scilde entie catte spranc daernaer
op hem ende meende ne verworgen daer
maer die coninc scoetse metten scilde weder
datsi ter aerden viel doe neder
maer si was thant weder op hem gevlogen
entie koninck hadde tswaert getogen
ende sloech haer een sticke af in dat hoet
maer die hernenpanne en hadde gene noet
want dat was hart dat hi des niet
ontginnen en konde wat gesciet
nochtan viel si van den slage neder
maer si spranc tehant op weder
ende namne by den scoudren na dien dingen
dat die clawen dor den halsberch gingen
ende intie scouder oec daernaer
ende si scoerde den halsberch daer
datsi wel driehondert malien mede
uten halsberch scoerde ter stede
sodat hem dat rode bloet
wt sinen scouderen ter stede vloet
ende dat hy byna gevallen was
ende hi liep der catten op nadas
daersi sat haer poten ende lickede mede
van den bloede doe sine sach ter stede
tot haer komen scoet si hem toe
ende meendene vor begripen doe
maer hi warp haer den scilt tegen
daer hevetsi haer clawen ingeslegen
datsi den scilt al te male dorsloech
enten koninck so na haer droech
dat hi byna was daer neder
maer die koninck hielten so vaste weder
datsine hem niet konde ontrecken daer
ende hi nam sijn swaert daernaer
ende sloech haer die vorenste voete af doe
ende si viel op daerde doe liep hi toe
die koninck ende liet den scilt vallen saen
ende meende die catte echter slaen
maer si scoet hem int aensicht daernaer
ende begreepne metten achtersten voeten daer
ende metten tanden ende beeten doe
dat hem tbloet verspranc alsoe
doe nam hi tscerpe van sinen swaerde
ende meendese dorsteken metter vaerde
ende doesi dat swaert gevoelde saen
lietsi haer vallen ende lieten gaen
maer si bleef metten clawen daer
in den halsberge houden naer
ende thovet hinc doe nederwaert
doe sloech die koninck mettervaert
dachterste been af ter stede
entie buec viel ter aerden mede
ende creet so lude dat ment van daer
hoerde daer dat heer lach vorwaer
dat ene halve myle was
des menegen sere wonderde sijt seker das
die dat in den heer hoerden naer
die meenden dat die duvel waer
doe begansi te wentelen na desen
ende hadde gerne in haer hol gewesen
maer die koninck liep haer tegen doe
ende si warp haer op met crachte alsoe
ende woude opten koninck springen
entie koninck stacse na dien dingen
tuscen die dye dat al dor ginc
doe quam merlijn tot hem na die dinc
ende dander ende vrageden hoet hem stoet
wel want ic en hebbe gene noet
van den duvel dien ic hebbe doet
ic en quam nie in meerre noet
noch in meerre angest mede
sonder van den gigante ter stede
dien ic vor carmelyde doet sloech
die dade my oec groet ongevoech
eer icken dode met gewelt
doe namen die heren sinen scilt
ende besagen die voete die daerinne staken
ende in den halsberch na dien saken
ende zeiden si en sagen nie desgelike
doe voeren si ten heerwaert dapperlike
daer men feest hadde om der catten doet
ende doe die princen sagen so groet
die voete entie clawen so lanc met
waren si alle vertsaget dat wet
van den groten wonder van dien
doe leidensi den koninck mettien
in sine tente ende ontwapendene daer
ende besagen dat gebetene naer
ende dat gekrassede van den clawen met
dat diepe in dat vel ginc dat wet
doe wiesc men hem dat herde scone
ende legde hem sulc dinc daerop na datgone
dat hem tfenijn al wttrac mede
ende hine liet sijn ryden niet ter stede
want des andren dages reet hi te gaulewaert
enten scilt dade hi in der vaert
voeren daer die voete inne waren
ende dander voete dade hy daernare
in een coffer lecgen daer
ombe te togene gevielet daernaer
enten berch die te voren hiet mede
die berch van der losanen hi heten dede
den berch van der catten voert
ende ember meer sint na die woert
wart hi die berch van der catten geheten
hier swiget dit boec als wy dat weten
van der catten nu voert ter ure
ende sal secgen van merline ende van arture
daventure secget nu vorwaert
dat die koninck voer te bonewicwaert
daer men die romeine hadde gesent
die in den stride sijn gevaen omtrent
ende doe leonce ende pharien vernamen
die koninge komen ontfingensise tsamen
blidelike met feesten groet
ende doe verteldensi hem al bloet
van den castele van der marsen mede
hoe si hem opliepen ter stede
doe si die gevane voerden daer
ende daervor souden trecken vorwaer
wy moesten se met pyne bescudden ter tijt
ende hadden tegen hem groten strijt
des was die koninck artur erre
ende zeide hi soudet sonder merren
op hem doen wreken so sere
dat en gesciede hem niet mere
doe riep hi heren gawine saen
ende hiet hem varen sonder waen
toten castele van der marsen mede
ende hi sovele doe ter stede
dat hi den casteel nedervelle daernaer
dat diegene die behoren daer
also gekastyet werden ter ure
datsi niet meer en doen tegen arture
hem en sal des gedenken daernare
datsi daerombe so gekastyet waren
doe dade heer gawijn opsitten daer
tien dusent man ende voer daernaer
vor den casteel ende wan hem saen
ende dadene breken sonder waen
al te sticken ende vinc daer
die daeroppe waren ende sendese naer
te bonewic ten koninck arture
die hem dade sweren op die ure
datsi nembermeer mesdaden voertan
tegen hem noch tegen den koninck ban
noch tegen den koninck bohort mede
entie van rome oec ter stede
dadi datselve sweren oec daer
ende daermede liet hise quijt vorwaer
ende te romewaert varen also
hierombe was daer menech vro
ende binnen datsi daer dus waren
quam een bode tot artur gevaren
diene liet verstaen daeran
dat doet waer die koninck leodegan
ombedit gereide artur sine vaert
alse te ridene tsinen landewaert
ende nam orlof an die koninge bede
daer weendensi onder hem ten gescede
want dene den andren oec nadien
nembermeer daerna en soude sien
dat al te groet scade was
datsi al te hant storven nadas
alse iu dit boec sal secgen hiernaer
doe die koninck artur gesceden es van daer
reet hi met sinen lieden te logreswaert
daer hi die koninginne vant beswaert
ombe horen vader die doet was
maer die koninck troestese ende nadas
namen orlof die grote heren daer
an den koninck ende voeren thueswaert naer
entie koninck dankedem sere doe
ende merlijn bleef met hem alsoe
ene lange tijt wetet vorwaer
dat hi en sciet van daer
ende alse hi lange daer hadde gewesen
quam hi voer den koninck na desen
ende zeide here ic moet nu
tote blasise varen secgic iu
doe bat hem die koninck also houde
dat hi thant wederkomen soude
entie koninginne bat hem des mede
ende zeide si behoeveden siner ter stede
want gy hebbet den koninck
naest gode gemaket in ware dinc
doe zeide die koninck te merlyne daernare
lieve vrient gy wilt nu enwech varen
ende in mach iu niet houden nu
boven uwen wille dat secgic iu
maer wetet wel dat ic tonrasten sal sijn
thent gy weder sult komen merlijn
here zeide doe merlijn nadien
hierna en suldy my nembermeer sien
help lieve merlijn wat zegdy
hoe mochty aldus sceden van my
dat moet aldus sijn zeide hi here
dat es mislyc van mynen wederkere
doe wart die koninck sere verveert
ende merlijn voer enwech verseert
ende weende sere in siner vaert
ende reet also te blasisewaert
diene vriendelike ontfinc
doe vertelde hi blasise al die dinc
die den koninck artur enten baroen
gesciet waren in allen doen
ende doe sette hi dat in gescrifte daer
ende by hem wetewy dat vorwaer
ende doen hi daer achte dage geweest hevet met
nam hi an blasyse orlof dat wet
ende zeide hi ne sagene nembermeer
want hi moeste bliven voertmeer
met siner lieve ende hine soude daer
nember mogen keren van haer
noch hi ne soude des hebben macht
te scedene van haer dach nochte nacht
doe weende blasys sere nu
ende zeide sint so es so biddic iu
dat gy daer niet en vaert ter stede
ende hout iu by den koninge mede
dat en mach niet zijn zeide merlijn
die minne die ic drage in den herte mijn
en sal my niet laten sceden van haer
doe sciet hi van blasyse daernaer
ende es tsiner lieven gekomen saen
diene blidelike hevet ontfaen
daer bleef hi ene lange tijt by haer
ende altoes vragedise hem daernaer
van sijnre konst ende van sinen done
ende hi leerde haer des sovele na datgone
dat men hem hielt vor enen sot
ende elc man die dat doet so helpe my god
ende si sette dat in gescrifte groet ende smal
ende doen hi haer geleert hadde al
datsi hem vragede groet ende clene
doe dachtesi hoe si na datgene
hem onthouden mochte embermeer
doe begansi hem te smekene seer
ende zeide my gebreket een dinc nu
dat ic gerne leren woude van iu
soetelief gy moet my leren voertan
hoe ic mochte besluten enen man
sonder torre ocht sonder mure mede
ocht sonder yser ocht oec ter stede
sonder houtwerc enegerhande
dat hi nembermeer uten lande
komen en mochte tenwaer by my
doe merlijn dit hoerde knickede hy
metten hovede ende versuchtede sere
doe vragedesi waerombe versuchty here
ach joncfrouwe zeide hi ic secget iu
gy wilt my hier besluten nu
ende ic ben so met uwer minnen bevaen
dat ic al uwen wille sonder waen
doen moet doe namsine vriendelijc
in horen arm en zeide sekerlijc
gy zoudet met rechte myne sijn
want ic ben altemale iu eygijn
ende hebbe gelaten moeder ende vader
ombe iu thebbene allegader
in mynen arm nacht ende dach
denkic ombe mynne ende ic en mach
negene krygen dan van iu
no blyscap gene mede nu
gyne doetse my hebben in scyne
sint dat ic iu eigen ben ende gy myne
so es recht dat ic doe uwen wille
ende gy den mynen lude ende stille
by gode zeide merlijn gy secht waer
nu secht my wat gy wilt daernaer
ic salt doen here zeide doe sy
dat gy leert nu maken my
ene scone stat daer ic mochte in
by liste van arten meer no min
enen man besluten alsoe
dat daer nieman en mochte komen toe
ende dat hi daer nember wt mochte gaen
daer soudewy ic ende gy sonder waen
inne sijn also lange als gy gebiet
joncfrouwe dit en willic laten niet
dit sal ic doen neen here zeide si doe
ic wil dat gy my dat leret alsoe
dat ic dat selve mach doen mede
doe leerde hi haer dat daer ter stede
ende si settet in gescrifte aldaer
ende doe sijt gescreven hadde naer
was si des blyde ende toende hem saen
een vriendelyc gelaet sonder waen
niet lange daerna geviel datsy
spelen gingen sy ende hy
in den woude van broceliande mede
doe quamen si op ener hage ter stede
van speeldoernen die scone was
doe gingen si bede sitten nadas
in den scade ende merlijn leide doe
sijn hovet in horen scoet alsoe
ende sy began hem te clowene daernaer
so lange dat hi ontslapende wart daer
ende si stont op ende ontstal hem mede
ende nam horen wimpel ende ginc omb die stede
ende makede enen rinc ombe merlyne
ende began te lerene alombe in scine
alse haer merlijn leerde vordien
si dade haer teken daer mettien
negenwerf ende ginc al ombe daer
doe ginc si weder sitten daernaer
ende leide sijn hovet op horen scoet
al hemelijc si dit nu doet
doe ontspranc hi als hem dochte
dat hi was in den besten torre die mochte
wesen in ertrike op ener roetsen mede
daer hi op lach die hem dochte ter stede
die beste die hi ie sach mede
doe zeide merlijn tot haer ter stede
gy hebbet my bedrogen joncfrouwe fijn
opdat gy met my niet wilt sijn
altoes als ic iu begerende sy
want nieman en hevet macht dan gy
dese dinc tontdoene zy zeide nu
soete lief ic sal hier komen tot iu
dicke genoech ende gy sult my
in uwen arm lecgen ende doen daerby
al uwen wille maer nie sint mede
en quam merlijn uter stede
daerne sijn lief besloet alsoe
nocht ieman mochte hem komen toe
maer si ginc wt ende in daer si woude
dus hevetsi hem daer in horen behoude
besloten also na horen wille
hier swiget daventure stille
van merlyne meer te secgene ter ure
ende sal secgen van den koninck arture
ons secget daventure voert
dat koninck artur sere was te stoert
omdat merlijn van hem gesceden was
ende nembermeer meende sien nadas
dus beide hi seven iaer na hem alsoe
ocht hi iet soude komen hem toe
doe wart hi so met denken overladen tien tyden
dattene nieman en kon verblyden
doe vragede gawyn den here daer
op ene tijt wat hem wel waer
dat hi so droevech altenen es
die koninck artur zeide nades
by gode neve ic hebbe groten toren
ombdat ic merlyne hebbe verloren
ende mene hi nembermeer en komet niet
want doen hi hier van my sciet
zeide hi dat leste soude sijn mettien
dat icken ember meer soude sien
ende hi ne loech my oec niet vordat
ende ombe dit gelove ic des veel te bat
ende by gode ic verlore my liever nu
die stat van logres dat secgic iu
dan ic merlyne verlore ter stede
ic bidde iu neve ombe getrouwichede
dat gyne nu vaert soeken te hant
ocht hi ergen is in dit lant
des ben ic gereet zeide gawyn doe
ende oec sweric iu by ridderscap toe
dat icken een iaer ende enen dach
soeken sal ocht icken iet mach
vinden ende vernemen bindien
dit selve swoer sagrimor mettien
ende ywen ende gaheries
ende agrawein ende garies
ende tote vijf ende twintech ridder mede
die alle voeren te logres ter stede
by des koninges wille merlyne soeken nu
dus redensi te gader secgic iu
tote datsi tenen cruce quamen
daer drie wege sceden gingen tsamen
daer sciedensi hem in drien mede
ende elc voer sinen wech ter stede
dus laticse nu varen alle saen
ende sal iu secgen van den dwerch sonder waen
daer ic iu dat hier vor af liet
doen hi van den hove sciet
ende hi ridder was gemaket alsoe
hi ende sine amye quamen doe
in enen wout gereden daernaer
ende voeren daerin harentaer
van des morgens toter vespertijt toe
daerna quamen si bede doe
uten foreeste daert scone was
in enen groenen plein nadas
doe quam een ridder gereden daer
ende si wijsdene den dwerge naer
doe zeide die dwerch en roeket iu
coenlike rydet henen nu
hi sal my willen nemen zeide si doe
ende met hem enwech voeren alsoe
en ontsiet iu niet zeide die naen
mettien so riep die ridder saen
wellecomen moete mijn ioncfrou wesen
nu hebbic gevonden dat ic vor desen
lange tijt hebbe begaert
dit hadde den dwerge onwaert
doen hi dese woerde verstoet
ende antwoerde met reden wel behoet
here en sijt niet te haestich nu
al te sere mochty haesten iu
al drijfdy dus feeste menechfout
noch en hebdy se niet in iuwer gewout
ic mach wel feest dryven nu
want ic salse thant hebben secgic iu
ende doe die dwerch dit gesach
dat anders niet sijn en mach
nam hi synen scilt ende deckede hem daer
dat men hem niet en sach vorwaer
ende sette den speer onder den arm alsoe
entie been waren hem so cort doe
dat hem twe gate dor dat gereide daer
gemaket waren daer hi daernaer
dat ors dorsloech met sporen twaren
want hem die bene te kort waren
datsi dat gereide niet en konden gelyden
doe riep hi opten ridder tien tyden
hoet iu entie ridder scaemde hem das
ombedat die dwerch so clene was
hadde hem onwaert dat hi soude
tegen hem ioesteren ende hielt met gewoude
sine glavie opwaert met den scilt
hielt hi daertegen met gewelt
entie dwerch stacken daer
dor den scilt ende reet op hem daernaer
metten scouderen ende ontmoetene soe
dat hi ende dors ter aerden viel doe
ende metten valle brac hi ter stede
sine scouder entie dwerch mede
overreet hem ende quetsedene sere
dat hi lach al wten kere
doe riep die dwerch die ioncfrou daer
dat sine afholpe daernaer
ende si namne in horen arm alsoe
ende settene optie aerde doe
ende hi toech swaert ende ginc staen
boven den ridder ende trac hem af saen
den helm ende zeide hi soude hem daer
dat hovet af slaen hine gave hem daernaer
op verwonnen ende doe hi dit sach
die daer seer gequetset doe lach
gaf hi hem op ende bat genade saen
so moety dan varen sprac die naen
ten koninck artur ende secht hem dan
dat iu daer sent die clene man
dien hi ridder makede met genende
ende ic iu in sine gevancnesse sende
doe sekerde hi hem dat in trouwen daer
doe hiet hine opstaen daernaer
ende derwaert varen doe zeide hi saen
dat hi niet op en mochte staen
want ic hebbe die scouder ontwe nu
maer woudy varen des biddic iu
bander syde desen pleine ende herberget daer
in mijnre woninge ende secht daernaer
minen knapen datsi my halen sonder waen
dat wil ic gerne doen zeide die naen
doe ginc hi ter ioncfrouwen mede
diene op sijn ors sette ter stede
ende reden ter woningewaert alsoe
daer si wel ontfaen waren doe
daer liepen die knape tegen hem daernaer
ende daden se beten ende ontwapendene daer
ende daden se in die sale gaen
ende gaven hem enen mantel ombe saen
doe zeide hem die dwerch dat haer here
in den pleine gequetset lage sere
ende datsi ne halen doe namen si daer
een orsebaer ende voeren om hem naer
ende leidene daerop ende voerdene mede
thueswaert ende ontwapenden hem sine lede
ende bereidene so si best konden
ende vrageden wie hem dat dade tien stonden
hi zeide een ridder hi ne weet niet das
hine dorste van scanden niet lien wiet was
ende dat hem een dwerch hadde gedaen
ende hi dade daer doe den naen
al die feeste die hi mochte daer
van etene van drinkene ende daernaer
ginc men slapen ende sliepen nadas
totdat hoge opten dach was
doe stondensi op entie ioncfrouwe saen
ginc ende wapende den naen
als diene minde herde sere
doe gingensi in die camer toten here
ende boden hem goeden dach alsoe
ende namen an hem orlof doe
ende dankeden hem van siner herbergen
doe gingensi thoren paerden naer
entie ioncfrouwe nam doe den naen daer
ende settene in sijn gereide saen
ende reden testrogorrewaert nadas
entie ridder die gequetset was
dachte sine trouwe te quytene daer
ende dade hem voeren op ene orsebaer
te caredol waert daer die koninck artuer
met groter geselscap was ter uer
entie ridder dade hem dragen nadat
daer die koninck artur nu sat ende at
hi groete den koninck ende al die daer waren
ende zeide toten koninge daernare
here ombe mine trouwe thoudene nu
ben ic van eens ridders wegen tot iu
comen in iu genade die nu hevet my
verwonnen die koninck vragede wie hy sy
die iu hier sent in gevancnesse mede
here zeide hi ic sie wel dat ic ter stede
myne grote scande moet secgen iu
maer ombe myne trouwe thoudene nu
sal ic dat secgen want ic mynde here
ene ioncfrouwe utermaten sere
die so overscone es
ende eens koninges dochter sijt seker des
ende my geviel hiervor dat ic quam
al gewapent daer ic vernam
enen dwerch entie ioncfrouwe mede
die van iu quamen ter stede
ende doen icse komen sach metten naen
verblyde mijn herte daerombe saen
dat nieman meer met haer was
ende ic zeide ende riep sere nadas
datse my god gesent hadde daer
entie dwerch zeide doe daernaer
dat ic my niet sere en haeste ter stede
wantet soude anders sijn daer mede
dan ic meende ende ic die alsoe
mynen wille meende vorderen doe
haeste my ende reet ter ioncfrouwenwaert
entie dwerch nam tspeer mettervaert
ende reet te mywaert wat hi mochte
ic hilt mijn speer stille want my dochte
dat onneer waer doe stac hy my
dat ic ter aerden viel daerby
ende myne scouder ontwe mede
doe beete hi ende woude ter stede
mijn hovet met enen swaerde af slaen
here doe moeste ic my geven gevaen
ende gelovede met trouwen daer
in uwe gevancnesse te komene daernaer
by gode zeide die koninck omtrent
hi hevet iu in goede gevancnesse gesent
maer secht my wie hi es die naen
by gode here zeide die ridder saen
hi es sone des koninck brangores
van estrogorre die machtich es
die koninck zeide gy secget waer
maer my wondert sere openbaer
dat onse here gaf sulke vrucht heme
die ridder zeide onses heren geteme
sijn wonderlike want moeder ende vader
verdienen des dickewile beide gader
dat hem dus gedane dinc gesciede met
die kinder verdienent oec mede dat wet
want hi was een dat scoenste kint
dat men iergen vant omtrint
ende doen hi hadde dertien jaer
gesciede hem dit al openbaer
ende hi es maer xxij jaer out mede
nochtan scijnt hi veertich iaer ter stede
ende daer hi na heet die koninck evadan
secget dat hi niet ouder en es voertan
vragede hem die koninck hoe dat hem sciet
by gode here zeide hi ombedat hy niet
mynnen en woude ene ioncfrouwe mede
makedesi hem van toernecheit dus ter stede
maer die dach es getermineert hebbic vernomen
dat hi weder in sine forme sal komen
nu hebbic myne lofte gedaen
aldus gevic my iu hier gevaen
vrient ic scelde iu quijt zeide die koninck
maer secget my uwen name ombe die dinc
here men heet my tradeliant sijt gewes
ende ben pete des koninges van norgales
die my sinen name van vrienscap gaf
here nu begeric uwen orlof daeraf
dat ic hene moge varen nu mere
die koninck zeide vaert met onsen here
doe namene sine knape sciere
ende droegen hem weder in sijn lettiere
ende voeren thoren landewaert saen
doe wart daer gesproken van den naen
vele ende van siner vriendinnen mede
die koninck zeide daer ter stede
dat vrome waer quame hi alsoe
weder in sine forme daertoe
daerna zeide die koninginne
ic wane dit wel weet sine vriendinne
ende ombedat mint sine te meer
ic gelovedes wel zeide die heer
hier swiget dit boec van hem nu mede
ende secget voert van yweine ter stede
hier secget dhistorie van yweine
doe hi gesceden was van gaweine
quam hi ende sine gesellen daernaer
int wtgaen van enen foreeste daer
gemoeten si ener joncfrouwen gereden
op enen muel die daer ter steden
groten rouwe dreef ende trac haer haer
met groten vlocken wt vorwaer
ende riep wat sal mijns gescien
als ic dengenen verloren sal sien
die my boven al die werlt minde
ende dor myne vrientscap met geninde
sine grote scoenheit hevet verloren
doen heer ywein dit begonde horen
ontfermede hem des ende reet derwaert
ende vragede wat haer waer ter vaert
doe zeidesi hebt mijns genade nu
edele here ende mijns amyses biddic iu
dien vijf ridder te dode slaen
onder genen berge doe zeide hi saen
toter joncfrouwen wie es iu amys
die dwerch des koninges sone brangorys
zeide die ioncfrou dien die koninck artuer
nuwelinge ridder makede ter uer
heer ywein zeide joncfrouwe swiget nu
by der trouwen die ic ben sculdech iu
mach ic daer te tyde nu komen
hem en wert dat lijf niet genomen
ach here zeidesi groten danc
maer gy ne moget maken niet lanc
suldy te tyde komen daer
doe reet heer ywein vaste daernaer
ende quam gereden daer die naen
vreeslike street sonder waen
tegen twe ridder want hi hadder drie
afgeslagen van der partie
dat er hem negeen ten stonde
van der aerden verheffen konde
want den enen haddi in der were
in dat die gesteken metten spere
enten andren in die scouder mede
dat hi hem ontledet hinc ter stede
den derden haddi daer te hande
dat hovet geclovet toten tanden
doene ywen sach stryden so vromelike
zeide hi dat scade waer sekerlike
dat hi so clene es want hi es koene
ende van goeden herte daer des es te doene
ende heer ywein reet derwaert seer
maer eer daer nu konde komen die heer
haddi den vierden geslagen ter aerde
ende overreet hem metten paerde
ende als die vijfte sach dat hy
allene was haddi angest daerby
ende woude doe vlien herde saen
maer hi hielten so kort die naen
met slagen dat hine dodet hadde daer
en hadde heer ywein geweest vorwaer
die hem hovesclike bat alsoe
dat hijt liete varen want hi daertoe
wel sach wat daer was gesciet
ende als die dwerch dit hoerde ende siet
antwoerde hi heren ywein hovesclike nadas
want hi herde hovesc was
here eest iu wille dat ict late staen
jaet zeide mijnheer ywein saen
ende god danke iu mede daeran
die dwerch sprac gy scijnt so goeden man
ic wille gerne iu bede doen nu
doe quam die ridder secgic iu
tot heer yweine ende dankeden naer
dat hine nu bescut hadde daer
doe boet hi tswaert den dwerge sonder waen
ende dander die daer leveden saen
daer dadese die dwerch alle vier varen
in koninck arturs gevancnesse twaren
ende si voeren van des naens wegen daer
ende mijnheer ywein sciet daernaer
ende sine gesellen van den naen
ende van der joncfrouwen ende voeren saen
enwech ende sochten merlyne thant
in meneger stat in menech lant
maer sine vonden van hem gene niemaren
des si herde droevech waren
tende van den jaer quam elc nadas
te hove ende telde wat hem gesciet was
entie koninck artur dadet al mede
in gescrifte setten ter stede
entie wile daer wy dit af tellen
dat ywene dit gesciede ende sine gesellen
quam heer gawyn gereden tener stede
ende oec al sine gesellen mede
daer woude hi datsi hem scieden alsoe
ende elc allene voertrede doe
want hine woude also nember varen
ene doe si alle gesceden waren
quam heer gawein varende allene
in een scone foreest gemene
ende hi dachte ombe merline na die dinc
so sere hi ne wiste wat hem overginc
ende doe hi twe mile hadde gereden
quam ene joncfrou tegen hem ter steden
op ene scone tellende paert
ende heer gawyn so in gedochte vaert
dat hi haerre vergat te groetene doe
doe si vor hen heen was keerde si alsoe
ende zeide by gode ten es niet waer
dat men van iu secget openbaer
men secget heer gawijn dat gy sijt
die beste ridder die es ter tijt
entie hovescte oec daermede
by gode dat es gelogen alle bede
maer gy sijt die dorperste dien ic weet
want gy my ontmoetet god weet
allene in midden enen woude nu
ende niet so vele en oetmoediget iu
dat gy my gegroet haddet mede
ende gesproken tegen my ter stede
sijt seker iu sal mesvallen om des
gy ne woudet om die stat van logres
noch ombe half dat konincrike mede
heer gawein scaemde hem sere ter stede
ende antwoerde der ioncfrouwen nadas
als ene die sere verscamet was
ioncfrouwe ic dachte omb een dinc nu
dat ic soeken vare ic bidde iu
dat gij mijt vergevet si zeide doe
gy sult dat iersten bekopen soe
dat gy daer vele scanden ende onneren
af sult hebben eer gy weder sult keren
maer ic en secge niet dat iu altoes sal duren
ende dattu nu vaers soeken ter uren
dat en saltu int konincrike van logres
niet vinden maer sijt seker des
in clene bertanien suldy daeraf horen
nu slaet vorwaert vaste met sporen
enten iersten dien gy moetet nu
dien moety geliken des onnic iu
thent gy my weder siet vorwaer
ende heer gawein reet henen van daer
ende hi en was niet gereden ene myle
dat hi ontmoete terselver wyle
den dwerge enter ioncfrouwen mede
daer ic hier voraf zeide ter stede
die die vier ridder sende ten koninck artuer
ende nu was op dese selve uer
die dach van der triniteit
heer gawein groetese ende hevet geseit
god geve iu beden saligen dach
si zeiden weder god diet wel doen mach
geve iu geluck ende goede aventure
ende niet lange na der ure
quam die dwerch weder nadas
in sine forme daer hi te voren in was
ende van ouder tweeendetwintich jaren
scone ende goet geledet twaren
dat hi sine wapene wt na datgene
moeste doen ombe datsi waren clene
ende doe dit sijn lief sach
was si die blideste die wesen mach
si namne in den arm te hant daer
ende custene hondertwerf daernaer
si waren blyde utermaten sere
ende dankeden gode onsen here
dat hem aldus nu was vergaen
heren gawyne dankeden sijs sere saen
die hem saligen dach ontboet
daer si blyscap af hadden groet
dus redensi henen onder hem daer
ende heer gawijn reet oec vorwaer
maer hi en was niet drie myle gereden
dat hem sine mouwe daer ter steden
van sinen halsberch over die hande hinc
ende sijn halsberch na die dinc
wart hem te lanc drie voete daernaer
so cort ende so clene wart hi daer
sine yserne cousen waren overeen
twe voete langer dan die been
ende sijn scilt sloech hem mede
toten voeten doe zeide hi ter stede
dit es dat my die ioncfrouwe onthiet
hi was so erre doe hi dat siet
dat hi hem welna verslagen hadde mede
ende in deser groter onverduldechede
reet hi so lange dat hi quam
uten foreeste daer hi een cruce vernam
daer een steen by stont doe voer hi daer
ende beete ende begonde daernaer
sinen halsberch te korten ter stede
ende oec sine mouwe mede
ende sine riemen van den scilde met
ende van sinen swaerde oec dat wet
ende bant sinen halsberch so hi best konde
ende dadene an ende sat ter stonde
op sijn paert so erre daernaer
dat hi hem liever doet waer
dan hi levede dus voer hi henen
sijn mesval clagedi altenen
ende daer hi aldus clagende reet
hoerdi besyden hem god weet
ene stemme sere roepende doe sach hy
derwaert daert hem dochte by
maer hi en sach gene creature daer
dan enen roeck sach hi daernaer
al ront dicke ende hoge mede
daerna hoerdi noch ter stede
ene stemme secgen tot hem mettien
heer gawein en mestroest iu niet van dien
dat gevallen moet dat moet wesen
heer gawein sach al ombe na desen
ende als hi dit dus hevet verstaen
haddi gerne dor den roeck gegaen
maer hi en konde ende doe zeide hy
god here ende wie noemt hier my
met mynen name nu ter stede
hoe zeide die stemme wat es dy mede
dattu my nu wils kennen niet
wat es dy zeide hi nu gesciet
du plages my wel te kennen hiervor
aldus varet nu al die werlt dor
want van den dinc die men niet hanteert
daer es men vollec afgekeert
entie proverbie es waer die men seit
want die hof scuwet god weet
dhof scuwet hem weder daerby
ende aldus es dat nu met my
doen ic den koninck artur diende
ende iu ende ander sine vriende
was ic gemint van iu ende andren mede
ende ombedat ic den hof gelaten hebbe ter stede
ben ic onbekant met andren ende met iu
ende met rechte en soude men nu dlant
my dat niet doen sij iu bekant
opdat trouwe ende doget regeren
doe heer gawein dese stemme hoerde
verstont hy wel by dien woerde
dat merlijn was ende zeide nu
met rechte soudic wel kennen iu
want eer menige sonder waen
hebbic hiervor van iu ontfaen
ic bidde iu here laet my iu sien
dat en mach zeide hi niet gescien
dat gy my ember meer moget sien overeen
ochte spreken voert man negeen
nadien dat gy hier scedet van my
want nieman en hevet macht dat hy
voertmeer hier moge komen iet
dan myne vriendinne als sijt gebiet
ende tes my leet dat so moet wesen
want ic en hebbe gene macht van desen
dat ic daer iet tegen kan gedoen overeen
want in der werlt en es torre negeen
so vast als daer ic besloten ben in
nochtan so en es hi meer no min
van stene van houte van yser mede
maer hi es by der lucht besloten ter stede
by cracht van arten ende meer no min
so en mach daer nieman wt nochte in
sonder mijn lief die geselscap hout my
alset haer genoeget ende haer wille sy
hoe zeide gawein lieve merlijn
hoe komet dat gy aldus moet sijn
ende en kondy iu selve gehelpen niet
met gener behendecheit die gy pleget iet
ende gy waert die vroedeste dien men wiste
in der werlt van alrehande liste
doe zeide merlijn lieve here ic was
die sotteste van der werlt sijt seker das
want ic wiste al dit te voren
ende liet my een wijf so verdoren
dat ic se liever hadde dan my
want ic leerde mynen lieve daerby
dat ic gevaen ben ende my en mach
nembermeer verlosen nacht no dach
negeen mensche die nu levet
thent mijn leven inde hevet
by gode zeide heer gawein ter stede
des ben ic rouwech ende mijn oem mede
die iu soeken doet als hi dit weet
sal hem dat wesen herde leet
ach mijn lieve artur zeide merlijn nu
nembermeer so ne sie ick voert iu
nochte gy my want dat es om niet
wie hem des pijnde voert ieman iet
ende waerdy van my gekeert voertan
nembermeer so ne hoerde my man
nochte oec wijf spreken gemene
sonder myne vriendinne allene
nu keert weder ende groet my sere
den koninck artur mynen lieven here
entie koninginne ende al die barone
ende tellet mijn wesen al dengonen
van den hove ic bidde iu des
gy sult den koninck vinden te cardoles
ende alle die gesellen oec ter stede
die my met iu voeren soeken mede
ende voert heer gawein so secgic iu
dat gy iu niet en wantroestet nu
van dat iu hier vor gesciet es
want gy sult die ioncfrouwe sijt gewes
in den foreeste vinden en latet niet
gy en groetet se hovesclike als gy se siet
nu vaert te gode zeide merlijn saen
ende onse here moete den koninge bystaen
enter koninginnen enten gesinde mede
ende al den lande dorpen ende steden
doe sciet heer gawein rouwech ende blyde
blyde was hi ombedat hem tien tyde
merlijn gesecht hadde dat hy
themselven soude komen daerby
ende rouwech was hi als te voren
dat hy merline dus hadde verloren
dus reet hi vaste te caredolwaert
ende quam gereden mettervaert
in den wout daer hi die ioncfrouwe ontmoete
hier voer die hy niet en groete
daer sach hi besyden twe ridder staen
al gewapent ende hielden gevaen
ene ioncfrouwe onder hem beden daer
ende gelieten hem ocht si se daer
verkrachten souden maer si ne haddens nu
negenen wille dat secgic iu
maer si dadet hem doen ter stede
ombe heren gawine te proevene mede
ende si wranc haer hande menechfoude
ende gebaerde ocht men se verkrachten woude
doen heer gawein dit sach te hant
riep hi gy zijt doet als gy in dit lant
ioncfrou verkrachten wilt dat toehoert
den koninck artur dus reet hi voert
entie ioncfrouwe riep doe mettien
heer gawein nu sal ic wel sien
ocht in iu es so vele vromechede
dat gy my komet bescudden ter stede
van deser scanden hi zeide mettien
by gode joncfrouwe iu ne sal gescien
negene scande daer ict letten kan
dit hadde den riddren van sulken man
onwaert ende sprongen op daernaer
ende bonden haer helme wet vorwaer
entie joncfrouwe haddese versekert vordien
dat hem van hem niet en soude messcien
ende alsi haer helme hadden verbonden
zeiden si onwaerdige naen tien stonden
ende sotte wicht gy zijt nu doet
maer wat soudewy an sulken cloet
ocht an also onwaerdigen man
alse du best benyden dan
anders sloegewy dy te hant doet
ende doen heer gawein dit verstoet
dat sine naen hieten daer
ende also verspraken oec daernaer
hadde hijs groten rouwe ter stede
ende antwoerde dus hem beden mede
by gode also onwaert ic dunke iu
ic ben hier komen te scanden nu
ende tuwer groter onneren mede
sit op iu orse beide ter stede
want dat waer onneer socht ic iu
tors ende gy te voet sijt nu
doe zeiden dander gy verlaet iu sere
op iu selven dat gy ons nu mere
op onse orse wilt laten sitten hier
al sijdy clene gy sijt fier
in iu woert ende gawyn zeide doe
ic verlate my op gode ende daertoe
op myne kracht eer gy hier sult sceden
dat gy daerna onder iu beden
nembermeer in koninck arturs lant
wijf en verkrachtet sij iu bekant
also sal ic iu begaden hier
doe saten op die ridder fier
op haer orse ende zeiden met overmoede
tot heer gawyne dat hi hem hoede
hi waer nu doet doe sloegen sy
met sporen theren gawyne daerby
ende braken bede haer spere ter stede
heer gawein stac den enen mede
dat hine tumelen dade ter aerden
ende overreeten daer met sinen paerde
doe woude hi den ander metten swaerde slaen
doe riep die joncfrouwe gawein laet staen
des es genoech en doet daer niet meer toe
joncfrouwe zeide hi wildy dat alsoe
ja ic zeide si heer gawein zeide saen
joncfrou dor uwen wille latict staen
nu meer en dade iu bede
ic soudese doet slaen ocht sy my mede
want si hebben my groten lachter gedaen
ende scande gesecht wantsi my naen
ende onwaert hieten mede daernaer
nochtan zeidensi een deel waer
want ic ben dat onwaerdeste dat es
endet gesciede my in den woude vordes
dies es wel ses maende leden
doe begonde te lachgene ter steden
die ioncfrou entie ridder beide
daerna si tot heren gawyne zeide
heer gawein die iu mochte genesen
wat soude sijn loen daeraf wesen
joncfrou die my genase wetet wale
ic gave hem myselven al te male
ende al dat ic mochte verwinnen daertoe
in deser werlt si zeide doe
gyne sult daer so vele niet om geven nu
maer gy moet my enen eet doen secgic iu
alsulc als ic iu secgen sal
joncfrou wat gy wilt ic doe dat al
secht uwen wille ic ben gereet
daeraf te doene al uwen eet
gy sult my sweren zeide si saen
by dien ede dien gy hebbet gedaen
iuwen ome den koninck artuer
dat gy nembermeer in negener uer
daer vrouwe ocht ioncfrou uwes hevet te doene
begeven en sult in genen doene
gyne sult haer helpen na uwer macht
dat sy dach eder nacht amen
ende waer gy vrouwe ochte ioncfrou ontmoet
dat gyse ember ierstwerf groet
ocht gy kont doe zeide gawein saen
joncfrou dit wil ic iu loven gaen
alse een wettech ridder gereet
ende aldus zeidesi nemic den eet
maer breecdy dien ember na desen
gy soudet weder aldus wesen
ende daerna las si haer woert
alse te dien dingen behoert
ende niet lange daerna sonder waen
braken al die riemen saen
daer sine wapene mede waren gebonden
ende syne yserne cousen ten stonden
ende hi wart alse hi vor was
ende als hi geware wart das
beette hi van den paerde daernaer
ende knielde vor die ioncfrouwe daer
ende zeide dat hi hoer ridder waer
also lange hi levede naer
doe dadesi opstaen den heer
ende dankede hem der hovesceit seer
ende dit was die joncfrou sonder waen
die hem dat mesval hadde gedaen
entie ioncfrouwe voer van daer
entie twe ridder met hoer daernaer
maer heer gawein bleef noch toe
ende lengede sine wapene doe
ende herbantse al te male
ende bereide hem al te wale
ende sat daerna op sijn paert
ende reet also te caredolwaert
ende quam daer rechte terselver uren
daer vertelt hadden haer aventuren
heer ywein sagrimor ende haer gesellen
die hem in der vaert gevellen
ende alse gawein komen was
wart daer groet feeste dordas
onder den gesellen hebbic vernomen
om dat si alle waren gekomen
die merlyne hadden gesocht mede
dus es gawein oec gestaen ter stede
ende vertelde sine aventure al
die hem gesciede groet ende smal
hi telde van der joncfrouwen saen
die hem gemaket hadde een naen
om dat hise niet en groete ter steden
daer si jegen hem quam gereden
hi telde daerna van merlyne
hoe hine vant in ener woestyne
daer hi besloten blivet emmermere
ende hoe hi groete sinen here
den koninck ende sine vrouwe met
ende al die gesellen oec dat wet
ende hoe ne een wijf hevet besloten
vertelde hi daer al den genoten
hi seide voert hoe hi verquam
ende sine forme weder annam
ende wart weder als gy siet nu
des wonderde sere secgic iu
al dengenen van der salen
ende hadden hieraf vele talen
maer artur entie koninginne
waren nu in droeven sinne
ommedat sine daer hadden verloren
daeromme hadden si groten toren
si vloecten sijnre amyen menechwerven
datsi quader doet moeste sterven
datsine dus besloten hevet
aldus die koninck met rouwen levet
ende alsi stonden met deser tale
so quam evadan in die sale
van der oude van xxij iaren
ende was een scone man twaren
ende so edel mede tien stonden
dat men genen scoenren hadde vonden
ende hielt by der hant sine vriendinne
ende quam vor artuer met sinne
ende groetene hovesclike daer
entie koninck dankede hem daernaer
doe zeide evadan here kendy my iet
by gode heer ridder nenic niet
zeide die koninck ic en sach iu niet eer
entrouwen zeide die ridder heer
gy hebbet my gesien vor nu
al en kendy my niet secgic iu
maer doe gy my lestwerf saget ter stede
entese joncfrou die hier staet mede
doe was ic hier in sulc abijt
die my daer in sach doe ter tijt
ende my sage nu voertan
hi soude my oevele kennen dan
by gode antwoerde die koninck saen
vrient also verre ic kan verstaen
en sach ic iu niet dunket my nu
here zeide hi doe gedenket niet iu
dat hier ene joncfrouwe quam gereden
ende enen naen brachte ter steden
dien gy ridder makedet alsoe
jaet sprac die koninck doe
hi hevet my sprac die koninck daer
vijf ridder gesent vorwaer
ende in vancnesse wetet dan
die hi in stryde al verwan
ende met syner vromecheit onder dede
doe zeide die ridder daer ter stede
here ic ben die naen dieselve man
die die vijf ridder verwan
ende iu sende die also gevaen
ende oec ben ic dieselve naen
dien gy ridder makedet ter stat
ende siet hier die ioncfrouwe dies iu bat
ende sonder twivel ic wasset oec mede
die iu die v ridder sende ter stede
van den iiij sachet her ywein
die my vant vechtende in een pleyn
opten avent van der triniteit
daer icse alle vier verwan gereit
men vrages hem ocht hijs iet sach
hi es dies iu berechten mach
doe lyede des heer ywein al bloet
ende zeide dat hi der enen sloech doet
die daer bleef licgende sijt seker das
want er vive over hem doe was
entie vier sende hi iu gevaen
doe zeide evadan voert saen
here des andren dages omtrent myddach
quam ic gereden daer ic sach
heer gawein dien ic gemoete daer
hi groete ons ende wy hem daernaer
ende zeide daer hi ons liet daer beneven
dat ons god salecheit moeste geven
ende hi dadet want also saen
als hem dat woert uten monde was gegaen
verkeerde mijn gedaente ter stede
ende quam in dese forme mede
daer gy my nu siet in staen
want te voren was ic een naen
ongescapen ende lelyc
ende ic wane wel sekerlyc
dat my by sijnre tale ende bede
onse here warp wt mijnre scamelhede
daer ic te voren in hadde gewesen
nu dankic gode sere van desen
ende heer gawein danckic mede
doe vragedem die koninck ter stede
van wat lieden dat hi waer
ende hoe hi hiete oec daernaer
ende hi zeidet den koninge also voert
als gijt hier vor hebt gehoert
doe dit die koninck verstont tien tyde
ende heer gawein waren sijs blyde
entie koninck ontfinckene te dien stonden
vor enen geselle van der tafelronden
entie ioncfrouwe bleef daer bynnen
van der uren metter koninginnen
met vrouden voert al hoer leven
van merline en vindic niet meer bescreven
in dat walsc ende om die saken
en willics niet meer in dietsce maken
want hem hevet een wijf gevaen
daer hi nemmer en mach ontgaen
no emmermeer vernemet van hem man
wat mach men daer meer af secgen dan
negeen dinc so help my god
dan dat hi was een fijn sot
al heet hi vroet ende conde vele
nochtan heeften een wijf by horen spele
datsi hem toende menechfoude
bracht int nette daer si woude
daerby en was met niet so vroet man
opdat daer wives herte alteen leide an
si en hoendene wel int leste
nu moet god ons geven tbeste
altoes te doene van allen saken
in hem so indet mede mijn maken
desen boec van merlyne
dat ic dichte met mire pyne
int jaer ons heren wiens wondert
doe men screef dertien hondert
ende xxvj opten witten donredach
die in der weken vor paescen gelach
doe was dit boec geint
daer men scone jeesten in vint
