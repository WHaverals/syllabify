dus was hi in wannopen groet
van sinen liue ende vander doot
binnen der nacht screef hi ghenent
sine scult ende siin testament
alse een man die steruen waende
mids der businen die hem vermaende
maer tilike es hi vp ghestaen
ende quade cleeder an ghedaen
wijf ende kinder dat hi nam
tsconincs paleyse dat hi quam
beuaen met rouwen ende met seere
hi riep ghenade coninc heere
ic ben doot ghine helpt mie
want ic vwe bosine ontsie
hare luut es teekiin vander doot
nu helpt mi broeder vut deser noot
die coninc was van goeden seden
ede vul van oetmoedicheden
ende sach sinen broeder seere
beuaen met rouwen ende met seere
maer alsoe du mine bosine
seere ontsaghes entie pine
soe moetstu oec vele meere
ontsien den coninc enten heere
die di heuet in sine macht
want sonder hem heuestu ghene cracht
ende oec doen eere sinen boden mede
waer datsi comen in elke stede
dus leerde die coninc openbare
sinen broeder met groeten vare
hoe hi soude die bode ons heeren
met oetmoedicheden eeren
dus liet hine thuus waert gaen
maer noch soe wildi doen verstaen
sinen ridders hare dulhede
dat sine begripen in elke stede
daer hi den aermen dede eere
dit deerde den coninc seere
daer omme dedi alsoe saen
viere somme vate wel ghedaen
jn dese twee mach men sconincs crone
legghen seidsi si siin soe scone
dandre twee vate metten pecke
bestreken waren ende metten strecke
waren ghebonden ne achten si twint
het docht hen stubbe ende wint
die coninc die antworde doe
ende sprac den ridders toe
ghi heeren seiti dit wistic wel
dat ghi dit segghen soudt ende niet el
want metten oeghen siedi van buten
vtersche dinghe die niet besluten
ende dit bouft niet dat men doet
want en es altoos niet goet
men moet metten oeghen van binnen
besien om vrome ende vandense ghewinnen
om vrome ende eere ende ghenen lachter
die anders doet het settene achter
want doeghen van binnen wel dic bedrieghen
den mensche ende oec dicwile lieghen
die ghelike bi caritaten
salic v toeghen bi desen vaten
daer na so dedi bringhen sciere
dandre twee vate die scenen ondiere
ende metten peke waren bestreken
ende dedese beede vp breken
doe si beede waren ontploken
quamen daer vute soe soete roken
dat si alle ghemeenlike
die roke gheerden arme ende rike
si vonder in precieuse steene
van groeter cracht groet ende cleene
dat si verlichten alte male
die hoeghe liede binder sale
die coninc sprac ghi heeren siet
weeti wat dese dinc bediet
oetmoedicheit dat seggic v
alse ghi scouwen moghet hier nv
bi desen vaten die buten siin
leelic seere ende binnen venijn
also es al die ghelike
biden tween armen sekerlike
