leest hierin wat ghenoechlix claer
wat in hollant is ghesciet voerwaer
hoe subtiler grieke hoe cloec van verstaen
hoe doertogen clerc hoe loser cortesaen
hoe nauwe practiseerders van nauwen list
nochtan op haer duimken slaet dic die kist
die onnosel het si somer of winter
exempel hoe dat wouters soen jan splinter
te delf hoe eerliken ende hoe excellent
ende costelic heeft gemaect zijn testament
van enen armen man simpel vervaren
als ghi hebt ghehoert in hondert jaren
dese jan voerseit als ic vernam
was rentemeester te delf ende ten sciedam
in twee susterhusen dat is waer
daer hi eerlick diende menich jaer
had hi anders gedient mit ontrouwen
licht ten einde hi hadde meer behouwen
doer die vrienden heef zijns overgebracht
ende voer den ouden man qualic gewacht
hierom als hi began te vertraghen
ende hem anquamen die oude daghen
rust ende gemack was al sijn begaert
mer waer hi quam hi was onwaert
wie oudt is ende arm van goede
waer hi comt men wort sijns moede
hoe heiliger cloesters hoe beter gespresen
brengdi wat ghi sult wellecoem wesen
mer hebdi niet als ghi hier hoert
elc sal u wisen tot den anderen voert
ghelijc al dese twee cloesters deden
des was jan splinter qualic te vreden
den trouwen dienst van hem te voren
was seer vergheten ende al verloren
een wonderlic influencie viel hem in
wie mocht die brenghen in sinen sin
hi docht ic ben arm ende oudt van daghen
een verdroncken calf is goet te waghen
ic wil tantwerpen trecken doer mijn misval
om een comanscap te doen taventuer ist al
hi reysde daerheen sijt seker des
hi hadde der gulden het si vijf of ses
een coffer heeft hi eerst ghecocht
met drie slotelen daeraen ghewrocht
voert heeft hi gecocht wien dat wondert
een deel lecpenningen omtrent seven hondert
hi quam te sciedam int cloester te rasten
so wellecoem als den eersten dach in den vasten
die hier voermaels eerlic was onthaelt
men scencte hem bier half verscaelt
elcke suster sach hem an over een side
men wijsde hem te bedde in corten tide
hi sprac och suster luyt ende suster griet
een grote kaers brenct en laet des niet
ic heb wat van antwerpen gebracht
dat ic moet rekenen desen nacht
si brachten een kaers si en was niet cleyn
ende sloten die camer hi bleef alleyn
daer heeft hi sijn coffer ontsloten
ende die penninghen op die tafel gescoten
daer ginc hi liggen tellen ende sammelen
dese penninghen clincken ende verrammelen
ses hondert gulden dat is waerheyt bloot
maken even juyst hondert pont groot
ende noch xxx rinssce gulden leg ic daer
die maken vijf pont groot dat is waer
ic en hoerde noyt van sulcke practiken
doer een split sach een suster kiken
ende hoerde van den penningen dat geclanc
si liep voer die mater eer yet lanc
och mater coemt kiken harde scier
hoeveel gulden heeft jan splinter hier
die mater quam sien doer tselve gat
dese cronenriders desen costeliken scat
streeck hi haestelic in die kiste
gelikerwijs of hi nargent of en wiste
dat licht dede hi uut hi ginc slapen mittien
hi dacht adieu gi en hebt my niet gesien
des morgens wil ic van den susteren sceiden
elc sprac heer rentmeester gi moet beiden
men dede hem daer dat beste sier
wat hi begheerde wijn vleis of bier
ende baden hem alle jonc ende oude
dat hi daer vriendelic bliven soude
mer want hi te delf meest opgevoet is
so ist vogelkijn garen daer gebroet is
hi woude na delf hi had die mater
dat si dat coffer metten cater
wel wilde bewaren ende bevrien
mer die slotelen hielt si bi horen sien
alst die pater ende mater te delt vernamen
van den susters die van sciedam quamen
dat hi daer sulken scat hadde ghelaten
men dede hem vrientscap boven maten
ende begonden teghen malcander te kiven
bi wien dat jan splinter soude bliven
si spraken te delf dat si die naeste waren
want hi hadder meest gewoent al sijn jaren
sijn coffer wort gehaelt in corten ty
te delf en was niemant liever dan hy
hi gaf die mater dat coffer in haer bewaer
men dede hem guetlic menich jaer
van spise van dranc avonts ende noen
van wambuys hosen cleder ende scoen
sijn bedde wort hem verwarmt alle nacht
om den costeliken scat die hi daer bracht
nu wil ic voertscriven sijn testament
die testamentoers waren wel sufficient
ende abel genoech van haer practike
om een financi voer een gans conincrike
mer voer gode moet hi sijn gecroent
die den rechten hoenre heeft ghehoent
meester mathijs notarius ende raet
testamentoer ende in den rechten licenciaet
van jan splinter versoect met minnen
an noch twee paters te delf binnen
ende maect se testamentoers met hem beyen
om dese ij cloesters vriendelic te sceien
dese cloesters hebben elcx een slotel ontfangen
ende wanneer zijn maenstont waer begangen
so souden si dat gelt alst was redelick
den twee cloesters deilen vredelick
hierna quam die tijt dat die doot
diet al verslint ist cleyn ende groot
jan splinter haelde van deser aerden
hi wort begraven met groter waerden
vigely met ix lessen dofficij daeran
met toersen ende kersen wort rikelic gedaen
nu als die maenstont was gheleden
sijn si versaemt te delf in der steden
een costelike maeltijt lieten si bereiden
die testamentoers tot malcander seiden
om dit gelt te deilen op desen daghe
ons waer noot die provisoer uuten hage
eer wi ontsluyten dese kiste
want of wi quamen in enighen twiste
dat soude hi wel middelen als een overman
nu tslot die provisoer quam hier bi ende an
hi hoepte si souden hem den arbeit lonen
met eenen tabbert van xx cronen
dat coffer wort gehaelt in corten tye
ende oeck die slotele alle drie
als men dat coffer ontsloten open
si waren allen in groter hopen
si snacten na tghelt ende goet
ghelijc den visch na twater doet
mer haer vroecht wat wildi meer
is op een cort verwandelt seer
si saten recht gelijc een bruyt ten offer
een cruys wort geslegen over dat coffer
sprac meester matijs notarius voer
amen so antwoerde die provisoer
sijn hant woude hi steken daerin
die notarius sprac met eenen grammen sin
hant uut hoewel dattet die provisoer is
sub pene excomicationis majoris
die haesticheit dede hem seer dolen
hi bevalt diet hem soude hebben bevolen
enen groten budel wort daer ontsloten
ende die penningen opter tafelen geschoten
doer eenen bril sach die notarius daer
och dat is een scoen hoep gelts voerwaer
die provisoer hadde goet verstant
hi nam der penningen drie of vier in sijn hant
hi sprac dese gulden sijn van gouden roet
men coopt er wel hondert om iij groot
elck segende hemselven mit een cruys
in hollant en was nye volc also confuys
ja die so abel waren ende van scalker list
si saten recht of hem die meri had bepist
si mochten wel seggen twas een plage
al hadden se scapen gehoet al haer dage
si souden te wijs sijn ende veel te vroet
hoe een arm man sou hebben so groten goet
si wouden malcander met eeden dwinghen
dat ment nimmermeer uut en soude bringen
die provisoer die eerbaer heer
sprac dat en doe ick nemmermeer
het is waert te stellen in die cronike
nu mijn conclusi merct arm ende rijcke
die den heren dient of den vrouwen
peynst altijt om die daghen die ouwen
so wie veel penningen spaert ende vergaert
waer hi coemt hi is lief ende waert
al hadde jan splinter dit gheluck
daer souder wel dusent bliven in den druc
