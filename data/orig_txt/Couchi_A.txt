ende also wel gheadobeerde
vant men kume upter eerde
also vul was die stede
met volke van der edelhede
dat zi cume mochten binnen
alle ostelrie ghewinnen
sine moesten buten weghe zijn
nu willic der materien mijn
volghen ende bliven bi
den borchgraven van couchi
als die edel ridder goet
den dach entie tijt verstoet
dat het naecte den termijn
dat die feeste zoude sijn
so ne woudi langher tijt
beiden maer an den ermijt
nam hi orlof den vierden dach
die vor den tsinxenen ghelach
dat crone soude draghen
die coninc met zinen hoghen maghen
ende zinen zone ridder maken
hi haddem up alle zaken
beraden metten neve zijn
die hem gaf een brievekijn
an den coninc lodewijc
twelke den ridder rijc
dede harde grote stade
die borchgrave bi vorzienen rade
dede al zine wapine
ane onder eene zlavine
die goet waren ende gave
gheene beter drough hertoge no grave
noch daer toe also goet een zwert
hi was oec also wel ghepeert
als eenich heere diemen vant
lucaen zijn neve die seriant
hadde zine male wel bewaert
aldaer up zijn zomerpaert
daer hi selve up was gheseten
sijn derde paert woudi vergeten
want hi peinsde om tprofijt
dat ostelrien quaden tijt
souden wesen te parijs
ende in den clooster te sente denijs
so hadde lucaen eenen broeder
die van den wine was behoeder
mochti niet bet hi dede verstaen
doe zinen meester lucaen
si zouden daer herbergen wale
doe namen zi met scoender tale
orlof an den goeden ermijt
diese heeft ghebenedijt
metter hant alle bede
ende gode bevolen mede
ende daer met zijn si ghesceiden
god neemse in ziere gheleiden
si zullens hebben wel te doene
het en was nye ridder also coene
haddi bestaen dat hi bestont
hi ne hadde in der herten gront
sorghe gheadt ende vaer
hoe dat hi zoude van daer
hebben gheraect daer hijs began
ende in der eren bleven dan
der ghelijc dat hi dede
so ghi zult horen die waerhede
beide reden zi te samen
na dien dat zi orlof namen
te faiuweele in die stede
wantcooplieden alle bede
hieten zi waer zi quamen
si veranderden hare namen
onder hem beiden in secreit
bi groter behendicheit
hine leefde oec niet gheloves mi
die den borchgraven van couchi
ghekent hadde int openbaer
diene over drie der jaer
hadde ghekent of over viere
so was hi an zine maniere
verkeert ende an zine ghedane
hine hadder al zijn meerken ane
gheleit an wezen ende an sprake
met goeder moete ende met ghemake
ende oec bi secreter dinc
hi scheen die scoenste jongelinc
wesen van der werelt al
eer hi quam int ongheval
dat hi van zinen lieve sciet
ende dat hi int zwaer verdriet
in den woude lach drie jaer
an zinen baert haddi noyt haer
die hem lanc was worden doe
te faiuweele quamen si toe
over cooplieden ghevaren
daer si wel ontfanghen waren
in eene scone ostelrie
des avonts so vraechden zie
wie dat here was van der stede
dies men hem die wareit zede
ende dat die vrouwe was der ghelike
des coninx nichte van vrankerike
die beste entie scoenste mede
die men wiste in kerstinede
doe so vraechde luuc aldaer
of daer eenich constenaer
ware die conste nieuwen zanc
si soudens hem weten danc
ende ghevens hem oec miede
si hadden ghehoort nieuwe liede
van rovers die lagen in den wouden
dat zi gheerne horen zouden
cume hadde lucaen twoort
van dien zange gebrocht voort
men hietene zwijghen daer
want niemen so coene ne waer
dies vermaende in die stede
het ne soudem lijf of lede
costen van der vrouwen goet
op dat soe worde der zaken vroet
want daer men dat liet van
maecte was die beste man
die wile hi woende in die stede
die noyt wapine ane dede
ende oec ghemint also zeere
metter vrouwen ende mettn heere
ende metter ghemeender stat
so dat men niemen mochte om dat
quaet van hem horen spreken
men zout an zijn leven wreken
lucaen zeide belcht hu niet
wi ne weter of gheen bediet
want wi zijn vremde cooplieden
ende gheerne horen wi bedieden
dat rovers ende mordenaren
in haren tiden qualijc varen
dor die vrese die si ons doen
dicken zonder occisoen
daer met lieten si die tale
luuc die vraechde te dien male
als die behendich was ende wijs
of zi niet te parijs
here of vrouwe zoude wesen
men andworde hem na dezen
ja si zeker alle bede
want hare camere huter stede
voren ghevaren was
die borchgrave verblijdde om das
so zeere dat hi verscoot
al hadt ghezijn van coude groot
ende vervinc al zijn gheblu
ende metten worde zeidi tlu
al der ghelijc of hijt dor coude
dede dat niemen merken soude
daer so spraken zi menich woort
binnen der maeltijt rechte voort
beede van desen ende van dien
blide was gheloves mien
die borchgrave van couchi
dat die edele vrouwe vri
sijns hadde vergheten niet
ende haer leet was zijn verdriet
ende dat die vrouwe faitijs
soude wesen te parijs
dies so verblijdde hi zere in dien
hi hoopte dat hise zien
noch zoude vor zine doot
ende dat soe die wareit bloot
noch weten zoude algader
hoe datse die verrader
valschelike hadden beloghen
daer bi dat zi noch bedroghen
wesen zouden mochte hise scouwen
ende van der valscher ontrouwen
die hem zijn oem hadde ghedaen
daer of zoudi wrake ontfaen
want van al was hi tbeghin
vele peinsdi in zinen zin
daer hi over tafle sat
dies men hem vermaende dat
waer bi dat hi niet en ate
hi zeide hi hads ter goeder mate
hi woude zijn ter rusten waert
doe so was hi ter vaert
in eene camer gheleet al daer
ende zijn cnape daer naer
rekende ende betaelde mede
met wel groter hovesschede
so dat mens hem zeide danc
die nacht waren doe niet lanc
het was int uutgaen van meye
luuc ghinc na zinen greye
besien ten peerden ende daer naer
so ghinc hi te rusten daer
ment hem wijsde daert was scone
tote die zonne an den trone
lichte zo sliep lucaen
hine hadde niet bevaen
sulc ghepeins int herte binnen
ende zulken last van minnen
als die borchgrave goet
die zulc ghepeins in den moet
hadde dat hi lettel ruste
alst dach was een lettel luste
hem te lukene sijn oghen
doe zo quam hem een vertoghen
in vormen van vizioene
dat hi riden sach int groene
die vrouwe van faiuweele
met vruechden ende met riveele
ter steden van parijs waert
daer mede ontspranc hi ter vaert
ende hi riep lude lucaen
hebdi noch niet ghedaen
den peerden hare orboren
die vrouwe die es lange voren
vullijc laet ons riden naer
mettien quam hi them selven daer
sine oghen ontdedi ende zach
dat het was scone dach
niemen ne was hem daer bi
die borchgrave van couchi
die zo ghinc hem zelven cleeden
ende wapinen ende ghereeden
ghewone zo was hi der pine
ende luuc die cnape sine
hadde hem zelven up ghedaen
te zinen peerden es hi ghegaen
het was worden scone dach
die vrouwe dat hi porren zach
doe ute dien casteele
enten heere van faiuweele
met eenen ghezinde elc zonderlinc
al hadt eenen riken coninc
ghevolgt hine dors hem scamen niet
sonder te lettene yet
so es al doe lucaen
te zinen meester ghegaen
dien hi vant al bereit
al daer heeft hi hem ghezeit
of hi zoude willen riden
want hi hadde ghezien liden
vrouwe ende heer uter stat
als die borchgrave dat
hoorde zeidi lucaen
het es harde quaet ghedaen
dat ghi hebt zo lange ghelegen
wi zouden sijn an die wegen
emmertoe milen drie
lucaen zeide meester mie
luste te slapene wel
onse peerden die zijn snel
si zullen corte milen maken
hi wiste lettel van der zaken
waer omme dat zijn meester zede
met wel groter neerensthede
so ghinc torsen lucaen
ende alsi al hadden ghedaen
saten si up beide te zamen
an den weert si orlof namen
al doe in hovesscher wijs
uter poorten van parijs
so zijn si ghereden daer
den zelven wech volchden zi naer
die de vrouwe was ghereden
omtrent twee milen buter steden
mochten zi voren wesen
den borchgraven so wi lesen
was te bet in allen zinne
dat hi die edele graefnedinne
wiste voren in den pat
in hem zelven dochtem dat
die roke quam van haer ghewayt
dies zijn herte was ghepayt
also vullijc hem die heere
haeste ende reet so zeere
dat hi die moude metten winde
van haer ende van haren gezinde
stuven zach te hemele waert
bet an so nopedi zijn paert
dat hise achterhaelde naer
doe sone wildi daer
niet vorder riden vortwaert
hine wederhilt zijn paert
faelt hu yet sprac lucaen
waer omme doedti niet bet an gaen
hu paert dat wi die vrouwe zien
maer ghi hebt een ontsien
dat men hu verkennen mach
die borchgrave upten cnapen zach
ende hi zeide lucaen
het ware onnedelheit ghedaen
souden wi als bouven riden
ende heeren ende vrouwen liden
vor bi binnen haren lande
ic die vruchte mi der scande
ende wi die hebben tijt ghenouch
lucaen om die tale louch
als die hem bemoede wel
dat zoet was ende niemen el
dien hi minde also zeere
want met menegen nauwen kere
haddire meerc an gheleit
als yet van haer was ghezeit
dat hi veranderde al daer bi
maer van den here van couchi
constijt anders niet gheweten
dan hire na mochte meten
al zcoenkine na dien tiden
so began hi achter riden
altoes die ogen dare waert
doe quam ghereden up een paert
een page ute bartaengen lant
die welke den affarant
sinen meester hadde ontreden
ende van groter blijtheden
so zanc hi dat nieuwe liet
twelke van den borchgraven hiet
hoe hi ghehangen was te troes
ende dat met zo luder voes
dat die edele vrouwe hoorde
die haer in den zin verstoorde
ende zeide groten ondanc
moeti hebben die dat zanc
boven den verbode mijn
doe beval die vrouwe fijn
dat men al daer zoude vanghen
ende an eenen boem hangen
haer ghezinde was tien tiden
daer ghereden an eere ziden
die meyere van faiuweele der steden
es daer an den cnecht ghereden
ende zeide wie leerde hu dat liet
lieve heere of ghijt ghebiet
sprac die cnecht ende was vervaert
mijns meesters zo es dit paert
maer ic die hebt hem ontreden
ende ic zaelt hem zonder beden
weder ghehenden laet mi gaen
ja sprac die meyere ghi hebt ghedaen
om dat ghi hebt dit paert ghestolen
so zuldi moeten gaen ter scolen
met eere leeder tuwen grave
doe zo dede hine beeten ave
ende leedene onder eenen boom
van den paerde nam hi den toom
daer hine mede hangen dede
die borchgrave ende zijn cnape bede
quamer ghereden toe
die borchgrave vraechde doe
wat die cnecht hadde mesdaen
die meyere andworde zaen
hi heeft ghezongen twee liedekine
daer hi omme te quaden fine
comen es also ghi ziet
deen dat es tverboden liet
van den borchgraven van couchi
dat ander sanc hi jeghen mi
dat hi was een dief der paert
dies heeft hi zine uutvaert
nu an desen boom ghedaen
die borchgrave andworde zaen
die den meyere kende wel
het doet quaet singen ende maken spel
daer omme dat men hangen moet
het scijnt dat die vrouwe goet
den borchgrave haette zeere
dat niemen mach zingen van den here
hine moeter omme ghehangen zijn
dat ne doet soe niet anschijn
dat hi was van haer ghehaet
haer es leet dat men verzmaet
heeft met alsulker doot
want zijn vromicheit was groot
entie doghet entie trouwe
die hi dede onzer vrouwe
ende die haer ghingen an
die meyere reet doe van dan
haestelike ziere veerde
al doe henen metten peerde
daer die cnecht up quam ghereden
altemale die waerheden
seidi der vrouwen doe
mettien quam ghereden toe
die heere van faiuweele
met spele ende met riveele
al daer an der vrouwen waghen
daer zijt beide anezaghen
die borchgrave ende lucaen
die te mallijc andren zeiden saen
het es nu te ziene goet
dat die vrouwe in den moet
drouve es gheloves mi
om sborchgraven doot van couchi
die buten zalons in die traelge
hanghet ic prise die faelge
seide die vrome dominicus
ic die hebt oec liever dus
seide doe weder lucaen
wilt der vrouwen riden aen
daer so sit in haren wagen
si leven diese gheerne zagen
ende niet verre zijn van hier
doe zo zeide die ridder fier
dat ne staet mi niet te doene
het es quaet wesen al te coene
daer men wesen heet mesdadich
wat heere vrouwen zijn ghenadich
seide doe weder lucaen
al heeft zoe desen cnecht verdaen
soe ne zoude hu hangen niet
al wiste zoe hoe dat ghi hiet
ghi hebt doch dor haer ghedaen
dus goddeerde lucaen
jeghen den meester zijn
so dat bemoedde die ridder fijn
dat die cnecht daer up beende
datti die scone vrouwe meende
ende minde so hi dede
maer hi ghebaerde te diere stede
als oft hijt verstoede niet
maer emmer volchde tvrome diet
also naer als hi mochte
dicken was hi int ghedochte
dat hi aldaer zoude jagen
metten peerde an den wagen
ende groeten tscone wijf
doe quam hem een vaer int lijf
dat hi den breidel weder helt
seere so was hi ontstelt
al daer van gherechter minne
als een die es cranc van zinne
baesdi jeghen hem zelven daer
luuc die daer hoorde naer
hadder in ghenouchte groot
want die wareit vernam hi bloot
dat zoe die ghene ter waerhede
was diene zuchten dede
ende caermen nacht ende dach
ende daer al zijn troost an lach
sine doot ende sine ghesonde
die noyt niemen van zinen monde
gheweten conde no verstaen
onsen heere bat lucaen
dat hijs loen moete ghewinnen
als diene hadde in groter minnen
ic weet die heere van couchi
volchde naer die vrouwe vri
al toter hogher noene
doe hilt die vrouwe stille int groene
metten wagene daer soe in zat
entie redene was om dat
si eenen heigher up eenen pit
saghen enten valke wit
deder werpen na die vrouwe
die haer zende up rechte trouwe
die borchgrave van couchi
want hine wan die ridder vri
te couchi in den tornoy
daer ute dat tgrote vernoy
van den borchgrave sproot
die valke van duechden groot
die so zach den heygher risen
dien hi na ziere natuere bewisen
edelike boven clam
ende staken so dat hi quam
ghevallen vor der vrouwen wagen
si prijsden alle diene zagen
den werden goeden valke wit
ende die vrouwe zeide dit
god hoede die ziele van den heere
van den viant lucifeere
die mi gaf den valke goet
die borchgrave dat woort verstoet
die doe biden wagen leet
amen seide hi ghereet
ende groete die vrouwe mede
maer nalincs hi uten gherede
viel van verdarentheit
daer hi die vrouwe wael ghemeit
metten groetene sprac an
die lettel upten goeden man
achte te diere tijt
dor dat hi ztac in zelc abijt
kennesse soe gheene drouch
an den ridder die welke slouch
sijn peert doe metten sporen
ende reet die vrouwe voren
die zijns zlouch cleine gade
maer hi die was tenden rade
worden in dat claer anschijn
doch so was die herte zijn
gherust in dat edel beelde
die welke uut ghenouchten speelde
scaec in den zelven tiden
met zinen cnape reet hi beziden
ende zeide lucaen saechdi dit
hoe varinc dat die valke wit
den heygher hadde onder voet
het es zeker een voghel goet
seide weder doe lucaen
ende die vrouwe wel ghedaen
bat over die ziele van den heere
diene haer gaf te harer eere
ende ghi waert die coster doe
mi es te moede of zoe
die ziele noch steect int gruus
doe so zeide dominicuus
luuc daer an zegdi waer
ic gaffen der vrouwen maer
in den tornoy van couchi
aldaer so ghebuerdi mi
in den tornoy als een danc
het es zeder leden lanc
dat ic voghel nochte vrouwe
niet en zach in goeder trouwe
dan nu upten dach van heden
soe die heeft in weerdicheden
noch den voghel dinke mi
ende metten zelven so liet hi
hem een zuchten daer ontgaen
daer up andworde lucaen
laet varen zuchten ende wenen
ende caermen ende stenen
ghi hebbet langhe ghenouch ghehayt
vor haer here nu zijts ghepayt
dat zo dinct mi wel ghedaen
want heden hebbic wel verstaen
dat soe hu mint die ghi niet haet
noyt ne wistic uwen staet
dan nu upten dach van heden
dies ic ben bet te vreden
dan ic tote noch hebbe ghezijn
ic hebbe oec dor hu carijn
harde vele doghens leden
sijt te rusten ende te vreden
uwen noot suldi verwinnen
ende oec hebben loen van minnen
ende dat wel in corter tijt
op dat ghi bout ende coene sijt
menich troestelijc scoene woort
brochte lucaen al daer voort
om te payene zinen heere
die so vele trooste noyt eere
van gheenen mensche ghecreech
sonder van hare stille hi zweech
al daer hi reet in der prayerien
hine wilde loechenen nochte lyen
haddi gheloechent hi hadde ghelogen
ende dat lyen hadden so bedrogen
dat hiere niet woude comen aen
doch verstoet wel lucaen
wat dat van den dinghen was
aldus reden si dor tgras
sprekende in menegher wijs
tusschen daer ende parijs
twelke was twee dachvaerde
als nu was hi metten paerde
voren nu bachten nu besiden
van der vrouwen tallen tiden
ende waer soe lette ofte bede
dede daer so lette hi mede
al haddi van haren meisnieden
ghesijn maer over cooplieden
voeren si in diere wijs
dus volgheden si tote parijs
ende tote die edele graefnedinne
was te harer herberghen inne
doe alre eerst hi van haer sciet
maer zi ne conden vinden niet
herberghe binnen al parijs
si ne moesten te sente denijs
al doe in den cloester riden
daer vant luuc ten zelven tiden
binnen den broeder zijn
die achterwaerde daer den wijn
daer so was lucaen
van sinen broeder wel ontfaen
ende daer toe zijn meester mede
hi ne hadde gheene waerhede
van hem ghehoort in vijf jaren
waer dat hi was bevaren
ende hiltene over doot
eere ende weerde groot
hevet hi hem beiden daer
ghedaen ende eene camere vorbaer
so dedi hem hebben doe
ende al dat daer hoorde toe
ende oec stal te haren paerden
het was een coopman van waerden
sijn meester zeide lucaen
die welke hem hadde ghedaen
doghet ende eere groot
ende ghelost van der doot
ende hi hadden langhe ghedient
die goede monec was doe zijn vrient
ende dancte hem van sbroeders weghen
haddi wel ghekent den deghen
hi haddem eeren meer ghedaen
maer doch was hi wel ontfaen
naer dat het gescepen stoet
blide was in zinen moet
die edel borchgrave rike
dat hi daer was zo heimelike
want het hiesch zijn upzet
si ondervraechen al te met
van der feesten van parijs
ende van den heeren wijs
die ter feesten waren comen
daer toe dat heeft ghenomen
die borchgrave goeden goom
hi verstoet wel dat zijn oom
een drussate was te hove
ende van den meesten love
hi was een out costumier
ende een edel princhier
die vele hadde metten brande
ghedaen uptie gods viande
al was hi licht van ziere spraken
niemen es in allen zaken
vulmaect danne god alleene
die borchgrave van herten reene
die was blide in zinen moet
als hi die waerheit verstoet
dat zijn oem was aldaer
want hi meenden int openbaer
te beroupene in een crijt
als het poynt ware ende tijt
niet woudi hem openbaren
wel te ghemake dat zi waren
beide meester ende cnape
al daer metten goeden pape
van gheere dinc waerzi vergeten
wat men drinken ofte eten
mochte na goeder betamen
twelke zi in weerden namen
na maeltijt zi te rusten traken
ende ordineerden hare zaken
heimelijc naer haer ghevouch
ende des morghens vrouch
sijn zi beide upghestaen
die borchgrave heeft anghedaen
naest zinen live eens draken vel
gherijet dat hem harde wel
stoet het hadde groot virtuut
qualijc mochte men hem die huut
quetsen diet anedrouch
venijn ende hitte het oec verzlouch
ende moetheit ende zweet
het plach te draghene als hi street
die eerste tover der wostine
die die tente zidine
maecte met ziere fayerien
nu zo hadt in ziere baelgien
die borchgrave van couchi
diet minde gheloves mi
vor gout ende vor groten scat
hi hads menichwaerf te bat
ghehadt binnen den fellen woude
daer over dat die ridder boude
dede sinen halsberch goet
daer dore dat hi noyt zijn bloet
sach als hine anedrouch
wat men up hem stac ende slouch
omme dat minde hine zeere
boven den halsberghe dede die heere
een tornikeel van kele stijf
wel ghebonden in zijn lijf
met eenen cruce zelverijn
daer in drie scavoten fijn
van goude daer hise mede brac
die edel ridder sonder lac
die noyt in stride was vervaert
gorde an ziere siden een zwaert
twelke was ghetempert wale
ende fijn van goeden stale
eenen widen tabbaert
toten voeten nederwaert
heefti boven anghedaen
der ghelike dede lucaen
maer hi ne was ghewapent niet
messe hoorde tvrome diet
in den clooster te sente denijs
doe so woudi tote parijs
gaen over zine voet
dat niet verre van dannen stoet
dit was upten tsinxendach
dat men den edelen coninc sach
crone draghen ende houden hof
om te meersene zinen lof
ende om datti den zone zijn
woude ridders ordijn
uptien dach doen nemen an
ic wane so menich edel man
in menegen jare was int stede
noch so meneghe vrouwe mede
die coninc was wel ghemint
ende karel zijn scone kint
beide met cleinen ende met groten
daer waren alle zine ghenoten
van vrankerike binnen der stede
ende van den keyserike mede
dat scone was te ziene an
ghelijc eenen coopman
so quam die borchgrave int stede
ende daer toe zijn cnape mede
omme dat zi te bet mids dien
die feeste zouden wel bezien
ende die vrouwen entie heeren
cume consten zi hem bekeeren
uptie straten daer zi ghingen
sine moesten dore dringen
so vele volcs was al daer
te hove ghingen si daer naer
open so stoeden al die doren
na des hoves toe behoren
ende na des daghes hoecheit
was thof niemen wederzeit
was hi cleene ofte groot
so ne was spise wijn no broot
hoy nochte voeder coren
die coninc die gaft al te voren
also langhe als duurde thof
dies men hem eere sprac ende lof
verre ende wide in menich lant
alse die heeren soffisant
ghingen te hove uut ende in
daer toe gaf hi zinen zin
die borchgrave wie zi waren
ende als hi die hoghe baren
niet ne kende zo heeft lucaen
also vele daer toe ghedaen
dat hi wiste wie zi waren
wel onthiltse die edele baren
want het stoet hem wel te doene
den hertoge der borgenjoene
sach men daer van state groot
amelieur ende meinfroot
ghingen beide bi hem daer
als twee heeren vorbaer
moy ende stout in haer ghebaren
maer hine kende die mordenaren
al daer niet in haer abijt
maer hi ondervant te diere tijt
lucaen wie zi beide waren
want hi kende an zijn gebaren
amelieure harde wale
hi hadden te meneghen male
beide ghesproken ende ghesien
ende volghedem so verre na dien
bi suptijlheden groot
dat hi hoorde meinfroot
heeten die bi hem ghinc
entie waerhede van der dinc
heefti den borchgrave geseit
al die heeren wael ghemeit
hebben si meest oversien
men ghinc reeden cort na dien
seere ten etene waert
want die coninc wide vermaert
ende zine heeren al te male
wouden in die hoghe zale
eten int openbaer
dies waren die stagen daer
ghemaect an die taflen diere
daer binnen dat die princhiere
entie vrouwen zitten souden
na dat zi waren ghehouden
van hoecheden ende van eeren
doe zach men die grote heeren
uter capellen al te male
comen in die hoghe zale
bi den coninc lodewijc
ende tusschen tween coninghen rijc
quam die jonchere wel ghedaen
karel die caluwe ghegaen
die also lanc was als die vader
der princhen kinder al te gader
quamen daer met hopen bi
want alle gader wouden zi
ridders met kaerle wesen
in ouden jeesten dat wi lesen
dat niemen ridder wesen mochte
vor dat hi ter wapinen dochte
ende hi hadde des ridders slach
hoe vele datter ane ghelach
nu zijn zi ridders zonder zlaen
princhen kinder also zaen
alsi ter werelt zijn gheboren
die ordine bringen zi met hem voren
dus es tvolc veredelt zeere
lodewijc die grote heere
dede eenen pellel spreiden daer
die van goude blicte claer
ende daer up wapenen zinen sone
dien hi in den hals na tgone
slouch als hi was bereit
ende hevet hem gheseit
die poynte die daer hoorden an
ende hieten wezen goet man
preus was die jonghe heere
die den vader dancte zeere
ende daer toe den andren heeren
diene holpen adobeeren
cortelike waren ghinder
vele der groter heeren kinder
na kaerle ridder ghedaen
hogher ordine men daer ontfaen
meneghen zimplen ridder zach
also menich ridders slach
was daer ghegeven in vele jaren
dies men vroylijc daer ghebaren
sach in die hoghe zale
die borchgrave zaecht al te male
van den beghinne toten endt
dat hi van niemen was bekendt
