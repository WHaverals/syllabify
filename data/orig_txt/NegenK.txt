hector priamus zoen van troyen
dede den grieken menige vernoyen
negentien coningen hij versloech
int tlant dair sijn vader crone droech
hij was die stoutste in sijnre tijt
die men wist in die werelt wijt
van acilles wort hij vermoert
xic ende xxx jair voir goids geboirt
alexander philips zoen van macidone
over al grieken soe droech hij crone
dairtoe chaldeen persen ende meden
hielt hij in sijnre mogentheden
bij der wiser philosophen rade
hij was milde ende vroem van dade
hij starff ccc ende ix jair
voir gods geboirt dat is wair
julius was capiteyn van romen der stede
uut sijnre moeder wart hij gesnede
dairom soe wart hij cecer genant
hij dwanc mit sijnre mogender hant
dat meeste deel van der werelt wijt
des was hij die eerste des seker sijt
die te romen wart keyser gecoren
xlii jair eer christus wart geboren
coninc david was die zoen yesse
van sijnen geslechte des sijt gewesse
wart die overste coninc geboren
hij wart van gode coninc gecoren
als saul ten philisten wart verslegen
hij verwan golyam den stercke degen
syon stichte hij ende starff dairnaie
voir troyen c en de xlii jair
josue die goede hoirt na my
int tlant van beloifte regnierde hij
hertoge der geslechte van ysrahel
na moyses doot verstaet dat wel
amorren moanere philiste hij verwan
ende den coninc og van basan
dairtoe menige heidensce scair
hij stierf voir troyen ccc jair
judas machabeus was hij genant
sijn mogenticheit was wide becant
van jherusalem den tempel ons heeren
hielt hij mit cleinen volcke in eeren
jegen die van persen ende van caldeen
god sende hem selve alst wel sceen
een gulden swaert ende starff dairnair
voir christus cxliii jair
aeurtueur van aventueren genant
cininc van britangen wael bekant
sijn rijke hoff dat hij regierde
dair men in stac ende toyrnierde
hij was milde ende vroem ter hant
als hij onser vrouwen bannier ontwant
hij starff men wist niet wair
nae christus vc ende xl jair
kaerl die groot keyser van almangen
coninc van vrancrijck ende van spangen
die sassen hij driewarff mitte swaerde
weder ter gerechte lone keerde
jherusalem die heilige stede
bicant al occidente mede
wan hij ende starff in groter eeren
viic xiii int jair ons heeren
godevaert van bulgoen van lotrijc
hertoch die oick diergelijck
wan dat heilige graff ons heeren
ende so sijns vaders erve in eeren
soe rechte vroemelic verteerde
ter eeren gods hilt mitten swaerde
int jair ons heeren starff hij dair
xic ende lii jair
