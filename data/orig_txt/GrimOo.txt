god die here es alre heren
die ons menschen woude eren
met sire doot sy u verclaert
moet my jonnen ongespaert
dat ic dit dichte volmaken moet
dat ic beginne want het sal goet
te horne sijn ene rechte volrede
van striden en groter vromichede
van parlementen van gedinghe
van sconen worde sonderlinghe
van goeden ridderscappe mede
my dunct dat sy ter daemstede
sere misdoen dese consteneren
die hem met dichten generen
dat sy suffen brenghen voirt
die noyt ghesien noch gehoirt
en waren noch en gescieden niet
daer sy die lieden dat wel wiet
versuft met maken achter straten
ende sy te dichten hebben gelaten
vraye geste die waerheyt was
van den hertoghe sijt seker das
die godevaert metten barde hiet
die ierste hertoghe ic liege u niet
die in brabant oit regneerde
na dat my die cronike leerde
so hieten sine vorders graven
van lovene maer verhaven
wert dese hertoghe in brabant
van den keyser sy u becant
die selven maecte hertoghe
bi den rade der heren hoge
die bi den keyser waren daghelijc
ende diene lief hadden sekerlijc
overmits sire doeghet wille
die in hem was lude ende stille
selve die keyser minden mede
dat toonde hi hem tot meniger stede
gelijc ghy hooren sult hier nae
int oirloghe als ic verstae
dat tusschen den hertoghe godevaerde
was endoic den heren waerde
van grimberghen die sekerlike
machtich waren ende rijcke
van groten lande in dien tyde
dat omtrent hem wide ende side
met sconen beempden was gheleghen
sy hadden menighen coenen deghen
die grimbergen hoirden toe
dair sy den hertoghe doe
met oirloghden alse ic u sal
segghen om dat hy woude van al
grimberghen overheere wesen
ghelijc ghy hier sult horen lesen
eer dit boec compt ten eynde toe
hoirt ende swyget dat bid ic u
dat u allen ghebenedie
gods moeder sinte marie
wilen waren van ouden tiden
die van brabant van rechter ziden
comen ende van rechten arde mede
uit dien van troyen dats waerhede
daer sy af waren geboren
alsoe ghi hebt mogen hoeren
soe was een hertoghe in lothrike
die yerst grave was sekerlike
van lovene van bruessele met
ende van den lande dat wel wet
dat daer omtrent gelegen was
haer lant van hem sijt seker das
hielden van grimbergen die heeren
van edinge van hoerne die in eren
leefden na haer weerdichede
ende so hilden van hem mede
haer lant die heren van gaesbeke
dese heeren daer af dat ic spreke
hielden goet ende oic leen
van den hertoghe al gemeen
dier was also ic u sal doen bekant
een deel graven in brabant
doen die stadt van troyen mit gewelt
van den grieken wert gevelt
ende verborrent huys ende sale
ende doot geslagen altemale
wat mens vinden conste in de stadt
vloen al ute om dat
coninghe ende oic graven
die met hem voerden vele haven
ende menich vrome edelman
ontvloen met scepen van dan
ende quamen al ongeloghen
al de zee neder getoghen
een der heeren sekerlike
quam alsdoen in vranckerike
met vele sire man al te hant
trac hi aen hem al dat lant
ende wert daer af overheere
een andre partye voer voert meere
van den romeynen op den rijn
ende besaten alst was in schijn
al dat lant van daer omtrent
ende maicten met ghenent
enen coninc van machte
comende van hectors geslachte
die dat lant inhielt met gewelt
tusschen der masen en den scelt
den heren ginct so lanc so bat
soe dat sy wonnen al gader dat
tusschen hem lach ende vranckerike
daer crone droech geweldelike
een van hectors naeste neven
die int lant oic bleef verheven
van vranckerike ten rine toe
bleef t land den romeynen doe
sy worden heren van den lande
ende sy maecten allerhande
van hectoers geslachte heren
machtich ende ontsiene seere
tusschen der scelt ende haspeguwe
si gaven hem oic name nuwe
van lotrike hieten sine hertoghe
die regneerde sonder oirloge
stilt hy die tantwerpen es geseten
noch hetet lotrike na mijn weeten
metten lantscape sijt gewes
dat daer toe horende is
alse dese hertoge sterf
sijn sone t hertogedom verwerf
dien hy achter hem liet doe
ende bleef hertoghe al toe
in weet al hoe menighe jaer
doen hy sterf bleef daer naer
een sone die scone was
hy trac ane hem sijt seker das
vele lants also ic u bediede
tien tiden warent al heyden liede
die van troyen daer waren comen
een heylich man heb ic vernomen
bekeerde al t lant van vrancrike
ende een ander dies gelike
bekeerde t lant van opten rijn
soe dat al gader wert kerstijn
die yerst ongelovich waren
dus hoir ict ter waerheyt openbaren
alse die hertoge van loterike
kersten eens wert sekerlike
metten anderen es wel saen
dit hertoghedom voert gedaen
emmermere so dat quam
totten vijften heere loofsam
na den yersten hertoge als men leest
die heere in lotrike hadde geweest
dese was goet ridder ende stout
ende trac ane hem met gewout
t lant van brabant dat cleyne was
want die heren sijt seker das
daer af hieten princen doe
maer dese bewaudedet alsoe
dat by namen een graefscap hiet
ende hielt als een coene diet
brabant met vaster hoede
hy dwanc daer toe met stouten moede
syne ondersaten daer in t lant
dat sy moesten al te hant
van hem ontfaen goet ende leen
ende sijn man worden ochte neen
hy ontgoedese oft sloechse doot
dus worden sijn man cleyn ende groot
al die in brabant waren geseten
des was een doe ic u weten
van grimberge die stoute heer
die ontsien was herde seer
ende mechtich ende rijcke
nochtan moeste hy sekerlijcke
van hem ontfaen lant ende goet
soe moesten oic des sijt vroet
van gaesbeke die heeren beyde
ende van edinghen dats waerheide
ende met die here van hoirne
dese heren wale geboirne
moesten ontfaen haer goet haer lant
van den hertoge van brabant
ende dit wast ierste dat hem mede
menich here manscap dede
ende hielden haer leen also ghy hoirt
van den hertoghe rechtevoirt
van lotrike die mede bekant
graven waren in brabant
tot dat kaerle bleef ghevaen
alsoe ic u sal doen verstaen
die hertoge was in lotrike
ende grave in brabant desgelike
ende van den aldernaesten oire
van vrancrike als ic t verhoere
alse die hertoge was gestorven
die t lant van brabant verworven
hadde ginct na der waerheit
emmer vast voert gereit
van den enen opten anderen daer
in weet al hoe menich jaer
dat opten hertoge karle quam
die oem was als ic vernam
van vrancrike sconincx vri
ene dochter so hadde hi
die bi namen gereberch hiet
dese hertoge kaerle ic liege u niet
was mechtiger vele in sinen jaren
dan dandre die vore hem waren
die beseten hadden t rike
dese kaerle dwanc sekerlike
sine ondersaten harde sere
doen geregeert hadde dese here
lotrike ende brabant voirwaer
in weet al hoe menich jaer
so sterf de coninc van vrancrike
sonder kynt ende ghelike
bleef crone en t lant al
opten hertoge groot ende smal
ja vrancrike al te male
want hi oem was wet wale
des conincx die daer bleef doet
doe ginghen die heren clein ende groot
die waren daer die coninc sterf
ende ontboden te diere werf
kaerle sijt seker das
die van lothrick hertoge was
ende grave dat wel wet
van lovene ende bruessele met
dat hi quame ontfaen t lant
dat hem bestorven was te hant
van sijn neven s conincs weghen
ende hem haeste want daer waren jeghen
vrome lieden die waren in t lant
die geerne selve de vorder hant
van den lande hebben souden
of hi die crone woude behouden
dat hi mit haesten te hem quame
ende t lant te hem wart name
die hertoge die dit verstoet
ontboet mit grooter spoet
een deel sire maiseniede
ende daertoe een deel ander liede
van lotrike ende van brabant
ridderen ende oock serjant
saltknechten ende menigen knape
ende voer weg met stouten geselscape
eerlijc te parijs weert
tot by louwenen onverveert
daer huyge capet grave van parijs
met menighen man quam des sijt wijs
ende bestont den hertoge daer
want hy grave wet voerwaer
die fransche crone hadde ontfaen
hi peinsde mochti bestaen
den hertoge dat hi mit gewoude
al dat rike behouden soude
dus laegde hine ende waende vaen
maer hi wert so wederstaen
van tshertogen lieden die daer quamen
dat hy en sijn volc vloen tsamen
dat mit pinen groot gesciede
doen trac die hertoghe met sinen lieden
te louwen in met sire kracht
ende bleef aldaer dien nacht
metten bisscop van louwen
die valsch was ende vol ontrouwen
want hi om gelt ende geniet
den hertoghe hemelic verriet
want hugen s nachts die bisscop
van louwen dede die poerten op
daer hughe binnen quam gevaren
ende vinc den hertoge sonder sparen
dien hy torliens voerde gevaen
ende leiden in den kercker saen
daer hi saen ontfinc de doot
dies hughe hadde bliscap groot
want hy bleef coninc doe
ende sijn nacomelingen daer toe
ende sijn op den dach van heden
dus bleven onterft met valsheden
van der crone van vrancrike
van brabant die hertoge rike
kaerls dochter die hy liet
achter hem ende geerberch hiet
verloes na de doot haers vader
lotrike al tenen gader
want die keyser gaeft henen
enen godevaerde van ardenen
dien hy kende vrome ende stout
der vrouwen bleef in sijn behout
t graefscap ic wil gy het wet
van lovene van bruessel met
dair luttel dorpen hoirden toe
enen sone liet sy doe
als si van der werelt sciet
die henric by namen hiet
ende grave bleef in brabant
dese henric sy u bekant
grooten rouwe dat hy coes
dies hy moeder en lant verloes
somme die heren ende meest al
die hadden gehouden groot ende smal
haer goet haer leen ende haer lant
van den heren van brabant
daer te voren menich jaer
dier was een wet vorwaer
van grimbergen die here
die weerdich was grooter eere
ende die heeren wel geboerne
van gaesbeke ende van hoerne
ende van adingen heer arnout
doe dese edel heren stout
die vrome waren t elcker stat
die waerheit wisten dat
met henrike dus was comen
dat hem die keyser hadde genomen
dat hertoghdom van lotrike
ende kaerl die hertoge swaerlike
torliens lage gevaen
dies hy niet mocht ontgaen
daden sy met hem rike
dies men nu dagelike
vele pleget te doen dat seggic u
wat dat es mogedi hoeren nu
alst enen man ten quaetsten gaet
dat hem niemant by en staet
maer pinen hem met rade met dade
lachter te doen ende scade
dat scheen wel aen desen grave
want doen die heren hier ave
die waerheyt wisten ende sijn mesval
brakense hem af groot en smal
manscap ende sekerheide
alle recht ende vriheide
dat sy voormaels hielden van hem
ende van sinen voorders nu nem
voer ogen dit exempel bloot
hoe sy hem afginghen ter noot
die van synen vorders gemeen
lange hadden gehouden goet ende leen
ende van hem selven eer t hem misginc
daer nu stond also die dinc
gescapen des haddi verdriet
dat hijs conste gewreken niet
te dien tiden wet sekerlijck
dat dus ontgoet werd henrijc
screef men wien dats wondert
xv jaer min dan ix hondert
dus ginct voirt van hant te hant
dat alle graven waren in brabant
die deen na den anderen quamen
diere vele was te samen
also ic ter waerheit vernam
tot dat op her godevart quam
die stout was als donvervaerde
ende die men hiet metten baerde
hoort ende swiget overal
wat ic u voort seggen sal
hoe hi ten hertochrike quam weder
dat lange gelegen hadde ter neder
van lothrike ende van brabant
al gader ginct al schoon te hant
sint dat kaerle bleef gevaen
also ic u voren dede verstaen
die achtste grave was
van brabant also ic las
hiet die grave lambrecht
die goet was ende gerecht
ende hadde een sone die godevaert
hiet metten baerde die vermaert
was ende een edel man
daer ic dit dichte om began
alse die grave lambrecht sterf
sijn sone godevaert t rike verwerf
ende wert grave in brabant
ende handelde als een vigant
soe sijn dingen alle gader
na dat doot was sijn vader
in vromicheden met wijsheden
berechte hi in groten vreden
t lant van brabant al te male
ende regeerde also wale
datten allen die ghene minden
dien saghen ende dien kinden
in allen landen sonder vieren
voer hi festeren ende tornieren
so dat hy sciere wert bekint
metten keyser ende gemint
ende metten ghenoten al
hi gaf gichten groot ende smal
den heren die bi den keiser waren
ende wert so liefgetal te waren
metten keyser in goeder trouwen
dat hi hem gaf een scone vrouwe
daer hi hoechelike aen huude
ende sijn ere sere beruude
het was een dochter des hertogen
in beyerlant ongelogen
ende was geheten lutgaerde
sy was een vrouwe van grooter waerde
van salsenbach dat verstaet
dese vrouwe van grooter daet
was suster der keyserinnen
dees keyser ginc hem doen versinnen
die heer henric gheheten was
hy beriet hem sijt seker das
metten genoten die by hem waren
ende gaf godevaerde sonder sparen
lothrike weder dat mit allen
sinen vorders was ontvallen
voirmaels over langhen tijt
ende maecten des seker sijt
gheweldich hertoghe ende here
dies dancte hi den keizer sere
ende seide hem groote genade
dus wies sijn eere vroech ende spade
alomme in t lant onder de lieden
doen hi also ic u bediede
hertoghe in lothrike worden was
screef men tien tyden also ic las
elf hondert ende xxx mede
nu hoirt voirt dan die waerhede
van den hertoghe den edelen man
daer ic die redene omme began
doen godevaert worden was
hertoghe van lothric als ic las
bracht hy aen den keyser toe
dat hi t graefscap van bruessel doe
ende van lovene maecte al een
met lothrike algemeen
dat deen van t andre niet ontsciede
ende brabant als ic u bediede
een hertoghedom soude heten mede
dat die keyser geerne dede
om s hertogen godevaerts wille
dien hi minde lude ende stille
als hi hem dicke schinen liet
onlanghe hierna ic liege u niet
also my die jeste leert
doe godevaert hadde gheregeert
t lant algader van lothrike
wart hy seer mechtich sekerlike
in t lant ende zere ontsien
want hi dede ane hem tien
sonder enich langer sparen
die siere vorders mannen waren
waest hem lief ofte leet
dies was een also ic weet
die heere van horne die hi na dat
ontboet te lovene in de stadt
daer hi sonder letten quam
ende ontfinc als ic t vernam
van hem sijn leen sijn lant sijn goet
hoert wes ic u make vroet
alse van hoerne weg was de here
voer de hertoge met groter ere
te bruessele liggen in de stede
daer hi oic ontboet ter stede
die heren van gaesbeke beide
ende den here als men my seide
van adingen dat was waer
dat sy souden comen daer
van hem hair lant hair leen ontfaen
als sy hair bootscap hadden gedaen
en dorsten sijs laten niet
sy dochten dair of verdriet
te hebben ende oirloge
want boven hem was die hertoghe
sy quamen te brussel toe
ende ontfingen van hem doe
haer lant haer leen alle drie
daerna keerden die heren vrie
saen weder in hoer heerscap
doen si hadden gedaen manscap
die hertoge godevaert heeft saen
manscap overal ontfaen
van sine omsaten wide en side
also si plagen by keysers tiden
nu waren lieden t sinen rade
ende bi hem vroech ende spade
die hem seiden al te hant
dat men van grimbergen dat lant
ende dat daer toe hoirende ware
te houden plage openbare
van den hertoghe van lothrike
ende van brabant dieregelike
als die hertoge dat verstoet
bepeinsdi hem in synen moet
ende cort na al sijn versinnen
ontboet hi te grimbergen binnen
met enen bode die conste wale
gheven tale ende wedertale
ane die heren dat si quamen
ende ontfingen van hem te samen
haer leen ende hem manscap deden
gheliker wijs dat t aller steden
haer vorders den sinen hadden gedaen
ocht neen hy soude saen
met crachte comen in haer lant
ende stichten roof ende brant
ende verwoesten sonder sparen
dat sy van hem houdende waren
tesen tiden wet al bloet
dat die hertoge dit geboet
te grimbergen was daer een stout
here hiet mijn heer arnout
machtich was hi ende rike
van goede van lande sekerlike
van vrienden ende van maghen met
want hem bestont dat wel wet
van vianden die goede grave
die hem ter noot niet en ginc ave
ende die here als ic versta
die t lant doen hielt van breda
ende van moy die edel here
die mechtich was herde seere
ende halp ten achtersten orloghe
jegen den jonghen hertoghe
die de derde godevaert hiet
sijn maech was oic ic lieghe u niet
die here bosi uit henegouwe
en meneg ander here ghetrouwe
die vrome was ende stout
oic hadde mijn here arnout
menighen ridder ende knape
in sijn lant goet van ridderscape
die van hem hilden goet ende leen
want sijn vriheyt ginc ghemeen
tot postele ende sijn heerscappie
dan haddi binnen in sijn baelgie
menich dorp dat goet was
ende menich huys sijt seker das
dat sijn lieden hielden van heme
tien tijt als ic t verneme
hielt hy mechelen die stede
ende te grimbergen daer stond mede
een borch sterc ende groot
men wist haerre genoot
in menich mylen verre no by
twee sonen hadde dese ridder vry
die vrome waren ende stout
deene hiet heer wouter berthout
dander geraert drakenvaert
na sinen ouder vader waert
die also hieten by namen
sy waren scone van lichamen
ende wel gemaect van sterke leden
vrome coene hovesch van zeden
metten goeden sere gemint
mee so waren sy wel bekint
goedertiere ootmoedich milde
goet ten spere ende ten scilde
dit was op alder aposteldach
also ic u sal doen gewach
dat mijn heer arnout was geseten
in sijn borch ende soude gaen eten
ende sijn lieden die by hem waren
diere vele was te waren
want hy hielt scone maiseniede
ridderen knapen ende andre lieden
bi hem waren heren lofsam
doen die bode gereden quam
die hem seinde die hertoge vry
voere die brogge beette hy
ende ginc in de sale te hant
daer hi heer arnout vant
ten etene ende beyde sijn sonen
ende noch vijff ridders hoordic nomen
die vrome waren ende stout
deen was van oyenbrugge arnout
dander willem tant ic wane
de derde was godevaert screyhane
de vierde was in ware tale
mijn heer zegerman van den male
de vijfde was die borchgrave
mijn heere willem daer men ave
spreken mach veel vromicheden
dees vijf die saten by waerheden
ende beyde sijn sonen ter tafelen daer
doe ginc die bode staen daer naer
vore die tafle ende seide god
die overal hevet gebod
hy moet houden in syne eere
van grimbergen arnout den here
ende daer toe alle de gene mede
die met hem sijn teser stede
ende beide syne kynderen vrome
heer arnout sprac sijt willecome
comt sitten eten ter deser tijt
dan segt wat gy begerende sijt
here danc hebt maer hoeret my
waeromme ic hier comen sy
sprac die bode te hant
my heeft hier tot u gesant
die hertoghe godevaert
metten baerde die heere waert
van brabant ende van lotrike
ende ontbiet u sekerlike
dat ghi u goet comt ontfaen
van hem gelijc dat gedaen
heeft die ridder uytvercoerne
die men heet here van hoerne
ende selve die here van adingen
ende beide die heren sonderlinghen
van gaesbeke al gemeen
dese hebben haer goet haer leen
al te saem van den hertoge coene
gelijc sy sculdich sijn te doene
ende voort seldijt doen
als u voorsaten hebben geploen
comt ontfaen u lant u goet
van hem ende u leen het moet
sijn met bedwange ofte met minnen
ane doorloghe mochti luttel winnen
ende doedi des nu niet hi sal
comen met sinen lieden al
ende salre u toe met crachte
ondancs uws ende uwen geslachte
dwingen ende dat lant afberren
dat ghi van hem hout sonder merren
besiet hoe ghi beraden sijt
welc hebdi liever teser tijt
peys ofte onpeys dat segt nu my
dat ic t mag seggen den hertoge vry
alsoe heer arnout verstont
altemalen des boden gront
dat die hertoge met gewoude
manscap hebben wilt ende houde
of dat hi soude in sijn lant
met crachte comen ende brant
ende roof daer inne stichten
en conste u niet wel berichten
die onweerde die hi hadde daer in
want hem dochte in sinen sin
dat hi metten hertoge coene
niet en hadde te doene
al was hy rijcke man van lande
ende antwoorde den bode te hande
al onberaden ic hebbe verstaen
u boetscap maer segt saen
den hertoge uwen here weder
dat ic niet een spoerveder
en gave om hem noch om sijn daet
des segt hem dats mijn raet
dat ic van hem groot noch cleen
en sal ontfaen lant noch leen
ic en houde van niemant mere
dan van gode onsen here
en ware of ic die strate hilde
te lene van den keyser milde
tusschen bruessel ende grimbergen
segt hem dit sonder verberghen
des biddic u op rechte trouwe
die knape sprac by onser vrouwe
hi soude wel die boetscap doen
oorlof nam hi aen den baroen
heer arnout ende bevalne saen
te gode ende alle sonder waen
die hy mit hem liet in de sale
te sinen peerde ginc hi ten dale
daer hi al te hant op screet
ende voer te bruessel waert gereet
nu laet ic den bode reiden
ende segge u sonder verbeide
van grimbergen here arnoude
doen hadde gheten die heer boude
sprac hi sinen ridderen toe
die bi hem ter tafelen saten doe
in weet ghy heren of u verdriet
der onweerden die mi biedt
van brabant die hertoghe
dat hi comen wilt met orloghe
in mijn lant of ic sal te leene
mijn goet van hem hauden gemene
nu raet my hiertoe ghy heren
dat ics blive in mine eren
ghij sijt oic sculdich te doene
van rechte doen sprac een ridder coene
dat was heer godevaert screyhane
hy sprac heer na minen wane
hier en is niemant nu
hine soude gherne raden u
daer uwe ere in gelaghe
wy sijnt sculdich by nachte by daghe
uwe ere te bewaerne altoes
ende u te seggene sonder loes
daer u ere mochte crancken by
daeromme so verstaet my
ic wille u seggen minen raet
ooc ben ic doutste dat verstaet
van ons allen die hier sijn
dies hoirt my een luttelkijn
ic hebbe horen seggen dat
hier ende daer ter menigher stat
mynen vorders van ouden tide
dat van grimbergen wide ende side
die heren te dienen plaghen
den hertoghen in ouden daghen
ochte den graven ochte den heren
die men brabant sach regeeren
mer hoe dat achter bleven es
des en ben ic niet ghewes
want ic die waerheit niet en weet
wilt ons de hertoge sijn wreet
ende wederstaen hy is wel mechtich
dus weder te stane ende te crechtich
daer by soude ic u dat raden
dat ghi vernaempt met goeden staden
ane wisen luden van daghen out
oft ghi sijt van rechter scout
sculdich te houden leen ende lant
van den hertoge van brabant
vindi dat teniger tijt
dat ghi sculdich te doen sijt
van dien here u goet tontfane
so raedict u ooc aen te gane
ende blijft vrient des hertogen
sidijs niet sculdich wy sellen pogen
den raet dat die hertoge sal
hem houden gepait van al
dit dinct my den besten raet
die uwer ere meest aengaet
indien dat hi u dinct goet
doen antwoorde des sijt vroet
van oyenbrugge heer arnout
ic hoirde noyt jonc noch out
betren raet des sijt vroet
dese is heer also goet
hi mag niet verbetert sijn
het waer groote sotheyt in schijn
maecten wy opstant teeniger stede
daer wy mochten hebben vrede
doen sprac heer wouter berthout
die sone was des heren stout
mijns heeren aerts van grimbergen
hine woude sinen raet niet bergen
hy sprac ghi heren mijn vader
en sal des niet doen tene gader
want ghine vernaemt in hondert jaren
noch in twee hondert te waren
dat onse vorders hielden haer goet
van enighen here des sijt vroet
dies iemant gedencken mach
noch en sel men op gheenen dach
daer mijn raet toe sal sijn
doe antwoorde die riddere fijn
mijn here willem die borchgrave
here ghi segt waer hier ave
noyt en hoordic seggen dat
waer ic was tot eniger stat
dat die van grimberghen hielden t lant
van enigen here sy u becant
sonder van gode die hem boven si
so ne selense nu macht gaen aen my
hier met sciet die raet aldaer
dat seggic u overwaer
ende elc ginc daer hi hadde te doene
nu hoirt van den bode coene
die van grimbergen comt gereden
te bruessel binnen der stede
daer hi vertelde den hertoge
al die tale neder ende hoge
hoe hi te grimbergen hadde ghevaren
here sprac hi ic was te waren
te grimbergen in die sale
daer ic vant wet wale
mijn heer arnout sitten eten
met vele lieden doe ic u weten
ic ginc te hem ende groeten daer
ende seide hem dat ghi voerwaer
ontboet dat hi quame tot u
ende sijn leen ontfinge al nu
gelijc sijn voirders hadden gedaen
oft neen ghi sout saen
met crachte in sijn lant comen
ende seltene met vromen
ridderscape dwingen daertoe
ende hy antwoorde my weder doe
hi en wilde van u een casteel niet
noch en soude wats gesciet
noch oec sine vorders gheen
en ontfingen lant noch leen
van uwen vorders sonder waen
dit laet hy u by my verstaen
ende hiet my dat ic t u seide
dus comic weder sonder beide
ende hebbe u geseit sinen wille
die hertoge sweech al stille
ende en antwoirde noyt woert
als hi den bode spreken hoirt
mer hi peinsde anders sy u cont
ende ontboet in corter stont
sinen raet altemale
dien hi vertelde wet wale
van heer arnoude dat bediet
daer hy mede van den lande sciet
van grimbergen sijn bode
ende badt hem raet om gode
ende sijn eere verwaerde daer
doen riet hem sijn raet vorwaer
dat hy vergaderde dorp ende stade
ende hem ontdecte van sinen rade
ende hoirde wat sire seyden toe
ende dairna dade alsoe
als hem rieden sine baroene
doen antworde die hertoge coene
die men metten baerde hiet
hi sprac ghi heeren ic wille niet
anders dan bi uwen rade
wercken vroech noch spade
sy ghinghen slapen want avont was
s anderendaghs sijt seker das
doen die hertoghe gestaen was op
sant hi boden sonder stop
al over al in sijn lant
ende dede vergaderen te hant
te cortenberghe sijn lieden al
daer sy quamen groot ende smal
ridderen cnape in korte stonden
doen sy die bootscap ondervonden
ende als si alle comen waren
stont in den raet op sonder sparen
een die van s hertoghen rade was
die heer van craynhem sijt seker das
ochte die heer van wesemale
deen was t hunner wet ic wale
van de twee ende seyde ghi heren
die hier sijt ic wille u leren
ende seggen u ende bedieden
waerbi men u hier dede ontbieden
hier is mijn heere van brabant
die hertoge sy u becant
ende heeft nu sonder verbergen
den heere ontboden van grimbergen
dat hi te hem quame sonderlinge
ende sijn leen van hem ontfinge
also hi sculdich te doen waer
ende men wel wist openbaer
dat sijn vorders hadden geplogen
die man waren des hertogen
van brabant ende van lothrike
ofte neen hi soude sekerlike
daer comen ende dwingen daertoe
hi antwoerde den bode alsoe
doen hi verstont alle sine tale
hine dade niet een nootscale
om den hertoghe no groot no cleene
noch en hielde van hem te leene
van sinen lande niet enen voet
siet ghi heren nu sidi vroet
waerom u mijn heer ontboet
die u allen clein ende groet
bidt dat ghi hem raet den hertoghe
hoe hi sijn recht houden moge
want hi node enich dinc aengaet
en si bi uwen alder raet
die here van diest sprac die vortale
ghi heren ic soude raden wale
dat mijn here ten keysere rede
ende hem seyde die waerhede
dat hi hadde ontboden boude
van grimbergen here arnoude
dat hi sijn leen quame ontfaen
ghelijc sijn voorders hadden gedaen
van den heere van brabant
ende hi hem vertelde te hant
de antwoorde die hy den bode gaf
dat hy niet gave een caf
om sijn gebode noch en dade
ende dat hi dan den keyser bade
dat hi hem holpe in sijn recht
hy waert sculdich te doene slecht
want hi waer sijn overhere
doen riep daer menich sere
van hem die waren commen toe
dat dunct ons goet dat men doe
ende ooc eest die beste raet
die hertoge sprac dat verstaet
ghi heren dit sal ic aengaen
doe t u allen dunct goet ghedaen
ende porren derwaert morgen vroe
ende hier met sciet aldoe
t parlement ende dat ghedinge
ende elc voer wech sonderlinge
danen dat hi was comen
die hertoge heeft hernomen
ghenendelike sine vaert
ende voer ten keysere waert
met scoene geselschap reet hi
also lange dat seggic di
dat hi quam in de stat van aken
daer dedi in waren saken
vraghen waer hi ongelogen
den keyser soude vinden moghen
men seide dat hi waer in de stat
als die hertoge wiste dat
ghinc hi also ic u bediede
daer die keyser ende sijn liede
was in een scone sale
daer hi was ontfangen wale
ende tierst dat hi den keysere sach
boet hi hem goeden dach
ende seyde keyser lieve heere
god bewaere altoes u eere
ende behoede u ende u gesinde
dat ic hier nu by u vinde
den keyser was sire komst blide
hy nam den hertoghe om syne side
ende groetene vrindelic weder
hy deden by hem sitten neder
ende vraechde hem so hi yerst mochte
wat nootsake datten uytbrochte
die hertoghe sprac ic segget u here
uwes raets heb ic te doene sere
ene nootsake heeft my uytbrocht
dat ic u soude hebben gesocht
in almaendi en hadde ic u
hier niet gevonden heer keyser nu
maer god wout dat ic u hier vant
doen verteldi hem te hant
waeromme hy was comen daer
hy sprac here verstaet my claer
tjaren doen ic hadde ontfaen
mijn lant van u ontboot ic saen
alle die gene groot ende cleene
die goet hielden van my te leene
ende van rechte waren mijn man
een deel quammer doe die van
my ontfingen leen ende goet
here dat waren des sijt vroet
van gaesbeke die heren beede
van edinghen ende van hoerne mede
ende noch ander heren vry
ontfingen goet ende lant van my
also sy sculdich waren te doene
doen ontboet ic den here coene
van grimbergen heere arnoude
dat hy sijn lant van rechter scoude
van my houden soude te leene
also sijn voorders algemeene
van den mine hadden gehouden
altoes als sijt versoeken wouden
ende dat hy tot my quame saen
lant ende leen van my ontfaen
ende beyde sine sonen vry
ontboet ic te comen sonder sy
tierst dat hi den bode hoorde
antwoerde hi met fellen woorde
hine dade dor mi clene no groot
die manscap ware lange doot
die syne voorders den minen daden
hi ware oec also beraden
dat hi lant noch leen
van mi en soude houden gheen
hine soude anders hebben vernomen
siet heer dus ben ic hier comen
ende segge u dat ic geerne saghe
dat ghi my in desen daghe
eenighen goeden raet gaeft
daer ic by werde gelaeft
ende daer ic mijn recht behielde met
ghi sijt sculdich te doen dat wet
die mijn gerechte here sijt
die keyser antwoerde toe ter tijt
by gode hertoghe dat weet wale
dat ic u soude sonder hale
helpen daer ghijs hadt te doene
ende raden heer hertoghe coene
u recht tegen elken man
te behoudene voertan
ic wille met u in brabant
varen ende besien te hant
wie u veronrechten sal
die hertoge sprac dit trec ic al
ende ic wets u groten danc
die keyser dede eer yet lanc
ghereiden al te siere vaert
ende voer te brabant waert
ende mijn here die hertoge vry
tot brussel quamen sy
ghevaren in de goede stat
daer die keyser ontfaen was bat
van den hertoge ende sine man
dan ic u wel gheseggen can
des anderdaeghs reet vroe
die keyser te hafflighem toe
daer hi hem dede te gemake
hi riep tot hem in ware sake
enen ridder die coenraet hiet
ende sprac vaert ende let niet
te grimbergen ane here arnoude
ende segt den ridder boude
dat hi come te my ochte di een
van sinen sonen van den tween
ic begeerse te spreken seere
heer coenraet sprac ic sal t doen here
u boetscap wort gedaen wale
ende hy ging na dese tale
ten stalle daer hi sijn peert vant
daer hi op sat te hant
ende voer te grimberghen waert
dair hi mochte de cortste vaert
ende quam recht ten etene daer
mijn heere arnout weet voorwaer
was gheseten ten etene doe
want hy at wel gherne vroe
sijn sonen saten nevens heme
ende vier ridders als ic t verneme
die van sinen gesinde waren
heer coenraet quam gevaren
voer die borch bette hi neder
ende ginc in die sale weder
daer geseten was heer arnout
ende sprac die ridder stout
die moedere gods sinte marie
segene ende benedie
heer arnoude ende syne ghesinde
die ic hier ten eten vinde
ende laet u allen becomen wale
heer arnout sprac met soeter tale
dat lone u sint marien kint
comt eten ende veynst u twint
ende dan segt wat ghy begeert
doen antwoorde die ridder weert
mijn heer coenraet ende seide here
ic mach eten min no mere
hebt grooten danc en verstaet my
waeromme ic hier commen sy
te hafflighem is commen nu
mijn heer die keyser dat seg ic u
van almaendien die u ontbiet
dat ghi en wilt laten niet
ghi en compt hem te spraken
ende hebdi eenige noetsaken
so sent daer enen der sonen dijn
doe antwoerde die ridder fijn
van grimbergen mijn heer arnout
den keyser ben ic van herten hout
willecome moet hy ons sijn
ic sal daer senden de sonen mijn
want ic selve tesen tiden
herde qualike mach riden
ende groet my den keyser sere
heer coenraet seyde here
het sel hem genoughen wel
uwen oorlof gheerdi iet el
neine sprac mijn her arnout
dan ghi welvaren moet ter stout
god love u seide heer coenraet
oorlof nam hi dat verstaet
ane hem die hi liet in de sale
en trac wech met dezer tale
doe quam hi daer hi sijn pert vant
daer hi doe opsat te hant
ende voer te hafligem toe
als hi daer quam beette hi doe
totten keyser datti doe ghinc
ende vertelde hem dese dinc
hi sprac u groet die here stout
van grimbergen mijn heer arnout
ende alle die ghene die met u sijn
ende ontbiet u keyser fijn
dat hi al tot uwen gebode staet
ende hy sijn kinder so ghi gheert
senden sal heer keyser tot u
maer selve en mochti niet comen nu
want hi riden niet en mach
die keyser sprac so hebs verdrach
het ghenuecht my wel te waren
hier en liet hi die tale varen
die bode ginc daer hi hadde te doen
ende liet den keyser ende sijn baroen
te gader bliven in die sale
nu hoort dan voort mine tale
van grimbergen mijn heer arnout
hy sprac als een ridder stout
tierst dat daer was gegheten
ter taflen daer hi was geseten
stont hy op ende riep saen
sijn twee sonen sonder waen
heer wouter ende heer geraerde
ende sprac te hant als donvervaerde
doen si vragheden wat hy ghebode
hy sprac kynder by gode
ghy moet opsitten ongespaert
ende varen ten keyser waert
te haffligem ende vragen wes hi nu
tons weert wille des bid ic u
dat hy ons ontboden haet
ende vernempt al sinen raet
heymelic al stillekijn
heer wouter sprac heer het moet sijn
morgen willen wy sonder beyden
ick ende mijn broeder derwaert reyden
hier na ontboden sy sekerlike
van oyenbrugge heere henrike
ende heer gerard screyhane
synen broeder ic wane
die geheten was mijn heer jan
wort oic ontboden voirt an
twee kynderen die waren gebroeder
eens vaders kynt ende ere moeder
mijns heren arnout van hombeke
deen hiet jan waerbeke
ridder goet dander heer arnout
naer synen vader den heere stout
aldaer was ontboden nu
mijn heer simon dat seg ic u
die men hiet van den male
dese ses ridders wet wale
als si die bootscap vernamen
tot grimberghen dat sy quamen
die heren gingen aenstonden
daer sy mijn heer wouter vonden
ende synen broeder heer geraerde
ende vraechden hem ter vaerde
wat sy begerende waren
doen antwoorde sonder sparen
mijn heer arnout ende seide ghi
heeren het heeft ontboden mi
van almangien die keysere milde
dat hi mi spreken wilde
of mijn kynderen te samen
ende dat wy tot hem quamen
ende wijs en lieten niet
wi saghen gerne of dat gy t riet
dat ghy daer met woude varen
ende vernaemt sonder sparen
des keysers wille ende sinen raet
doen antwoorde dat verstaet
van oyenbrugge heer henric
hy sprac here sekerlic
tuwen ghebode so sijn wy
waer ghy wilt verstaet my
daer selen wy vaeren geerne
dies en staet ons niet te ontbeerne
heer wouter seide des hebbe danc
hier met sciedense sonder dwanc
ende gingen te rasten na dien
tot s morgens dat men mocht sien
ten venstren den sconen dach
elc stont op so hy yerst mach
voor anderen fier ende stout
ende doen heer wouter berthout
ende sijn broedere gereet waren
ontboden sy al sonder sparen
die gesellen al te samen
die ic u noemde by namen
die met hem souden varen
sy ontboden sonder sparen
heer willemme den borchgrave
dair ic u mach seggen ave
van der thomen den ridder vry
haestelic so quam hi
ende die ander ridder mede
oec so quamen daer ter stede
knapen knechten die met eren
varen souden mitten heren
ende doen sy vergadert waren
satense op sonder sparen
ende reden te haffligem waert
soe lange waren si op de vaert
dat si voere den cloester quamen
daer si beeten alle te samen
die peerden namen die garsoene
doen ginc heer wouter die coene
ende sijn broeder die hem was by
met haren geselscape vry
in den cloester daer sy vonden
den keysere te dien stonden
met menighen man in de sale
daer sy ontfaen waren wale
vore den keyser boech mettien
mijn heer wouter op sijn knien
ende sijn broeder heer geeraert
ende alle dandre heren waert
die met hem comen waren
heer wouter sprac sonder sparen
die selve god die een werf
doer ons aen den cruce sterf
om de misdaet van den sondere
hy moet den keyser minen here
behoeden ende al sijn gesinde
die ic hier nu met hem vinde
die keyser sprac dat lone u god
die over al hevet gebot
ende sijt ooc groot willecomme
ghi en u geselscap vrome
doen nam hine metter hant
ende deden opstaen ter hant
ende al dat geselscap sijn
hy dede by hem den ridder fijn
sitten met snelre vaerde
ende sinen broeder geraerde
dander ridderen die daer quamen
ginghen by een sitten te samen
van herde misseliken dinghen
spraken si daer onderlinghen
van wapenen ende oic van minnen
also hem t herte ruerde binnen
ende corten daer mit haren tijt
mer heer wouter des seker sijt
die daer sat mitten keyser milde
het was anders dan hi wilde
want hy begeerde lude ende stille
te weten des keysers wille
waeromme hise ontboet aldaer
ten keyser sprac hi sonder vaer
here en stont u niet tontbeerne
so soudic weeten herde geerne
waeromme ghi ontboden
ons hebt met uwen boden
ende wat ghy tonswaert begeerende sijt
die keyser sprac ter selver tijt
bi gode ghi heren ic segge u
op dat ghy t wilt weten nu
wes si t si u becant
hertoge godevaert van brabant
die hem beclagende is algader
van u ende van uwen vader
die hem ontboet bi boden toen
dat hi hem quame manscap doen
also uw vorders hebben geplogen
te doen manscap den hertogen
van brabant oit ende ie
ende wilt dat also ic lie
betonen wale eest te doene
met ridderen ofte met baroene
alse u vader die bootscap vernam
die u van den hertoge quam
antwoerde hi onweerdelike
ende sprac metten hertoge rike
en hadde min te doene als niet
oic en dede wats gesciet
dore hem een quade not
ende hilt met hem sijn spot
dat hi hem des ghewaghen dorste
ende bad den bode sonder vorste
dat te seggen den hertoge boude
die antwoerde dat hy t doen soude
ende seide den hertoge onverholen
de bootscap die hem was bevolen
gheliker wijs clein ende groet
dat se hem u vader ontboet
ende als die hertoge verstoet
wert hi gram in synen moet
mer hine wouts nits daer toe doen
en ware bi rade van sine baroen
die hi al te hant ontboet
men vertelde hem clein ende groet
dantwoorde van uwen vader
doen riedense hem alle gader
dat hi met haeste tot mi rede
ende vertelde my die waerhede
van hem na den voere
dus quam hy te my om dese orboere
al tot aken in de stad
daer hi mi vant ende seyde my dat
hy my bade om goeden raet
ende om hulpe dat verstaet
alse sinen gerechten here
ende dat icken hilde in de ere
ic holpe hem gherne seidic doe
haddire enighe redene toe
die hi wel mochte betonen
siet ghi heren om dit becronen
ben ic comen te deser stat
ende ontboot u om dat
ic hoopte dat ic soude
dit so bewaren om dat men woude
dat ghi goede gevriende sout bliven
vortwert meer niet soudet kiven
ende woude hooren uwen raet
doe antwoorde dat verstaet
mijn here wouter berthout
ende seide mijn here keyser stout
dese redene en es u
niet te rechte geseit nu
noch die waerheit laten verstaen
doch was t waer sonder waen
dat van brabant de hertoge rike
ende oic mede van lotrike
sinen bode met ghenende
tot ane minen vader sende
die hem seide dat hi quame saen
tot bruessel sijn leen ontfaen
van den hertoge van lothrike
oft hi soude eyntelike
met crachte comen in mijn lant
ende stichten roof ende brant
ende sout al slachten in den gront
als mijn vader dat verstont
dat hy sijn goet soude werren
hine worde sijn man sonder merren
den ghenen dies noit en bestoet
wert hi erre in sinen moet
ende troc groote onweerde in
ende hi seide hy hielde meer no min
van hem leen te ghenen kere
noch en soude nemmermere
hier met sciet die bode doe
ende reet te bruessel toe
oec en is niemant die leeft
die in hondert jaer gesien heeft
ochte die leefde in twee hondert jaren
dat hi seggen mochte te waren
dat hi van den heren van grimbergen geen
noyt sach houden lant oft leen
van den hertoghe van lothrike
ochte van brabant gelike
ende dese hertoge dat seg ic u
en vermanet ons noyt dan nu
sinder dat hi sijts gewes
hertoge van lothrike worden es
ende hem ghewassen es sijn goet
heer sijt des seker ende vroet
wine willen niet om sijn heerscappie
iet gemindert worden daer bie
noch doen des wi noit en daden
wie souden eer genieten de scaden
die ons allen te na soude gaen
doen antwoorde de keyser saen
hi sprac wouter wat mocht deren
dat u vader worde des heren
tshertogen man te mids dat hy
hem hilde van eygendomme vry
ende hi hem beterde gemeen
sijn heerscap ende oic sijn leen
heer wouter sprac o keyser here
ic weets wel om mijn ere
dat mijn vader dat niet doen en soude
om een tonne vol van goude
want so oneerdi hem al op
ende men sou seggen sonder scop
overal by caritaten
het dade bedwanc hine dorst laten
men mochte dan met hem wel spot
maken end houden over sot
die keyser sprac dat soude niet sijn
want vele liede vorwaer sijn
die seggen dat u vorders plaghen
haer goet te houden in oude daghen
van den hertoge van lotrike
ende van brabant dies gelike
oec en waert hem geene onere
want het hout menich here
die groet mechtich es ende rijcke
van enen anderen sekerlyke
doet dan dit my algader
ende biddet oic uwen vader
dat hi blive te minen wille
ic sal so doen lude ende stille
dats uwer geen sal berouwen
dat wet wel in goeder trouwen
here sprac her wouter weder
noch doere hoghe noch doer neder
en doet mijn vader ic weet te voren
die keyser sprac doch moechdi horen
sinen wille ic bid u
eer ghijs my meer weret nu
laet my sijn antwoorde weten
doen sprac die ridder vermeten
heer wouter sprac sint gy t so seere
begheert te weten heere
soe sel ic t hem te voren leggen
van uwen weghen ende seggen
ende hierop met staden
met sinen lieden laten beraden
ende met sinen maghen mede
sonder enighe haestelichede
hier na namen sy orlof
aen den here in dat hof
ende sijn beide opghestaen
ghi heren sprac die keyser saen
god moet u allen geleiden
my es leet dat ghi wilt sceiden
dus haestelic en dus saen
ghi en wert niet bat ontfaen
ghi ende u geselscap te gader
groet my sere heer arnout u vader
dies bid ic u beide seere
heer gherart sprac wi selen heere
te gode bevalen sine hier naer
ende scieden uten clooster daer
heur geselscap volgde mede
toen quamen si ter stede
daer si heur peerden gelaten
hadden daer sy op saten
ende voeren te grimberghen weert
wat sy mochten ongespeert
daer si vore den eten quamen
ende beeten alle te samen
voer den borch beneden der sale
ende die knapen dat weet wale
leiden die peerden in den stalle
daer na ginghen die heren alle
in de sale daer se tien stonden
mijn heer arnoude in vonden
op een banc sitten allene
die heren groeten gemene
ende seiden god die t wel doen mach
hi ghive u goeden dach
heer arnout die stoute here
hi stont op met snellen kere
ende hietse willecomme sijn
doen sprac hi ten ridder fijn
hebdi den keyser yet gesien
oft gesproken doen sprac mettien
heer wouter berthout sijn sone
die alder doget was gewone
van herten edel ende vry
by gode here ja wy
te afflighem daer hy was
met menighen man sijt seker das
ende doet u groeten herde seere
oec seide ons die keyser mijn heere
dat hem die hertoge over u
herde sere geclaget hadde nu
dat ghi van hem groot noch cleene
en wout houden goet te leene
noch wout manscap doen te ghere tijt
doe antwoorde ic des seker sijt
ghene onse vorders en hielden lant
van den hertoge van brabant
dat wy t wisten in hondert jaren
oft in twee hondert te waren
noch by nyemant tyde mede
doe bat hi ons te dier stede
dat wy worden tshertogen man
hi soude ons voert an
ons goet meerderen alsoe
dat wijs wesen souden vroe
ende wy ons hierop berieden
met ons ende met onsen lieden
ende met onsen magen mede
ende ic antwoorde daer ter stede
wy soudens ons met u bespreken
ende met onsen vrienden gemeenleken
ende hoeren uwer aller raet
hier met scieden wy dat verstaet
van den keyser ende sijn comen
ende hebt onsen raet vernomen
hoe ghijs beraden sijt segt nu
ende welc die antwoerde es van nu
doe antwoerde onberaden
her aernout met goeden staden
die van grimbergen was here
my dochte goet sem mijn ere
dat wy ontboden ridderen cnapen
ende vertelden den geselscape
dat wy nu hebben verstaen
ende laet ons horen sonder waen
welc haer raet hier op sal sijn
riet indien vrinden mijn
dat ghi en wilt nimmer niet
dat ic wille houden yet
van den hertoge leen of goet
dat ict vernemen mach des sijt vroet
doen sprac van oyenbrugge heer henric
desen raet is goet sekerlic
oec raet ic wel dat ghy hier
ontbiet alle u ridderen fier
ende de sciltcnapen van den lande
dat wil ic doen al te hande
heer arnout ontboet tier stede
ridderen ende cnapen mede
dat si quamen haesteleken
te grimbergen hi woudese spreken
ridderen cnapen quamen dare
doen sy hoorden die niemare
sy bereyden hem ongespeert
ende voeren te grimbergen weert
al dat mochten dat seg ic u
ridderen ende cnapen nu
ende menich man die over een
van heer arnoude hielt leen
oec sant hy om syne naeste mage
dat si quamen te sinen daghe
te grimbergen daer si oic quamen
doen si die bootscap vernamen
van die mijn heer arnout ontboet
doe quam daer een here groet
van vianden die greve daer quam
met menighen man loofsam
dier namen ic al niet en weet
oic quam aldaer gereet
die vrome here van breda
hem volgden vier sonen na
die vrome waren ende coene
waer ridderscap yet was te doene
ende met hem menich vrome man
die ic ghenoemen niet en can
die here van assche na mijn weten
die heer gheraert was geheten
quam daer met gewout
ende van oyenbrugge mijn heer arnout
henric sijn sone ende godevaert
screyhane met twee broeders waert
heer geraert hiet deen dander hiet jan
her arnout oic die edelman
van hombeke met sonen viere
daer die twee af ridderen fiere
waren doutste arnout hiet
dander heer hendrick in liege u niet
heer willem tant quam daer
ende mijn heer willem wet vorwaer
van der thomen die borchgrave
oec so quam er mede ave
van cobbenbosch heer arnout
ende met hem een ridder stout
peter van imple waert
ende van beyghem heer alaert
ende mijn her seghere van den male
oec quam daer sijn sone wet wale
die by name hiet heer simoen
oec quam daer een vroem baroen
van den damme mijn heer gautier
ende daertoe een ridder fier
mijn heer willem van den bogarde
die te hombeke woonde van arde
daer quam heer jan van caelmont
ende her henric hoesten sy u cont
ende her paridaen van eppingem
oec quam na hem
her paridaen van massenhove
ende een ridder goet van love
mijn heer geraert heer van ophem
ende een goet ridder na hem
mijn heer gerart van herlaer
doe quam een goet ridder daer
van liere mijn heer geraert
ende noch menich ridder vermaert
die ic niet al en can genoemen
maer dese woenden ende waren coemen
uyten lande van grimbergen
ende hadden sonder verberghen
haer leen haer goet van heer arnoude
van grimbergen met gewoude
ende van sinen sonen beide
dair quam oic t es waerheide
menich te grimbergen binnen
van ridders arde na mijn versinnen
die ic alle niet en can genoemen
doen dese alle waren comen
ridderen cnapen knechten heren
tot grimbergen met groter eren
ende si alle vergadert waren
ginghen si henen sonder sparen
op eene plaetse groot ende wijt
die by den clooster lach tier tijt
daer heren doen woonden na mijn weten
die regulieren waren geheten
ende gode dienden spade ende vroe
daer plach men te vergaderen doe
wanneer mens hadde te doene
ende mijn her arnout die coene
parlementen woude of dingen
van groten saken sonderlingen
hier teser stadt vergaderde al
ridderen cnapen een groot getal
ende selve mijn her arnout met
ende beyde syne sonen dat wet
ende sijn raet oic daer toe
als al was vergadert doe
dat ten parlemente soude comen
stont op als ic heb vernomen
mijn heer wouter berthout
sijn vader was heer arnout
van grimberghen die here
hy sprac lude ende sere
ghy heren hebt dane algader
dat ghy quaemt als u mijn vader
hier ontboet te desen daghe
oec eest recht want ghi onse maghe
sijt end onse vrienden met
ghy sijt sculdich dat wel wet
te helpen in rade ende in dade
daer ons lachter of oft scade
ghescien mochte ofte onrecht
nu es menich cnape ende knecht
comen ende menich ridder fier
na onsen wille ten daghe hier
die luttel weet waerom dat hi
nu hier van ons ontboden si
nu hoirt ic wilt u condich maken
ons hadde ontboden in waren saken
die keyser des sijt gewes
die in t lant comen es
om minen vader dat hi hem
spreken quame te hafflighem
want het was om sijn profijt
ende en mochti te diere tijt
selve niet comen voirwaer
dat hi ons beiden sende daer
also hi dede ongespaert
wy bereyden onse vaert
ic ende mijn broeder beide gader
bi den beheten van onsen vader
mit ridderen ende mit sommigen cnapen
ende voeren mit sconer geselscapen
te haffligem daer wy vonden
den keyser te dien stonden
met vele liede wet dat wale
die by hem waren in de sale
als wy vore den keyser quamen
groeten wine te samen
ende ontboden hem goeden dach
ende tierst dat hy ons sach
hiet hi ons willecom sijn
daer na nam die keyser fijn
minen broeder ende my ende dede
ons by hem sitten mede
teerste dede hy ons groet
daerna vraechden wy hem bloet
den keyser doen wel te weten
als wy een stic hadden geseten
wat hy gebode ende wilde
doe antwoorde de keyser milde
dat die hertoge godevaert
metten baerde die here waert
tot hem hadde geweest te aken
ende hadde hem in ware saken
over onsen vader geclaecht sere
dat hi hem hadde gedaen onere
want hi sijn goet groot noch clene
van hem wilde houden te lene
ghelijc sijn vorders hadden gedaen
van den sinen ende bat hem saen
datti hem holpe datti sijn goet
van hem hielde des sijt vroet
want hy t sculdich te doen ware
doen seide hem die keyser dare
dat hire ware gewillich toe
nu verstaet twi ende hoe
dat ons die keyser ontboet
ende vraghede ons die reden bloet
ocht das die waerheit ware
doe seydic hem al openbare
her keyser here neen sy
het was waer die hertoghe vry
hadde gesant an mynen vader
dat hi quame ontfaen algader
van hem sijn lant ende sijn leen
ende worde sijn man ofte neen
hy soude comen in sijn lant
ende stichten rooff ende brant
ende verdriven ons te male
oic seidic den keyser wale
wat antwoorde hieraf
mijn vader den bode wedergaf
dat hy van den hertoge gheen
lant goet en hilde ofte leen
also verre als hijt bevroet ware
noch sijn vorders wet voerware
dat te voren en hadden gedaen
ende hijs nu niet en soude bestaen
also lange als hy levende ware
die keyser antwoorde aldaire
dat hem die hertoghe hadde gheseit
dat hijt betoonen woude gereet
dat die van grimbergen plagen
den hertoge in ouden dagen
te dienen daer sijt hadden te doene
met ridderen ende met baroene
ende stonden hem by al haer leven
al waert nu achter bleven
als die keyser dit hadde geseit
bat hi ons hierna gereit
dat wy van desen saken
onsen vader baden ende spraken
dat hi worde des hertogen man
te mits dat hi voertan
ons leen ons goet menichfoude
met vele lants meerderen soude
ende wy hem vriendelike baden
dat hi hem hierop wilde beraden
ic antworde dat ics soude
om sinen wille dore sine houde
minen vader spreken geerne
dies en stont my niet tontbeerne
hier met namen wy orlof
ende ruymden saen dat hof
ic ende mijn broeder geraert
ende ons geselscap ter vaert
quamen te grimbergen weder
ende vertelden hoge en neder
minen vader alle die woerde
die ic den keyser seggen hoerde
ende bad dat hy hem beriede
mijn vader sprac sonder sijn liede
sonder sijn vrienden sonder sijn baroen
en woude hire niet toe doen
mer woude wercken bi horen rade
gelagher ane vrome ofte scade
ende dat hi niet woude wesen man
tshertoghen watter laghe an
hine verbore eer half sijn goet
ende half sijn lant des sijt vroet
mer doch woude hi hoe t gaet
horen uwerlieden raet
ende dede u alhier ontbieden
nu wety na mijn bedieden
waeromme ghi te deser tijt
van minen vader ontboden sijt
ende welc dat es sijn wille
nu bid ic u allen lude ende stille
dat ghi ons wilt raden ten besten
dat wy moghen als t comt ten lesten
den keyser geven goede antwoorde
so dat wy peys raste ende vrede
van den hertoghe hebben moghen
wy moeten hem onghelogen
ontbieden hoe wy sijn beraden
doe antwoorde met staden
die heere die was van breda
groet wonderen ic versta
dat die keyser van u begeert
hy hout u over herde onweert
ende over cleine van gedochte
dat hi dit oyt ane u sochte
om tshertogen wille van brabant
al was die hertoge faeljant
so kinsch dat hijt hem aensochte
ic wille u seggen mijn ghedochte
ende minen raet al bloet
eer ic hielde clein oft groet
goet ofte lant openbare
anders dan ic sculdich ware
van den hertoge off andren man
ende waer ic in uwen pointe dan
ic sette liever ter aventueren
lijf ende goet in ere uren
ende op enen dach altemale
ghine hebbes van ere nootscale
metten hertoghe niet te doene
ghi hebt magen ende baroene
ridderen knechten mannen knape
so vele in uwen geselscape
een twint en dorsti niet ontsien
die grave trat voert na dien
van vianden sonder verbergen
ende seide heer van grimbergen
en ontsiet u niet een twint
also helpe my sinte marien kint
wilt u deren die hertoge
het si met striden of met orloge
ende liever onpeis heeft dan raste
wy brengen hem so vele gaste
ende tonen hem alsulc aensichte
dats hem sal berouwen lichte
dat hy die sotheit ie began
ic wane hem cume sal voertan
die keyser helpen hi sit soe verre
al raet hi hem tot deser werre
hi salne lichtelic varen laten
maer hi gheniet geerne der baten
even lanc dat hi by hem es
maer sijt des seker ende ghewes
al woude hem die keyser nu
selve helpen jegen u
wy souden u helpen wederstaen
wy raden u dat ghi sent saen
enen bode ten keyser wert
die hem segge ongespert
dat u vrienden ende u maghen
niet en willen tenigen daghen
gedogen dat ghi hout te lene
u goet van iemant groot oft cleene
anders dan hebben gedaen
u voorsaten sonder waen
over hondert jaer hier te voren
kiest enen man die den orbore
hier af doe wel ende met eren
vore den keyser ende vore die heren
hier op so antwoorde hem
van der thomen heer wilhem
die borchgrave stout ende coene
die niet en achte op de soene
hy hadde also lief tier tijt
den onpeis ende den strijt
want hi die wapen minde seere
hij seide dus her grave here
u raet dunct ons allen dor goet
men sende derwaerts metter spoet
enen bode die wel can spreken
ende hem dit seggen sonder smeken
ghelijc gi ons hebt vertelt
wilt hi van ons met ghewelt
sinen wil hebben sonder verlaten
wi sellen hope ic soe ghematen
ende behouden onse eren
also vromelijc hem keren
dats hem berouwen sal onsachte
dat hi oyt die kinsheit dachte
ic waent u allen dunct goet
doe sprac heer arnout in sinen moet
van oyenbrugge die ridder weert
ghi hebt geseit dat gy begeert
maer ic segge dat goet benomen
orloghe ware ende onvromen
wie enighe sake wilt beginnen
sal sijn verliesen ende sijn winnen
in tide versien ende wat er na
volghen sal als ic versta
so machi sijn ende gebieden
sonder toren ende liden
die met sijn hooft wil dor den muer
heeft dicke aventure suer
ende ic wille u seggen waerby
van grimberghen die heren vry
hebben over drie hondert jaer
haer goet ghehouden overwaer
van den hertoghe van lothrike
ende van brabant diergelike
ende van voer coninc karels tide
al eest nu bleven in onse side
ende mens niet en heeft versocht
my dochte goet werdit bedocht
dat men ane den keyser sende
vroede lieden ende bekende
diene van onsen weghen spraken
heymelic van desen saken
ende hem baden mocht gescien
dat hi den hertoghe brachte in dien
dat hi die manscap liete
achter bliven ende te niete
die hi ons wilt ane dwingen
wy wouden presente sonderlingen
hem senden van onsen goede
indien dat hi met goeden moede
den hertoge maecte gestade
onsen vrient voert vroech ende spade
ic hope dat dit ons bat soude
helpen aen den keyser boude
om peis te hebben ende ruste mede
dan dat wy enighe onvrede
ontboden den hertoge vermeert
dat den keyser onweert
hebben mochte hy mintene seere
oec is godevaert de here
een criger daer hi hem toe set
hoert hi iet ontbieden met
dat hem wesen dunct hoverde
hy sals in trecken groote onwerde
ende wachten poent ende stade
hoe hy ons toren mach doen ende scade
dus eest best dat wy met sinne
hier in vaeren als ic kinne
doe sprac heer wouter berthout
ware dat u raet heer arnout
dat wy souden versoeken datte
aen den keyser met onsen scatte
dat die hertoge te niete
sijn manscap bliven liete
ende ons quite scouden mede
allen dienst mits keysers bede
soe gaven wy sonder sy
ons schuldich van dien dat hy
ane ons begeert sijt seker dies
eest ons ghewin oft verlies
wy houden ons ane de yerste tale
die ons geseit heeft wale
van vianden die stoute grave
daer en sceden wijs niet ave
ende die ons vertrac dair na
die here mede van breda
oec seidic en soude niet gestaden
so wanneer ict mocht ontraden
dat mijn vader ongelogen
man worde des hertogen
godevaerts van brabant
ic liete my liever te hant
begaden herde lachterlike
my geeft oic wonder sekerlike
waeraf dat ghi u here
voere alle dandere ontsiet dus seere
en kinde ic u niet so ghetrouwe
ic soude wanen by onser trouwe
dat ghijs den hertoghe teser tide
houder waert dan onser side
maer ic kinne u alse goet
ende alse getrouwe in den noet
dat ghy dit segt omme t beste
om te beletten alle tweste
ende discoort ende oic nijt
ende werringen end allen strijt
maer ic bidde heer arnout here
dat ghewaget nimmermeere
maer helpt vorderen ons begheren
her arnout sprac hier en mach deren
mijn sprake niemanne noch mijn tale
ende oic wet dat herde wale
dat ic omme den hertoghe goet
niet en keerde minen voet
noch oic om sijn liede
maer dat ic u dit bediede
dat dede ic in trouwen al
ick kenne den hertoge sonder getal
vrome rijcke ende mechtich
van lieden van landen ende crechtich
ende daer toe van hogen moede
ende hebbe anxt dat sonder hoede
desen lande mochte misschien
maer verstaet mi wel in dien
ende segge te voren vaste
beginde onpeis oft onraste
ic sals u helpen tesen tide
comet oic tot enighen stride
ic wil een sijn heb ics geval
die mede beginnen sal
doen seide heer geraert van herlaer
heer arnout seit wel ende wair
ende daer toe als een goet man
maer en es niemant by sinte jan
hine begeert meer t gevecht
ende orloge te hebben slecht
dan te dogen dat onse here
aengaen soude daer hem onere
af mochte commen in enighen dinghen
ofte sine nacomelingen
men seint de antwoorde van den grave
met enen bode den keyser ave
die hem segge die waerheit stille
gelijc dat es onser aller wille
alsoe ic wane dat es
doen riepen sy alle sijt seker des
met enen lude met enen concente
alle die ware ten parlemente
ghy segt waer lieve here
wy sellen aventueren ere
onse goet onse lijf
daer toe kinderen ende wijf
beyde borch ende lant
eer wy den hertoge van brabant
laten dwingen her arnoude
van grimbergen mit gewoude
hem manschap te doene ende eet
hine si daer selve toe gereet
doen sprac her arnout die genoot
te sinen lieden clein ende groot
groten danc hebt ghi heren
dat ghy my raet te mire eren
ic sal den keyser ontbieden nu
also t vertelt es hier van u
maer my gebreect een vroom man
vroet ende die wel spreken can
ende tale ende antwoerde geven
ic kinne ghene sem mijn leven
dien ic daer sal moghen senden
en ware ochte hem ghenende
van oyenbrugge her arnout
want hi es vrome ende stout
vroom ende wijs blide ende vroe
ende goet spreker daer toe
subtijl hy raet altoes ten besten
mijn bootscap soude hi wel bewesten
woude hi doen so vele door my
dat hi voere ten keyser vry
ic souts hem dancken na mijn vermoghen
voer coninghen graven voer hertoghen
hoert men geerne sijn tale
die hi can spreken te poente wale
doen sprac die here van assche daer
seker here ghi segt waer
bidden wijs hem alle hine es niet
selc so dat hi des iet
weiren sal bi onsen here
doen baden sijs hem alle sere
dat hi woude ten keyser varen
ende hem die bootscap openbaren
mijn heer arnout sprac ghi heren
ic waer niet wert sulker eren
dat ic so grooten bootscap dade
ic ben te plomp tonwijs van rade
vore den keyser ende sijn baroene
al sulken grooten bootschap te doene
oec es hier in t hof dat wet
die my niet wel getrout met
om dies ic ten besten spreke
hierom ghi heren sekerleke
had ic geern waert u bequame
dat men enen anderen bode name
die dese bootschap voerde ave
doe sprac van vianden die grave
hier es niemant diet doen soud so wel
ghy sijt hoofsaem van tale snel
die ghi wel cont omme legghen
ende altoes dat beste segghen
voir ongetrouwe en hout u
hier niemant des hopic nu
want dat ghi segt teser tijt
dats algader om ons profijt
wy bidden u alle ridder coene
dese boetscap aen den keyser te doene
doen sprac van oyenbrugge heer arnout
sint ghy t begeert ghi heren stout
soe doe ic die bootscap geerne
ende pines mi niet te weerne
ic salse doen so ic best can
ende dat laten dor ghenen man
dien ic vinde te hove dair
hier met sciet hi van daer
ende ginc te sire herberghen toe
daer hi hem verclede doe
met sconen clederen ende met goeden
diene hem wale cierlijc stoeden
hy was vrome scone van leden
ende hadde ridderlike seden
diere cierden uter maten
oec wiste hi hem wel gelaten
als hi den helm hadde ghebonden
ende die banieren sach ontwonden
te grimbergen in dat lant
was hi van den vroomsten genant
getrouwe was hi wet ic wel
den vrient ende den viant fel
doen dese ridder hoofsch ende coene
was bereit na sinen doene
sat hi op een tellende peert
ende voer alsoe ten keysere weert
ende met hem een knecht alleene
geen ander geselscap groet noch cleene
alse heer arnout met desen maren
te haffligem quam gevaren
beete hi voere den cloester op derde
ende ginc met groter werde
ter poerten vragen den poertier
es mijn heer den keyser hier
die poertier sprac neen hi here
hy voer gisteren sem mijn ere
met sinen gesinde te lovene in de stat
als mijn heer arnout hoerde dat
nam hi orlof ende ginc daer
te sinen peerde sonder vaer
daer hy al te hant op screet
ende voer te lovene weert ghereet
daer hi quam als men hadde gheten
ende bat den lieden sem mijn weten
die hy yerst vant dat sy hem dat
seiden ochte in de stat
van lovene die keyser ware
doe antwoerde hem een aldare
dat hine in de borcht mochte
vinden op dat hine sochte
ende met hem dies gelike
den hertoge van lothrike
dair mochte hine sien ende spreken
heer arnout voer haesteleken
met sinen knecht ter borcht toe
daer hi vant den keyser doe
ende den hertoge ende menigen man
dien ic ghenoemen niet en can
ende met hem was in de sale
heer arnout hi beete te dale
haestelic van den peerde neder
ende ginc in de sale weder
tot dat hi den keyser sach
ende seide hem goeden dach
gheve u god ende al den gesinde
dat ic hier ten hove vinde
die keyser sprac willecome
moetti sijn ghi ridder vrome
segt wanen ghy compt ende wat ghy
hierna begeert van my
brenghdy my eenighe nieumare
ja ic heer dat wet wel voerware
u doet groeten die ridder stout
van grimbergen her arnout
ende beide sijn sonen met
ende doen u weten ongelet
dat sy niet en vinden in rade
dat sy willen vroech ofte spade
haer goet houden van den hertoghe
noch dienen in enigen orloghe
want haer vrienden ende haer maghen
en willens te ghenen daghe
ghedogen wat gescien mach
si hebben liever op enen dach
alle te bliven voer t swaert
doen antwoerde die keyser weert
sone weet ic er wes seggen toe
dan dat elc sijn beste doe
als t daer toe comt ende neme
dat van rechte behoirt heme
dit dunct my dat beste sijn
doen antwoerde die hertoghe fijn
die daer by den keyser stoet
ende seyde here des sijt vroet
ic sal hebben eest cort eest lanc
neni moetens hebben danc
mijn recht dat my toebehoort
ocht het cost mijn dorp ende poert
ende mijn lieden daertoe mede
heer arnout sprac ter selver stede
here het waer quaet toe bracht
daer ghi gode mit verwracht
oft veronrechtet u gebueren
sy hebben geweest tallen uren
u goede vrienden en willent bliven
ghine willet met onrechte verdriven
dat ghi node sout doen hoop ic
die hertoge antwoerde over t lanc stic
ende sprac heer arnout by mire eren
het sal van grimbergen die heren
van my houden lant ende leen
ende beide sijn sonen over een
of duisent van minen lieden
ende oic van sire maisenieden
selen daeromme worden verslegen
segt hem dit van minen weghen
vore algader sine liede
dat ic hem dit weder ontbiede
heer arnout sprac ic sal here
maer doer u ende uwes selfs ere
en verhaest u hier met niet
maer doet wel ende besiet
of men grimbergen hielt te gader
van grave lambrecht uwen vader
die heer was van lothrike
ende van brabant dies gelike
van vader of van oude vader
daer hi afcommen is algader
vindi dat tenigher stede
her hertoghe ter wairhede
dat men van hem grimbergen hilt
u sal sonder groet gescelt
veylich bliven voert van al
vindi oec sonder getal
dat si haerlieden man niet en waren
so bidden sy u sonder sparen
dat ghy t laet varen en scilt quite hier ave
ende blijft haer vrient goet ende gave
sy selen duwe geerne bliven
die keyser sprac sonder kiven
es dit geoordeelt wyselicke
ic wille dat ghy t doet hertoge rijcke
dit en mach u niet scaden
u moet werden dit geraden
ende vroet gemaect ghi sout al
uwen eysch hebben groot ende smal
van dat ghi begherende sijt
die hertoge sprac ter selver tijt
here dat ghi wilt doe ic geerne
dies en staet mi niet tontbeerne
hierna nam her arnout
van oyenbrugge die ridder stout
orlof met scoender tale
aen den keyser ende oic also wale
ane den hertoge dat wet
ende aen alle die ghene met
die hi binnen der sale liet
hier met hi uitter borch sciet
ende quam daer hi vant sijn paert
daer hi op sat ter vaert
ende es sonder langer sparen
te girmbergen wert gevaren
ende tierst dat hi daer quam
reet hi voirt als ic vernam
recht totter borch toe
daer hi neder beete doe
ende es ter sale wert gegaen
daer menich in heft gestaen
om dies hi dantwoert horen woude
die her arnout brengen soude
ende tierst dat men hadde vernomen
dat her arnout was comen
van den keyser so tract al
ter borch wert groot ende smal
om te hoerne sine tale
comen es hi in de sale
ende ginc voer die heren staen
ende dat volc ginc wel saen
ende es vergadert jonc ende out
doe sprac mijn heer arnout
god onse here die t al vermach
geve her arnoude goeden dach
van grimbergen den here
ende behoude an hoer eere
hem sijn kinderen ende al t gesinde
dat ic in den hove vinde
ic come gereden hier wet dat
al van lovene uytter stat
daer ik mynen here den keyser vant
ende den hertoge van brabant
ende menighen man van love
die met hem was in den hove
ic seide hem lieve here
dat ghise groetet harde sere
ende uwe sonen alle beyde
ende dat ghi hadt over waerheide
u vrienden gesproken ende u maghe
tot enen nameliken daghe
van dat hy u leide te voren
maer dair na woude niemant horen
noch oic gedogen al bloet
dat sy een man cleyn noch groet
des hertogen worden souden
want oir vorders noyt en hadden gehouden
manschap van den hertogen
ende dies sy niet en hadden geplogen
daer en soude hi u niet toe dwingen
ghine wout geene nieuwe costume bringen
op in ghenen keere
doen sprac die keyser vort meere
soeke dan elkerlijk sijn recht
ende die hertoghe seide al slecht
met enen overmoedighen woerde
hy soude hebben dat hem toebehoirde
of het soude hem voirt an
sire lieden costen duysent man
nimmermeer moesten wijs hebben danc
doe antwoerde ic eer yet lanc
dat hi node mochte doen met crachte
daer hi vrienden met verwrachte
ende in vernoeyinghe bracht sijn liede
maer dat hi hem wel beriede
ende vername ochte sijn vader
lambrecht die van al gader
brabant heere was te voren
ochte hi van hem coste verhoren
dat die van grimbergen te leene
hilden groot oft cleene
vonde hi dat ter waerheit
ghy wares te pleghen gereit
ende ware des niet dat hi met vrede
gebruken liete uwe vrihede
ende bleve u vrient ende ghi de sijn
al dit dochte den keyser fijn
goet raet wesen sem mijn ere
oec riet hy t den hertoge seere
ende seide stonts niet te ontbeerne
die hertoge sprac hy daet geerne
maer dat was met wille quaet
hier met sciedic dat verstaet
sonder yet te weten mere
ende ben hier comen here
ende hebbe geseit al dat ic weet
besiet wat u te doene steet
ende wies ghy wilt anegaen
doen seide die grave saen
van vianden her dideric
her arnout here sekerlic
u bootscap hebdi gedaen wel
oec was dat beter dan yet el
dat ghy hem te voren leyt
dat hi vername die waerheyt
ofte die grave lambrecht sijn vader
ofte sijn oudervader te gader
noyt manscap in heure regeeren
ontfingen van de grimberchsche heren
vernaemdi yet van den hertoge
ofte hi wille hadde ten oirloghe
op ons hi ende sine baroene
doe antwoerde die ridder coene
ja hi here want sekerlike
hi sach herde verbolgenlike
ende seide dat hi sijn recht soude
wel crigen met gewoude
ende dies hem pinen vroech ende spade
hierby eest dat ic ons rade
dat wy jegen sijn overmoede
te voren sijn op ons hoede
versoect hi ons ende wilt deren
dat wy ons mogen met eere weren
doen sprac die here van breda
na dat ic nu hier versta
eest goet dat elc thuys vare
ende hem met eren beware
alsoe alst ten orlogen behoort
doe spisen castele ende poert
ende laten ridderen ende cnapen bliven
bi huus ende wat men driven
oft dragen mach ten yersten worpe
dat men daer af rume die dorpe
ende dat men t voere groot ende smal
daer t seker mach wesen al
so dat men ons geene scade
slupelinghe en doe met onrade
vernemen wy oic enich opset
tonswert ochte enich vermet
dat willen wy met gewoude
van grimbergen her arnoude
so vromelic hulpen dragen
dat wy voer hem selen wagen
lijf ende goet als ridders coene
als wy sculdich sijn te doene
doe sprac van grimbergen die here
dits goet raet sem mijn ere
ende ic bidde elken die hier steet
dat hi daertoe sij gereet
ende hier met so hebt orlof
al nu te rumen mijn hof
ende hebt danc dat ghi hier quaemt
doe ghi mijn bootscap vernaemt
alle dat ic u spreken woude
doen antwoorde jonc ende oude
wy dadent geerne heer arnout heere
oec so willen wy voert mere
u dienen altoos telker stede
ende wy willen ons nu mede
varen bevesten van al dien
dat ons schier mochte misschien
aldus namen si voerwaer
orlof algader ane hem dair
ende ane sine sonen beide
dus ist comen tot enen gesceiden
tusschen die heren vermeten
die op haer paerden sijn geseten
doe voeren ridderen cnapen knechten
elc daer hem behoerde van rechten
ende ginghen hem sonder sparen
wel bevesten ende bewaren
van wapen ende van peerden
ende elc na sine weerden
dus bleven sy als ic bevroede
vaste leggen op haer hoede
ende her arnout ende sijn twee kinder
ende hoer gesinde meerder ende minder
hilden hem met grooter minnen
als noch te grimbergen binnen
maer sire heimeliker maisenieden
dede hi allomme syne lieden
bewaren voirt van aldien
daer hem af mochte messchien
ende lietse wesen op haer hoede
syn borch dede hi als die vroede
van grimbergen wel bewaren
ende spisen te twee jaren
van coerne van mele van vleysche
ende van wine te sinen eyssche
quamet ten quaetste menigervoude
dat hire hem op mocht onthouden
van hem laet ic nu die woert
ende wil u vertellen voert
van den hertoge godevaerde
die men hiet metten baerde
daer ic die redene om began
als heer arnout die edel man
van oyenbrugge als ic las
van den keyser gesceiden was
ende die bootscap hadde gedaen
bleef die hertoge na mijn verstaen
soe gram hine coste niet verbergen
om die bootscap van grimbergen
die hem ontboet mijn heer arnout
end hi sprac den keyser stout
heer keyser heere nu raet my
dat ic doen moge des bid ic di
want ghi die boetscap gehoert
hebt van hem ende sine woert
hoe ic mijn ere behouden moge
de keyser sprac heer hertoghe
ic weet niet wat te raden u
dan dat ghi verneemt al nu
aen vroede lieden dats de raet mijn
ocht si u sculdich te dienen sijn
diet van outs weten moghen
vernemet ter waerheit ongelogen
dat sy u voorders mannen waren
dwincse daer toe sonder sparen
u man te sine wien lief wien leet
vindi oic dat sy noyt eet
uwen vorders daden groot noch cleene
noch lant noch goet en hadden te leene
van hem so laetse sonder kiven
voort ane uwe vrienden bliven
want onpais met vrienden maken
int dicke met felre wraken
ende orloghe rijst daer binnen
maer willen se u recht ontwringen
ende ghi op hem wilt bi gode
reisen sint my enen bode
ic levere u tuwen doene
soe vele ridderen ende baroene
dat ghi wel in allen dinghen
u begeerte selt volbringhen
al en haddi geene lieden mere
die hertoge sprac god lone u here
dit es geboden vriendelike
ons heere god van hemelrike
hi laets noch verdienen my
sonder noot heer keyser vry
oerlof nam die keyser hoge
vriendelic aen den hertoge
end aen sijn lieden sonder beyden
hy liet sijn maiseniede gereiden
ende sy dadent ter selver stede
die keyser sat oic op mede
ende reet van lovene ter vaert
want hi moeste ten lande waert
die hertoge geleidene doe
met vele lieden te tricht toe
daer sceyden sy te hande
ende die keyser voer te lande
ende die hertoge godevaert
keerde weder ongespaert
te bruessel waert met sine maisenieden
daer bleef hi met sine lieden
enen tijt met grooter rasten
dat hy ene twint en dede aentasten
van grimbergen die heren goet
daer hi toe drouch quaden moet
om ouden hate ende hatie
met nuwen raet sochte hie
hoe hi op hem enige dingen
met ocsuine mochte bringen
dat oirloge toe brachte
soe lange peinsde hi ende dachte
dat hi int ende liede dede vaen
van grimbergen sonder waen
die om haer comenscap uytreden
ende teech hen ane onvermeten
dat si op straten hadden gerooft
hi deedse voeren dat gelooft
tot bruessel in gevancnesse
als dat vernamen sijt gewesse
heer arnout ende die sone sijn
sonden sy enen bode fijn
aen den hertoge in der stat
van bruessel die hem bat
als hi quam daer hine vant
dat hi sinen here te hant
sine lieden sonde ende sijn vrient
die hi al onverdient
sonder mesdaet hadde doen vaen
of hi sal vatten en slaen
ridderen knechten clercken papen
waer dat hise can betrapen
in uwen lande ochte bevaren
die hertoge sprac sonder sparen
hine doets niet doer haren wille
sy mochten wel swigen stille
het ware sotheit dat si dochten
daden si al t quaetste dat si mochten
hine losset niet een slee
hier met keerde min no mee
die bode van den hertoghe dair
te sinen heere kort daer naer
tot grimbergen es hi comen
daer hi heer arnoude heeft vernomen
ende heeft hem alle die waerheit
van tshertogen wegen geseit
als dat hi niet eene slee
en dade doer hem noch min no mee
ende dat hi hem waert dat bedochte
quaetste daet dat hi mochte
alse dat hoorde heer arnout
van grimbergen die here stout
wert hi verbolgen ende erre
ende geboot sonder merren
een deel volcs die te samen
tot hem wel gewapent quamen
ridderen ende baetselere
die de wapenen minden seere
ende diese hadden int gemeen
verre besocht deene was een
van der thomen mijn heer willem
die borchgrave ende met hem
van oyenbrugge heer henric
ende met hem dieregelijc
heer geraert ende heer jan screyhane
oec was met hem wet wale
heer henric ende heer arnout
die kinderen waren vrome ende stout
mijns heren arnout van hombeke
mijn heer simon quam in de reke
die van der male hiet voerwaer
ende heer geraert van herlaer
heer paridaen oec van massenhove
dit waren ridderen doe van love
tot grimbergen met ridderscape
ende met menighen vromen cnape
die de wapenen minden seere
dese sijn met groter ere
te grimbergen comen binnen
daer dede hem heer arnout bekinnen
hoe sijn lieden waren gevaen
van den hertoghe diese ontgaen
en woude laten dore niemants bede
oec heb ics hem doen bidden mede
want sine waren niet misdadich
hier toe wilt my sijn geradich
wat wrake ic doen mach hier ave
doen antwoerde die borchgrave
laet ons varen te bruessel waert
ende vaen al ongespaert
wat wy vinden in ons gemoet
heer arnout sprac ic wille ment doet
sy saten op al ongespaert
ende reden doe te bruessel waert
xl scutters voerden sy met bogen
woudse iemant orloghen
ochte weren ochte slaen
dat sy hen bi souden staen
dus sijn sy int lant getoghen
godevaerts des hertoghen
ende gingen panden ende roven
dus meughdi my geloven
ende namen t goet dat sy vonden
ende dedens aen corte stonden
te grimbergen binnen driven
oec vinghen sy sonder bliven
wat sijs alomme consten betrapen
ridderen knechten clercken papen
ende voerdense te grimbergen in
ende daertoe haer gewin
ende alse die hertoge dat verstaet
seggen hoerde dese overdaet
die hem die grimberchsche heren
hadden gedaen ende die oneren
sant hi liede vrome ende stout
die wachten souden met gewout
beide weghen ende straten
dat daer en lede rike noch mate
sine vingent also sy deden al
beide groot ende smal
tierst dat si quamen int lant
van grimbergen sy u becant
bereden si heiden hage ende velt
bosschen ende straten met gewelt
so dat niemant gaen noch riden
en mochte noch hem ontvlieden
sine vinghen of sloegen doot
ende roofden t al cleen ende groot
dat hem ter were niet en dede
dat hem weerde slogen sy mede
sy roefden t volc ic liege u niet
ende als si hem ontsagen yet
vloen sy achterwaert algaer
in de borch te nettelaer
die tshertogen was sekerleke
ende aldoen stont by strombeke
daer waren sy seker voer elken gast
het was een huys sterc ende vast
daer en mochte messchien niet
ende als sy hier stade saghen yet
voeren si roven ende berren
ende vinghent sonder merren
daer sy toe consten comen
oec deden hem groote onvrome
die van grimbergen desgelike
sine spaerden arm noch rike
waer dat sire quamen toe
oec geviel dicke alsoe
dat deen te gemoete quam
den anderen alsoe ic vernam
van hem die wachten achter straten
ende vochten sere uter maten
dus hadden sy vele pongise
maer sy en consten in geenre wise
comen tenighen staende stride
die minste hoop weec tallen tide
der meerren also ic las
tot hi van lieden riker was
ende oirlogheden in beiden siden
doen gevielt tenen tiden
alse dat hadde geduert een jaer
dat te grimbergen quam daer naer
mere dat lieden van brabant
gelegen waren daer in t lant
ende sloegen op huyse ende scueren
ende namen ter selver uren
de lieden daer si toe quamen
ende tiersten dat dit vernamen
van grimbergen die heren vrie
satter op eene groote partie
met heren wouter berthoude
ende met sinen broeder boude
ende quamen al ongespaert
gereden met grooter vaert
op die andere al onversien
doen sise sagen riepen mettien
van hem lude van grimbergen
wat si mochten sonder verbergen
u proye moet ons hier nu bliven
die en seldi niet verre driven
daer voeren si steken ende slaen
dies die ander worden ontdaen
want sy waren ongewaerneert
ghereden sijn sy ende gekeert
wat sy mochten hare strate
ende hebben daer den roof gelaten
haers ondancs vloen sy voren
dander volghden na met sporen
ende vingender onderwege vele
oec sloegen sire doet in den nijtspele
sy jaeghdense tote bruessel toe
maer daer lieten sise doe
ende sijn met haren gewinne
gekeert te grimbergen inne
vrolike ende sere blide
dander quamen van der side
te bruessele al in ghevaren
ten hertoghe sonder sparen
en clagheden van die groote scaden
die hem die grimberchse heren daden
doe si sijn liede onder weghen
gevaen hadden ende geslegen
som doot som gewont som mat
ende gejaget totter stat
als die hertoghe dit vernam
wert hi tornich ende gram
ende swoer in dieren ede
si soudent becopen te lede
dat sijt oyt dorsten bestaen
die hertoge dede wel saen
ontbieden ridderen ende cnapen
die wel consten aen de wapen
dat si quamen sonder beiden
doen ginc hem elkerlijc gereiden
ende quamen ter hertoge met eren
nu hoirt van de grimberchse heren
den vromen man heer arnoude
ende van heer wouter berthoude
sinen sone wat si doen daden
doen si hadden met scaden
die brabantsoenen gescoffiert
die sy some ongemaniert
versloegen ende some vinghen
hadden sy van desen dinghen
anxt alse dat die hertoghe
met stride ende met orloghe
sijn scade soude wreken comen
op hem allen niet op hem somen
ende ontboden vrienden ende maghe
dat si tenen gesetten daghe
te grimbergen gewapent quamen
also si daden te samen
tierst dat si vernamen die mere
quamen si tallen wijch ghere
te grimbergen wert gereden
met groter behagelheden
daer quam die grave van vianden
met menighen man wilt verstanden
crachtich gewapent totten oghe
oec quam dair ten oirloghe
die heer van breda en sijn sonen
met volcke dat men niet versconen
wel en mochte des sijt vroet
die van hem hielden leen ende goet
van mechelen ende oic voirt an
tot bi postele menich man
quamen hem te helpen dat wet
ridderen ende cnapen die met
te grimbergen woonden omtrent
dese quamen met ghenent
wel gewapent ende opgeseten
om te helpen doe ic u weten
heer arnoude sijn lant verweren
jeghen die hem wilden deren
ende hierna worden sy beraden
so dat sy vergraven daden
alle die passe die men vant
daer toe comen mocht enich brant
die in heur lant mochte beraden
onvrome verlies oft scade
hier toe was het dat raet gave
van vianden die goede grave
oec daden sy die passen besetten
allegader sonder letten
daer men van bruessel toe mochte
met lieden van coenen gedochte
ende met scutteren goet ter cure
hier af swigic te deser ure
ende segge u van den hertoge voert
die te bruessele was in de poert
ende vergaderde een groot here
om te vaerne ter were
te grimbergen in dat lant
daer si doe stichten brant
ende daden met rove den omsaten
groote scade uter maten
maer het was begraven alsoe
dat sire niet costen comen toe
met rove met brande te vele scaden
doe waren vele wel beraden
die grimberchsche heren ende voirsien
van vele lieden die in dien
altoes begrepen waren dair
dat si den anderen reden naer
ende haddense by waerheden
geerne van achter bestreden
maer si en hadden niet de macht
so groot was s hertogen cracht
dat sijs niet en dorsten bestaen
maer als si sagen sonder waen
dander yet riden onbewaert
sloegen sine achter in den staert
sy quetsten liede ende vinghen
ende alse in deser weringhen
die hertoghe hadde doen branden roven
waer hi conste comen boven
oft daer hi conste geriden toe
keerde hi met sinen lieden doe
te bruessel sonder sparen
ende liet elken thuiswert varen
ende voer selve na dat
te lovene in de stat
alse die grimbersche heren dat vernamen
ginghen si hem alle versamen
ende trocken te bruessel waert
ende ginghen bernen in de vaert
al daer si toe mochten comen
doe hebben si den roof genomen
dien sy in haren wege vonden
ende als si hadden te dien stonden
een deel dorpen verbrant
keerden si weder te hant
met haren proyen die sy met minnen
deylden te grimbergen binnen
oec voeren sy hier boven
dicke bernen ende roven
in den hogen lant
daer sy in stichten roof ende brant
ende die hertoge sekerlike
brande hem af derghelike
haer lant tot grimbergen toe
dus even hert hilden sijt doe
dat tusschen grimbergen dat wiet
ende bruessel der stat niet
dorp en bleef staen voert
en was verbrant ofte verstoert
ja tot vilvoorden dats waer
sonder een borch hiet nettelaer
anders en bleef daer groot noch smal
oec was t volck gevloen al
dat woonde in t lant te voren
dus beriet daer elc anders toren
waer si mochten des sijt wijs
sy hadden menich swaer pongijs
daer stoute feiten na mijn verstaen
van wapenen in worden gedaen
ende dicke man oic jegen man
so dat ic niet geseggen en can
die waerheit hoe dat daer gevel
maer het was te horen wel
dat sy met overmoedicheden
dicke opten anderen streden
ende vingen ende sloegen te male
met x met xij op ende dale
maer te ghenen staenden stride
en quamet in ghene side
want hem de hertoghe te mechtich
te rijke was ende crechtich
overmits des keysers wille
die hem halp lude ende stille
wanneer hijs hadde te doene
sende hi hem sire baroene
ende ridders ende knapen
die goet waren ter wapen
en haddent leenhouders gedaen
des en haddent niet ontstaen
mogen die grimbergchse heren
die om geniets wille der eren
roefden dicke den hertoghe
ende hem ontrieden den orloghe
ende daden hem dicke dats waer
al ginct sire eren naer
vreden geven vast ende goet
die van grimbergen waren vroet
ende hielden te vriende in der orloghen
die raet waren des hertoghen
met groote gichten sekerlike
die sy gaven mildelike
om dat sy wouden om dat
haers willen voorderen te bat
oec waren lieden vele van der syde
binnen grimberghen tien tyde
dien dat orlogen was leet
want sy wisten wel gereet
wat van der sake mochte comen
ende hadden liever genomen
den pays dan den onvrede
ende spraken dicke ten besten mede
soe dat van brabant die here
sijn recht hadde gehad ende dere
ende al dat hadden sijn vorsaten
hadde die grave van vianden gelaten
hine liet niet peisen als ick versta
noch den here van breda
noch andere ridderen die mechtich
in t lant waren ende woonechtich
ende orloge ende wapenen minden
al waest dat si den hertoge kinden
boven hem mechtich sine achtens niet
maer daden den lantvolcke groot verdriet
in brabant met roven ende met branden
dus stont dese twist tusschen de lande
lange ende selc stont gaf men vrede
dat men met bedwange dede
ende selc tijt hielt men parlement
want men geerne hadde gheent
dorloghe hadde men gemocht
ende als men t soude hebben brocht
ter soene so waren dair
in beide syden die voirwaer
soe verworven met haer spraken
dat men te peise niet conste gheraken
nochtans waren als ic u bediede
in beider syden veel goeder liede
dien doorloghe was herde leet
daer was een als ic t weet
van wemmele mijn heer arnout
ende heer jan van campenhout
heer geraert van pede heer jan van aa
die heere van hobosch die na
ende bi waren den hertoghe
ende ander heren die in dorloghe
den heren van grimbergen waren stout
daer si somme hare scout
in quiten die waren gemaige
oec wasser een deel in dander lage
aldus metten grimberchsen heren
die noode sagen dat strueren
des lantvolx in weder side
die waren tien tide
heer godevaert screyhane ende also wale
mijn heer seger van den male
heer willem van den bogaerde met
heer willem tant ic wille ghijt wet
ende her arnout van oyenbrugge
dese spraken dicke over rugge
om peis om soene ende om vrede
ende seiden wel eest waerhede
dat men in dit orloghe
onrecht doet den hertoghe
want van grimbergen plagen
die heren in ouden daghen
haer goet te houden haer lant
van den hertoge van brabant
hierbi vrucht ic si lude si stille
te siene onsen onwille
sprac heer arnout van oyenbrugge
die hoer voersprake vlugge
overal was hier af
dander hilden niet een caf
wat sire toeseiden ende spraken
ende tegen hem an in derre zaken
dat si leenhouders waren
ende hadden liever sonder sparen
den hertoge van brabant
dan die van grimbergenlant
dore al dat sise kinden goet
getrouwe wijs ende vroet
ende gewillich altoes ten wapen
daer waren vele edele knapen
ende vele ridders tier tijt
die oorloghe minden ende strijt
ende niet en gheerden dan onraste
oic hilt doorloghe staende vaste
die grave van vianden ende van breda
die heren van voren ende van der aa
ende mijn heer wouter berthout
ende geeraert sijn broeder stout
somwile met vrede ende selc stont
met parlemente si u cont
hilden dese heren dorloge op hoor
sy hadden van grimbergen door
met hem die t uit ghenen saken
en lieten te peise geraken
ende als t was buten bestande
reisde elc op anderen in den lande
ende panden ende daden andren scade
dus stont in grooter ongenade
t lant ende in swaren orloghe
so dat hem heeft die hertoghe
een deel ontcracht van haren goede
ende haer renten als ic ghevroede
gemindert ende hilt in hande
veel haers goets in den lande
binnen desen selven orloghe
quam een siecte aen den hertoghe
daer hi af sterf ende wert met haven
te haffligem eerlic begraven
met rouwen ende met misbaer
noch hedendaeghs vint men daer
sijn graf hi achter liet
enen sone die godevaert hiet
ende was dander sekerlijc
maer hine was niet also lovelijc
alse was sijn vader
als ic u seggen sal algader
alse doot was die hertoge
die te grimbergen hadde dorloghe
ende sijn sone hadde ontfaen
t lant so begonste hi saen
dorloge te vernuwen doe
maer onwijsselijc voer hire toe
sonder raet dede hi al sijn dinc
dat die van grimbergen yerst ontginc
vercregen si weder met dit orloghe
ondancs van brabant den hertoghe
t goet vercregen si algader
dat hem ontcracht hadde sijn vader
die dierste orloge began
ende ander goet daertoe nochtan
namen si hem sijt seker das
dat sijn vader houdende was
ende onthielden t hem te male
daeromme vergaderde hi wet wale
sijn volc groot ende cleine
ende voer met heercrachte gemeine
in grimbergerland logieren
met ontplokene bannieren
alse die van grimbergen vernamen
den hertoghe ende die met hem quamen
wouden si tien selven tide
jeghen hem varen met stride
ende nemen dats hem gebueren
mochte maer tier uren
wederriet als ic versta
selve die here van breda
ende sprac sem mijn ere
van grimbergen her arnout here
het ware sotheit tesen tiden
dat wise nu voeren bestriden
wine sijn van lieden niet voersien
ende die hertoghe nes om geen vlien
hier comen want groote cracht
heeft hi al nu hier gebracht
van ridderen ende van knapen
die wale connen aen de wapen
ende quamen wi te stride nu
daer soude gescien dat seg ic u
grote scade in beiden siden
maer ic rade ons tesen tiden
dat wy ons passe so bewaren
dat sy niet te na en varen
ende men doe t goet hier in t lant
al voeren in seker hant
eest dat si idel vinden de scueren
sy selen hier niet lange dueren
want hem naect de winter cout
si seiden alle heer arnout
dat is seker de beste raet
doen ginc hi dat verstaet
ende dede die passen bewaren wel
met volcke dapper ende snel
t goet dede hi uten dorpe voeren
ende liet open huys ende scueren
daer die hertoghe mocht toe
comen weert spade weert vroe
ende heer arnout lag voert an
te grimbergen met menighen man
wel ter harnassche ende wachte
beide by daghe ende by nachte
sijn poent ende oic sijn stade
om den hertoghe te doen scade
oec haddi doen begraven
grimbergen ende verhaven
met grachten dat men in ghenen sin
dan te twee gaten mocht comen in
ende die waren van partye met
goede lieden wel beset
entie verhoedense sere vast
als die hertoghe met menigen gast
een tijt hadde in t lant
gelegen ende hi ondervant
hoe sy waren te gereken
dedi haestelic opbreken
sijn here groot ende cleine
ende keerde weder algemeine
te brussel wert met luttel eren
ende liet scheiden sijn hulperen
ende sijn volc thuyswert varen
selve bleef hi liggende twaren
te bruessel binnen der stat
alse heer arnout vernam dat
die hertoghe ende sijn here
gescheden was dede hi met gheere
den lantvolcke des sijt vroet
wederhalen al haer goet
maer altoes bleef hi op sijn hoede
ende hielt bi hem als ic gevroede
een deel lieden van den besten
daer hi hem met soude bewesten
des grooten hoops en hadde hi
niet te doen want verre ende bi
waest verbrant oft opgenomen
waer dat men toe conste comen
dus namen si orlof vortane
ende die grave van viane
sciet van daer als ic versta
ende oic die here van breda
maer sijn vier sonen bleven daer
die hem holpen voer en naer
dus bleef t staende buten vrede
dat deen den anderen niet dede
dan si panden of roef namen
so wair dat sire toe quamen
alse dit in onpeise gestaen
lange hadde so wort beslaen
met siecheiden ende beswaert
die ander hertoge godevaert
onlange lachi hine sterf
sire siele geve god haer bederf
in brabant en was hi maer
hertoghe omtrent vier jaer
te lovene in sinte pieterskercken
groef men met dieren gewercken
ende met eren weerdelike
alst wel betaemde den hertoge rijcke
dese godevaert liet een kint
jonc van daigen ic liege u twint
dat in de wiege lag onbejaert
ende hiet die derde godevaert
doe quamen die naeste vriende
dat den kynde wel was siende
ende gavent by rade der genote
van den lande clein ende grote
vier heren te bewaren sekerlijc
deen was van diest mijn heer henric
dander heer geraert van wesemale
maerscalc van brabant wet wale
die derde heer jan van bierbeke
die vierde sekerleke
van wemmele heer arnout
desen vier heren stout
beval men in hoede dit jonge kint
dat sijt souden met genint
behoeden voirt ane van aldien
daer hem ane mocht messchien
oec gaf men hem in handen
die momborie van al den lande
toter tijt voert anne
dattet kint gewassen was te manne
oic moesten si beloven ende sweren
dat sy souden helpen verweren
waer men den kynde woude doen onrecht
ende sijn lant bevreden slecht
ende bystaen in rade en dade
den lande beide vroech ende spade
dit loofden sy gereet
te voldoene wien lief wien leet
en bleven lange na dat ict vinde
mombere van den jongen kinde
ende regeerden lant ende kint
hierna geviel sint
dat van grimbergen heer arnout
ende beide syne sonen stout
vernamen van s hertogen doet
ende hadden nijt herde groet
end in haer herte groten toren
datse die hertoghe te voren
in haer lant hadde versocht
ende so vele volcx hadde brocht
op hem die hem daden scade
ende werden des staphans in rade
dat si die wouden wreken sere
om dies dat doot was haer heere
dochten dat si niet ene twint
en gaven om dat jonge kint
dies ontboot heer arnout
sijn vrienden jonc ende out
tenen nameliken daghe
ende oic alle sijn maighen
leenknechten ende man
quamen te grimbergen an
gewapent herde wel ter cuere
doen sprac mijn heer arnout vuere
ghi heren die hertoge van brabant
die op ons gesticht heeft brant
ende ons geerne hadde verdreven
es doot ende na hem es bleven
een kint van jongen jaren
radijt nu wy sullen varen
ons wreken daer in t lant
op die ons willen hebben gescant
die here van breda sprac doe
goeden raet sal ic u geven hier toe
laet ons opsitten sonder vaer
wy sellen varen te nettelaer
dat niet verre en es van hier
wy hebben ridderen stout ende fier
ende wy sellen in allen sinnen
die borch beleggen eest dat wise winnen
so laetse ons in corter stont
slechten tot in den gront
ende t dorp verberren sonder sparen
ende van daer laet ons varen
te vilvoorden al te male
ende afbreken borch ende sale
ende verberren t dorp gereet
dat ons nu al te na steet
ende in de oogen al te seere
hierna sonder letten meere
willen wy ons beraden saen
wat wy dan voirt willen bestaen
heer arnout sprac dese raet es goet
also wil ic dat men doet
hi dede gebieden met staden
dat men wagene dede laden
met brode ende oic met wine
ende si loeden hoer wapine
tente ende paveljoene
dies men mochte te doene
hebben ende dair toe gescutte
dat oirberlec ware ende nutte
doen die van grimbergen waren
al gereet sonder sparen
togen si al onverveert
ghereet te nettelaer weert
ende voerden met hem in de vaert
menich starc springende paert
menich ors menich rosside
oec voerden si met hem tien tide
menigen scilt ende baniere
die rikelijk waren ende diere
men blies dair hoirnen ende trompen
ende lieten die orssen henen trompen
des si te nettelaer quamen
daer si belagen te samen
die vaste borch alomme ende omme
beide in rechte ende in cromme
sy gingen slaen in dat groene
tenten ende paveljoene
daer si in souden rusten daghen
ende als die van binnen saghen
t here dat daer was gelogiert
werden si seere gescoffiert
ende verveert in allen sinnen
sine wisten wes beginnen
want sy waren onversien
doch sloten sy vaste na dien
haer vaste poorten dat wet
ende verhameiden met
haer wikette met groter spoet
met ketene vaste ende goet
ende met grote bomen sterc
daer na droegense hoer werc
en grooten steenen totten mueren
daer si mede souden rueren
woude mense in enigen sinnen
stormen sy droegen ten thinnen
stercke bogen ende gescutte
ende dat te stormen was nutte
om hem te waerne met eren
ende van grimbergen die heren
doe si gelogeert waren
ginghen si sonder sparen
eten drincken slapen doe
maer si bewaerden hen alsoe
dat si daden in der nachte
doen al te sconen sciltwachte
goeden lieden diese in haer laghe
wel behoeden totten daghe
s morgens dede met gewout
gebieden mijn heer arnout
dat hem elkerlijc bereide
hy woude die borch sonder beide
stormen of asselgeren gaen
ende als men dit heeft verstaen
wort int here groot gescal
t volc ginc hem wapenen al
sy daden aen halsberge of platen
ende wapenroc die hem wel saten
elc na dat hy begheerde
sy gorden goede snydende sweerde
ende namen helmen ende scilde
daer na daden de heren milde
knapen nemen ende serjanden
vaste tergien in hare handen
ende hoekawelen in haer hant
daer si mede si u becant
den muer met souden breken
ende houwen ende afpeken
ende doen si waren bereet
togen si derwert wel gereet
ter borch toe met groter spoet
somme tors somme te voet
sy bliesen trompe ende hoorne
dien van binnen ten toorne
die hem vaste setten ter weere
die van buten quamen met ghere
al ter borcht toe gereet
wel gewapent ende bereet
ende gingen die borch sonder vieren
sterkelic asselgieren
hout ende stroe dat si brachten
ende vulden die diepe grachten
ondancs die van binnen
die uytworpen in alle sinnen
menighen herden swaren steen
oec scoten si al in een
scerpe stralen ende pilen
uit haren boge dicwile
maer dander hadden targien vast
dat hem niet en scade een bast
ende volden die grachten daer
dat men cortelic daer naer
aen den muer ginc te voet
doen haelden sy met groter spoet
groote leederen ende stercke
die men maict te selken wercke
ende rechten se ane die mueren
der wert groot ende stuere
dat assaut ende vermede
wel begonnen te xx steden
sy daden comen sonder sparen
alle haer scutten die daer waren
die opwert in dat rueel
scoten menich scarp quareel
die daer vlogen min noch mee
gelijc hagel ende snee
ende van buten ende van binnen
elc pijnden om winnen
ende scoot sinen vianden jeghen
daer wert gequetst menich degen
beide van buten ende van binnen
men stormde daer in allen sinnen
ende die van buten sonder scop
clommen daer die lederen op
ende droegen met gewelde
boven haer die vaste schelde
waer op men menigen steen
worp ende stac in een
met grote glavien lanc
si daden an haren danc
die lederen tumelen neder
die nochtan verquamen weder
ende togen emmer ter lederen toe
want dier van buten was doe
vele meer dan dier van binnen
dies sijn si in allen sinnen
ten mure clommen boven
men mochtse prisen ende loven
dierste die ten muere bestreden
die vianden met vromicheden
dier was een voirwaer
mijnheer geraert van herlaer
ende van oyenbrugge mijnheer henric
ende heer willem sekerlijc
die borchgrave van der thomen
dese waren opgecomen
ten muere aldaer yerstwerf
nochtan waren si menichwerf
geworpen op hare scilde
die sy hielden die ridders milde
dat si bina waren gevallen
doch quamen si mit allen
al stridende hantgemene
jeghen de vianden groot ende cleene
ende sloegen grote slaghe
so vele deden si in dien daghe
dat men hare dade scone goet
met rechte prisen moet
wat si geraecten metten sweerde
dat velden si al tegen deerde
si daden tumelen van den muere
met tweeen met drien ter selver ure
die van binnen weerden hem vast
maer si werden te seere verlast
ende vermant in allen syden
ende doen si hare gesellen stryden
sagen die daer waren beneden
ende si al sulken anxt leden
op den muer daer si waren
clommen si op sonder sparen
met x met xij te malen
ondancs den anderen wet wale
so dat si quamen ten muere
boven ende dair tier ure
wert menige man te dale gevelt
van den muere met gewelt
dandere lietens hieromme twint
sine clommens boven met genint
soe dat si ten muer quamen
ende begonsten alle te samen
te stridene op den viande
die hem weerde metten brande
ende somme dat wale wet
worpen si met stenen net
maer dire van buten was so vele
dat si moesten in den nijtspele
wiken die van binnen waren
want daer wasser in dit toevaren
doot ende gequetst ene partie
van den muere vloen sie
in de borch ende sloten se toe
maer die ander volgden doe
na die andren ter borch waert
ende daden die poerten op ter vaert
dat haer geselscap quam binnen
daer begonst men in allen sinnen
die borch te bestriden nu
hier af wil ic swigen nu
ende tellen u die jeste voort
gelijc alser toe behoort
tesen tiden dat was waer
dat die van grimbergen nettelaer
asselgieren wouden ende breken mede
quam die niemare in die stede
te bruessele dat van menigen degen
die borch al nu ware beleghen
die mare quam also voren
dat se die van grimbergen storen
willen ende slechten in den grond
ende als elc here dat verstont
van dien dat t kynt bevolen was
ende t lantscap met sijt seker das
vermomboert hadden ende t goet
wordense erre in den moet
ende ontboden ridderen knapen
wel te harnassche in die wapen
die daer geseten waren naest
dese quamen met groter haest
gewapent ende dese scare
was bevolen oec voerware
tachterwaren ic seker ben
den goeden here van craynhem
dat si met hem voer sonder letten
nettelaer die borch ontsetten
hi seide hi dade geerne doe
cracht ende macht daertoe
dien nacht so bleef hi
te bruessel gelovet mi
ende dat volc algader toe
tote des anderen morgens vroe
dat die dach wert verclaert
gereiden si hem ter vaert
ende sijn gevaren van daer
soe dat si sijn by nettelaer
ter borch wel gewapent comen
daer si cort hebben vernomen
dat die van grimbergen die gaste
hebben gewonnen die borch vaste
op die van binnen tien tiden
beide met stormen ende met striden
ende afgebroken tot in den gront
si hadden oec lieden gewont
somme doot een deel gevaen
ende groten roof gedaen
vele goets hadden si gewonnen
dat selen si opdat si connen
voeren te grimbergen waert
sy loeden hare carren ter vaert
want si wouden algader doe
trecken te vilvoorden toe
wat sijs in haren wegen vonden
dat roofden sy te dien stonden
maer cort daer na si vernamen
dat daer veel liede gewapent quamen
die hem dair wilden letten
ende nettelaer ontsetten
alse die van grimbergen verstaen
dit hebben coeren si saen
den vianden in haer ghemoet
met enen hope stout ende goet
bi nettelaer op een schoon velt
vergaderden si met gewelt
ende elc vergorde sijn peert wale
doen sprac heer seger van den male
ghi heren hoert my voert an
hier compt gewapent menich man
daer by soud ic wel raden
dat wy een deel onser lieden daden
met haeste na voren varen
jegen den vianden sonder sparen
end si op hem begonnen den strijt
wy souden hem volgen sonder verspijt
ende van achter comen op hem
want sine selen meer noch min
van ons weten dus mochten wise deren
ende ons selvene best verweren
sy riepen alle men doe alsoe
doen werter daer gecosen toe
wel xx hondert ridderen goede
stout ende van hogen moede
wel ghewapent ende gereden
hi geleidese tien steden
selve heer wouter berthout
sijn vader was heer arnout
van grimberghen die here
die weert was grooter ere
dus reet heer wouter fierlike
met sconen volcke vromelike
ende blicken utermaten claer
van sconen wapenen die men daer
sach op bergen ende in valeyen
daer hoerde men menich ors neyen
dat bronken ginc te dier tijt
neven heer wouteren seker sijt
reden noch ridderen vive
vrome ende stout van live
deen was heer segher van der male
die den raet gaf wet wale
dat dese voren souden riden
die vianden daer bestriden
ende dandre souden comen na
bi hem voer als ic versta
mijn heer simon die sone sijn
ende die borchgrave fijn
van der tommen mijn heer willem
oec streden met hem
heer geraert ende heer jan screyhane
twee bruederen na minen wane
waren si coene ende vroet
dat waren vijf ridderen goet
die met heer wouteren reden
met groote behagelheden
daer si sagen die vianden
voer hem comen in den sande
met groter haest gevaren
wel gewapent sonder sparen
ende als heer wouter vernam
dat hy by den anderen quam
so dat hem wale dochte
dat men se beschieten mochte
met enen boge horte hi vore
op een sterc ors ter core
wel ghewapent als een lanthere
een scilt droech hi min no mere
ghelijc dat was sijn baniere
die was van gout ende diere
met ere vaesche van lasuere
met drie coken goet ter cuere
van sabele twee boven een beneden
schacht in hant van behagelheden
een pincele daer ane van siden
jegen hem horte tien tyden
een vrome man maer ic en weet niet
ter waerheit hoe hy hiet
hy droech enen gekeperden scilt
sijn spere wel te poente hilt
ende sloech wouteren op de side
beneden den scilt dat tien tide
sijn spere al in splinteren brac
maer hoert hoe hi weder stac
hi geraecten bat ter cuere
en staken op die borste vuere
op sijn plate dat hi dede waden
sijn spereyser ende baden
in sijn lijf enen grooten voet
heer wouter was vrome ende goet
trac t spere van hem dander viel neder
nien wet ic of hi op stont weder
want die strijt began daer tier steden
daer dapperlijc toe quam gereden
heer willem die borchgrave coene
op een ors van goeden doene
met sinen wapenen overtoghen
die van goude scoon ongelogen
ende van kelen waren ondersneden
met drie keperen vol schierheden
van selvere ende van lasuere
dors liet hi lopen te dier ure
rechte te stride waert in
ende stac een meer no min
dat hi nederviel ter erden
soe dede hi den anderen ende den derden
hi trac t sweert doen t spere brac
doen wert daer een groot gecrac
beide van slagen ende van steken
menige glavie sag men breken
men ginc daer in beide siden
sere vechten ende striden
een jongelinc quam in den stride
ghereden wale op een rosside
gewapent ende stac voert ane
mijn heer janne screyhane
dat hi ter erden wel naer
oec was gevallen dair
doch onthielt hi hem in t ghereide
ende sloech den ghenen sonder beide
dattet hoift ter aerden vel
doen wert die strijt groot end fel
van grimbergen die gasten
worden doen bestriden vaste
van den brabantschen heren
maer si weerden hem met eren
ende slogen menighen ter eerden
wat si geraecten metten sweerden
dat begaf sine slage voirt ane
doen quam heer geraert screyhane
die vrome was ende coene
op een ors van arragoene
dat sprongen groot springende quam
sijn scilt als ic vernam
was al te male van kelen root
met een hoede van silvere groot
drie rode meerlen meer no min
met enen rande meer no min
van lasuere al geheel
sijn wapenrok sijn tornekeel
sijn coevertoere wet wale
was van den selven al te male
hi riep grimbergen sinen cri
aldus quam die ridder vri
geslegen voer metten sporen
hi sach enen die hem te voren
sere dede te dien stride
want hi hadde ten selven tide
enen knape nedergesteken
dat heer gerart woude wreken
ende liet dors lopen te hem waert
den ghenen geraecte hi ter vaert
op den scilt dien hi stac voere
dyser leet de plate doere
ende raecte hem in het herte
dat hi doot ter erden sterte
dat spere brac ten sweerde hi vinc
dat hem bi der side hinc
ende sloech dair enen anderen mede
dat hi doot viel op de stede
den derden geraecti also warm
ende sloech hem af den arm
daerna sloech hi in de scare
ende voer striden hare ende dare
ten stride quam een ridder stout
van craynem mijn heer arnout
ende menich man quam ten stryde
gewapent nevens sijn syde
selve was hi gewapent wel
ende sat op een ors harde snel
gewapent tote in dogen sijn
sijn tornekeel was goet ende fijn
ende was eens met siere baniere
die abelic was ende diere
van claren goude ende daerin
een cruce van kelen meer no min
van sable een craye fier
staende in t overste quartier
sijn ors was overdect wale
van den selvere al te male
in sijn hant hilt hi een spere
ende quam gereden in t here
op sijn ors sterc ende goet
ende stac enen in t gemoet
op den scilt dat hi cloef
oft hadde geweest een loef
dat spere voer voert ende sneet
die plate alse een siden cleet
beide vleesch ende huyt
doot werp hine den selven uit
dat spere trac hi na hem weder
daer hi den anderen met stac ter neder
ende den derden doe brac dat spere
ten sweerde vinc hi doe met gheere
ende ginc doe striden vreselike
daer werde gemaict vele like
ende menich wert daer gewont
dat hi meer en wert gesont
mijn heer arnout sloech in de tas
die der brabanters leytsman was
nu es daer comen wet wale
mijn heer segerman van den male
die van grimbergen sijt seker das
van aver tavere geboren was
sijn wapenroc die hy hat ane
was van rikeliken gedane
al van sinopre dat wet
met een hode van silvere met
gecasseleert harde wel
sijn ors was dapper ende snel
ghedect met eenen groenen samite
in sijn hant hilt hi met vlite
een spere sterc ende stijf
en liet lopen sonder blijf
sijn ors dapper ende goet
ende stac enen in sijn gemoet
op die plate in de slincke syde
dat hi nederviel tien tyde
ende bleef onder die peerde versmacht
daerna stac hi met groter cracht
enen ridder ter erden neder
maer hi wert gemonteert weder
tspere brac maer dat tronsoen
sloechi op t hooft een brabantsoen
dat hi van dors viel op de eerde
daerna vinc hi te sinen sweerde
dat hi greep in sijn handen
daerna sloechi op de vianden
diere hi quetste herde vele
ende vermincte in de nijtspele
daer wert herde seere gestreden
ende menich man overreden
die vertreden bleef op deerde
daer braken schachten ende sweerde
die daer geslagen wierden ontwee
daer wert gecrijt ende gecree
ende menich peert doorsteken
daer wert gevochten ridderleken
mijn heer simon van den male
proefde hem in den stride wale
ende sijn vader mijn heer segerman
menighen viant reden si an
die sone nu sijt seker das
gelijc den vader gewapent was
maer een sterne seldi geloven
van sable stont om t hooft boven
hy sloech sijn ors met sporen
van goude roet ende heeft vercoren
enen dien hi stac voere
den scilt ende den rugge doere
ende viel ter eerden neder
doen riep hi grimbergen weder
lude ende met groter kele
doen ginc hi in den nijtspele
striden utermaten wale
maer die van brabant sonder fale
hadden hem te vele liede
ende te groten maiseniede
her wouter berthout die here
hadde gestreden herde seere
gelijc enen vromen man
sine liede sachi voert an
verladen utermaten sere
dies hadde die stoute here
verdriet ende groten toren
ende sloech sijn ors met sporen
hi schudde den arm metten schachte
ende stac met al sulken crachte
enen cnape hiet godeskijn
die t in den strijt als t was in schijn
seer wel hadde gedaen
dat sijn spereyser saen
sijn lijf dore moest waden
ende hem twint stont in staden
van sinen wapenen clein no groot
ende viel ter eerden doot
doen trac hi t speer na hem weder
daer hi menighen man seder
in den strijt quetste mede
doen quam gereden ter stede
heer willem die borchgrave
ende stac enen knape ave
die van walscher brabant was
dat hi doot viel in t gras
ende heer seger van den male
stac enen dat hi tale
tumelde van sinen peerde
ende bleef vertreden op deerde
daer si hondert sagen an
dese hiet van lovene jan
daer quam cort gereden doen
heer segermans sone mijn heer simoen
van den male een ridder stout
ende stac heer lambrecht met gewout
die van den geslechte wale
geboren was van wesemale
dat hi doot met alle
voor sijn voeten quam gevallen
want hine dore sijn herte reet
doen reet hi voort ende street
met sinen sweerde dat hi trac
ende dede menighen ongemac
ende velde neder in dat gras
dies crune nemmermeer genas
voerts sloechi in den strijt
daer quam ghereden tiere tijt
mijn heer gerart screyhane
mijn heer jan volgde hem ane
die in stride tiere uren
beiden wel mochten dueren
van ere wapenen waren si
heer gerart die ridder vri
stac enen die gosewijn hiet
door den buc horte hi den spriet
met al met den gonfanone
ende heer jan die ridder scone
stac enen dore sijn wapen snel
dat hi neder ter eerden vel
onder die peerden wert hi versmacht
doen wert daer met groote cracht
ghestreden ende met grimmigen moede
daer lach menich in den bloede
ghetorden ende tongereke
daer quam verstormelike
mijn heer wouter berthout
ende stac een ysere ende hout
in den buic ene elle lanc
dat spere brac in dat bedranc
ende vinc ten scerpen sweerde
daer hi hem wel mede weerde
ende sloech enen boven
op t beckenele dat hy t gecloven
heeft tot sijn ogen
die stercke doot deet hi hem doghen
daer t mijn heer arnout toesach
dies hadde hi quaet verdrach
van craynhem sijt seker das
die der brabanters leytsman was
want die doot bleef was sijn maech
dies en was hy lac noch traech
met sporen sloech hi ongespaert
te mijn heer wouter berthout waert
ende stacken so onsochte
eer hijs hem gehoeden mochte
dat hi nederviel op deerde
maer hi spranc op als donverveerde
ende trac voor hem sinen scilt
sijn sweert nam hi met gewilt
ende ginc striden daer te voet
als een ridder vrome ende goet
sijn volc quam daer toegereden
met wel grooter haesticheden
ende si wouden hem monteren
daer wert gestreden met eren
boven heer wouter sonder waen
ende menich schoon pongijs ghedaen
van den heren in elke side
daer quam in den stride
mijn heer wouter de beere
die gestreden hadde met ghere
op die van grimbergen fellike
daer wert gestreden ridderlike
hi was t ors gewapent wale
ende met ysere ende met stale
sijn wapen hem van prise wel saten
hi hadde boven sire platen
een tornekeel dat hem wel stoet
van keelen root als een bloet
van selvere vijf ruten rene
daer in met enen palestene
staende sijnde van lasuere
starc groot ende goet ter cuere
was sijn ors ende oic snel
dair hi op was geseten wel
nu es hi comen in dat here
gereden met gerechte spere
ende stac mijn heer janne screyhane
dat hi viel in der bane
op die doden die daer lagen
dat hi swaerlic mochte verdragen
maer hi lach harde onlanghe
hine sprac op in den bedwange
ende ginc staen met gewoude
neven heer wouteren berthoude
te voet in den herden stride
ende trac van ane sine side
sijn goede sweert ute sinen scoe
daer hi hem met ginc weren doe
ende vaste slaen in beiden siden
oic riep hi tien selven tiden
gruimbergen wat hi mochte
daer was van slagen groot gerochte
ende menich man overreden
ende gequetst daer si streden
doch daden so vele si u cont
die van grimbergen tiere stont
dat si met pinen met groter cracht
te peerde hebben wederbracht
die heren beide die te voet
streden als ridderen goet
ende als heer wouter doe ic u weten
ende heer jan waren opgeseten
togen si haer sweerde uter sceide
ende lieten dorse lopen beide
in die vianden te hande
ende ginghen striden metten brande
vreselyke op die andre doe
die hem seere ronnen toe
tallen siden segge ic u
her wouter gaf enen hu
ende sloech enen datti hem cloofde
die meeste helft van den hoofde
ende hi op deerde neder viel doot
ende heer jan sloech in den noot
enen andren t hooft af sonder merre
doe worden die van brabant erre
als si t saghen ende ronnen
den anderen op daer wert gewonnen
ere ende prijs in beiden siden
men sach noyt so sere striden
die van brabant hebben verladen
dander die si achter daden
met grooten slaghen ende met fellen
heur sweerden clonken als bellen
tegen der brabanters gemene
was der anderen macht wel clene
het waer hem van spel gegaen
maer daer toe quamen saen
gereden in der selver bane
selke die riepen viane
oec riep daer grimbergen met
ene partie die ongelet
dorssen sloghen metten sporen
elc heeft den anderen vercoren
selc vinc ter spere selc trac t sweert
doen worden die brabanters verveert
hem dachte verloren t spel
dies erselden sy dat wet wel
vorder dan si waren comen
als mijn heer arnout dat heeft vernomen
van craynhem heuren leytsman
wert hi erre ende sloech voert an
sijn sterke ors metter sporen
ende stac enen rechte voren
beide man ende peert
keerden die voeten op weert
dat spere trac hi na hem weder
ende stac enen anderen neder
doen trac hi t sweert voert sere
ende voer striden als een here
al sijn volc vertrooste hi
sijn sweert als een ridder vri
voer hi proeven in den stride
dus vercoeverden tien tide
die van brabant overwaer
menich slach groot ende swaer
wert daer geslegen in der noot
oic bleef dair menich doot
die s morgens was al gesont
die van grimbergen si u cont
mochten in der scoffelturen
langer niet een twint geduren
sy moesten keeren door de noot
en vlien uter persen groot
des si met grooter pine daden
want si waren te sere verladen
si hadden scade genomen swaer
oec volgden hem dander naer
een deel sloeghen sire ende vinghen
ende met deser samenlinghen
vercoeverden weder met eren
van grimbergen die heren
leerden die van brabant sterken strijt
ende dadense algader tiere tijt
deisen met slaghen groot na dat
tote bruessele der stat
die van grimbergen keerden doe
vaste met hare proyen toe
sy hadden den strijt verwonnen
na dat si gemerken connen
soe hebben si dat wet te voren
omtrent lx man verloren
een deel wasser oec gewont
haer gevangen daden si tiere stont
in eenen torre spannen vaste
daer si in hadden cleine raste
hier na dede heer arnout
van grimbergen die here stout
die ghene halen sonder begheven
die op t velt doot bleven
beide vriende ende vianden
ende deetse begraven te hande
op een kerckhof des sijt vroet
dat daer by den cloestere stoet
daer na gingen hem ontwapen
ridderen heren ende knapen
ende ginghen hem daerna rusten
dies hem mochte lusten
die gewonde in waren saken
deden hem binden ende vermaken
eten drincken ginghen si mede
van hem swigic nu ter stede
ende sal u van den anderen tellen
die henen reden met haren gesellen
te bruessel waert hare straten
doense die vianden hadden gelaten
met diepen wonde droeve in den sin
quamen si te bruessel in
elc beete doen hi quam in de stat
voer sijn herberghe na dat
daerna ginghen die heren van love
met heer arnout te hove
van craynhem alse te doene
haer claghe voer die baroene
die brabant hadden in handen
ende diese te nettelaer sanden
dat si die borch ontsetten souden
die si niet en consten behouden
doen sprac een der selver stout
van craynhem mijn heer arnout
ghi heren hets ons qualic comen
wi sijn tonser onvromen
van den vianden gescoffiert
ende gejaget ongeveert
alhier te bruessel in de stat
som es ons volc doot som mat
oic hebben si af dats waer
die borch geworpen te nettelaer
ende geslecht tot in den gront
ende t dorp verbrant dat daer stont
ende genomen ende berooft
al des sy wouden des gelooft
nu beraet u ghi heren
dat wi den lachter mogen keren
die si ons hebben gedaen
als dit die heren hebben verstaen
die mombore van den kinde waren
antwoorden si sonder sparen
si souden t so hoochelike wreken
men souder euwelic af spreken
hier met keerde die here stout
van craynhem mijn heer arnout
en sijn geselscap ongespaert
elc te syner herbergen waert
daer si hem deden te gemake
wel van menigerhande sake
nu hoirt voert wat si viseerden
die brabant hielden ende hanteerden
dat waren die vier van stouten moede
die t kint hadden in hoer hoede
si ontboden ridderen knapen
ende alle die sy mochten betrapen
die brabant toehoerden tsamen
dat si te cortenberghe quamen
ten parlemente sijn si comen
alsi die bootscap hadden vernomen
daer stont op een van den heren waerde
die mombore was van godevaerde
dat was van diest mijn heer henric
hi sprac ghi heren ghemeinlic
u claeg ic de scade ende onere
die godevaerde onsen heere
es gedaen ende den lande
daer die van grimbergen met brande
ende met rove in hebben gelegen
onse lieden gevaen ende verslegen
ende nettelaer die borch te broken
dat emmer moet sijn gewroken
oic spraken si groot overdaet
hiertoe bidden wy hulpe en raet
hoe wy moghen gecrigen wrake
ende gestillen hare sprake
doe antwoorde op dese tale
heer godevaert van leefdale
my dochte goet dat wy
ons volc van verre ende van by
te samen nu vergaedren deden
beide van dorpen ende van steden
ende voeren roven ende scoren
al dat toe mochte horen
van grimbergen den heren
ende worpen t eer wy keren
al gader af tot in den gront
ende verlossen nu ter stont
onse gesellen die si houden
gevaen ende waert dat si wouden
ons wederstaen oft dat besetten
soe laet er ons so jegen setten
dat wi castien die ons sijn swaer
doen riep men algader daer
dese raet es nutte ende goet
wy willen dat men so doet
alse heer henric seit van diest
wiere aen wint oft verliest
hier met sciet dat parlement
ende elc reet met genent
hem gereyden t huiswaert
die heren viere deden heervaert
ghebieden allomme in t lant
menich ridder menich serjant
quam in bruessel toe gevaren
die den lachter wouden waeren
die haren joncheer was gedaen
het vergaderde vele saen
menich man te bruessel binnen
die heren die hem wel versinnen
van grimbergen hadden tien dagen
man ontboden ende magen
die daer omtrent woonden in t lant
want si wouden al te hant
te vilvoorden varen na dat
die borch breken ende al dat
sijs vonden omtrent dair
menighen man hadden si vorewaer
die van hem hielden goet ende leen
des so quam daer menich een
van maechscappen gevaren
die goet ende vrome ten stride waren
hier laet ic van hem die woirt
ende segge van den brabanters voirt
die nu uit waren gevaren
van bruessele daer si vergadert waren
vaste te grimbergen weert
wel gewapent ende onverveert
doe dat si er quamen by
ende die van grimbergen segge ick di
waren vroech opgestaen
alse te varen sonder waen
te vilvoirden daer si afbreken
die borch wouden ende ontsteken
huis ende hof tien stonden
ende verberren dat si dair vonden
maer dit heeft een knape belet
die den heere vertelde met
hoe van diest mijnheer henric
her geraert van wesemale dergelic
heer jan van bierbeke ende heer arnout
van wemmele dese heren stout
met groten volcke te samen
daer op hen gereden quamen
gewapent van lothrike
ende van brabant desgelike
ende wouden af in corten stonde
die borch breken totten gronde
ende t dorp ontsteken al met viere
dies hebben si hem vermeten diere
eer si keren te desen tiden
willen si woesten afriden
t lant van grimbergen ende roven
waer sijs mogen comen boven
ende t volck jagen uten lande
doen antwoordi den bode te hande
vrient op dat ic t can verweeren
soe en selen si al hoer begeeren
aen ons hoop ic volvoeren niet
segt ghi heren hebdi iet
dese bootscap nu verstaen
wat raeddi dat wy aengaen
ende wat willen wy doen hier met
doen antwoerde ongelet
van oyenbrugge heer henric
ic rade dat heme ygelic
bereide sonder enich blijf
als te striden om sijn lijf
en laet ons alle clein ende groot
den vianden trecken in den scoet
hier met sceiden sy doe
ende seiden wy willen doen alsoe
het liep ten wapenen al
beide groot ende smal
serjanten knapen knechten
wapenden heur heren te rechte
van trompen was daer groot geluit
ende van hoornen doe trocken uit
die heren als si gewapent waren
met groten orssen sonder sparen
met hare wapenen overdect
dus sijn sy te velde getrect
daer si die vianden sagen
quam her arnout toegeslagen
die here van grimbergen was
vele seerder dan den pas
op een ors van grauwen hare
neven hem quamen aldaire
die here van assche gereden
op een ors van stercken leden
tot daer die vorste in t open velt
hilden ende met gewelt
ghinc hi sijn scare viseren
ende wiselic ordonneren
hi sprac ghi heren groot en clene
u allen bid ic gemene
dat ghi heden peinst om dere
ende my by staet die is u here
vecht vromelic slaet groote slage
wie hier sterft in desen daghe
hi wort mertelaers ghenoot
wi hebben recht ende si onrecht groot
die waerheit wetti hier ave
dat die van grimbergen van een cave
noyt goet en hielden groot noch clene
van den hertoge van brabant te lene
doen riepen si alle daer
heer arnout here sijt sonder vaer
die vianden seldi ongeviert
haestelic sien gescoffiert
gereet maecte hi vier scaren
vier dusent in elcke te waren
hi dancte hen allen hi was blide
dat hise so gewillich vant ten stride
elcker scare gaf hi voert an
enen wisen vromen leitsman
van der ierste was leitsman ave
van vianen die stoute grave
ende met hem waren uitvercoren
ridderen van grimbergen geboren
deen was die borchgrave heer willem
heer peter was ooc met hem
van imple die ridder vri
die derde was seide men my
van cobbenbosch mijn heer arnout
die vierde een vrome ridder stout
die men hiet heer willem tant
dese vier heren valjant
rasch ende gewillich met
waren gewapent dat wet
al van den hoofde toten teen
dat hem en ontbrac dinc gheen
de orsse waren sterc ende snel
heer willem tant dat wet wel
was out meer dan lxxv jaer
die vijfde was overwaer
van beyghem mijn heer alaert
een goet ridder ende een waert
die sesde was in deser vaert
van herlaer mijn heere geraert
dese waren comen ter banen
metten grave van vianen
end oic andere ridders mede
daer ic of swige ter deser stede
dander scare daerna
leide de here van breda
die heer geraert hiet bi namen
ende met hem quamen
gescaert sine sonen viere
die ic u wil noemen hiere
deen hiet heer gerart sekerlike
dander heer seger de derde heer heinric
ende de vierde mijn heer jan
met hem was gescaert voert an
van den damme mijn heere gaultier
ende oock mede een ruddre fier
mijn heere willem van den bogaerde
dese sesse hielpen op dese vaerde
mijn heere van breda syne schare bewaren
mijn heer aernoult gaf sonder spaeren
die derde bataille heer woultre berthoude
sijn oudsten sone met ghewoude
ende oock sesse andere ruddren mede
die ick u noemen wille ter stede
deerste was dat weet waele
mijn heere zegere van den maele
dander sijn sone mijn heere simoen
een vroom ruddre ende een coen
die derde was heer godevaert screyhane
ende twee syne broedren ick wane
mijn heer jan ende mijn heer geraert
oec was met in de vaert
mijn heer jan van caelmont
dese vj heren waren te diere stont
met here wouter in de scare
der vierde scare nam ware
selve van grimbergen heer arnout
met hem waren ridderen stout
die som van sire herbergen waren
ende haer lijf niet en wouden sparen
in stride waren si goet ende vlugghe
deen was heer arnout van oyenbrugge
die sijn raet was algader
oec was de sone met den vader
van oyenbrugge heer henric
met hem was sekerlic
van eppighem heer paridaen
daer was met hem na mijn verstaen
heer henric hoesken tien tide
aldaer in mijns heren arnouts side
ende nog een ridder van love
heer paridaen van massenhove
ende sijn oem heer geraert van liere
die hem in den strijt alhiere
wale proefde sekerlike
ende heer arnout van hoembeke
ende vier siner sonen onvervaert
dese hilden onder den standaert
van grimbergen by haren here
ende menich ander die groter ere
bejoeghen daers was te doene
want si waren stout ende coene
mijn heer arnout heeft bewaert
van grimbergen den standaert
mijn here van assche beval hine
ende den ridder stout ende fine
heer arnout van hombeke
met sine vier sonen sekerleke
ende wel gewapent waren
die twee daer af waren riddaren
doen aldus sinen standaert
mijn heer arnout hadde bewaert
van grimbergen ende bestiert
t volc ende gevisiert
sine scare aldaer hi helt
buten grimbergen op dat velt
ende elc onder sine baniere
bleef hi stille houden sciere
ende beide sire vianden dair
die toe quamen openbair
sere vastelike getrect
wel ghewapent ende verdect
op grote orsse overtoghen
doen quam sterc ende wel vermoghen
haer waertsman die hadde onderweghen
die van grimbergen overslegen
hoe si hilden daer gescaert
met vier scaren wel bewaert
met ontploken baniere wale
doen sprac die here van wesemale
so horic wel dair af den scijn
dat si vluchtich niet en sijn
maer my dunct si willen dueren
ende genieten der aventueren
nu laet ons sonder langer beiden
ons scare vaste gereiden
want hets vele meer dan tijt
dat wy beginnen nu den strijt
elc sie dat hi bereet sy
nadien dat sy ons sijn so by
doen ginc die here sijt seker das
van wesemale die maerscalc was
van den lande van brabant
ende maecte vier scaren ter hant
in elcke scare vijf duysent man
gewapent ende halsberch an
dorsse groot ende vermogen
wel met wapen overtogen
die here van diest geleide doe
deerste scare dander daer toe
geleide die here van bierbeke
die derde geleide sekerleke
mijn heer henric van rotselaer
die vierde scare daer naer
geleide die here van craynhem
ende die maerscalc selve met hem
de here van wesemale die ter side
wesen woude tien tide
daer was menich spere ende sweert
menich ors menich peert
ende menich man vrome ende coene
men beval te desen doene
den standaert op sijn ere
te voeren den stouten here
van wemmele hem ende sinen magen
die daer dienden met groote slagen
alsi gescaert waren ende bereet
sijn si ter hant voort ghetreet
met haesten ten vianden waert
men mocht daer horen op die vaert
menighe trompe ende basine
die daer luden met sulcker pine
dat die erde donderen dochte
dus quamen si met desen gherochte
daer die vianden met gewelt
gescaert hilden op t velt
ende elc onder sine vane
also elc sach den anderen ane
doe wel gewapent ende bewaert
en was daer niemant op de vaert
in dene noch in dander side
hoe willich hi was ten stride
hine hadde wel den pais genomen
haddi mit eren mogen comen
doch so verwan die scamelheit
ende daden wech die bloeheit
ende sloegen met sporen dair
dierste joeste dede voirwair
mijn heer henric van oyenbrugge
die sterc jonc was ende vlugge
in de vierde battaellie dair
was hi gescaert voirwaer
met heer arnoude als ic las
die heer van grimbergen was
ende met heer arnoude sijns selfs vader
nochtan liet hise beide gader
ende reet der vorste scare ane
die den grave van viane
tachterwaerne bevolen was
hi soude ierst slaen in den tas
ende die vianden bestaen
mocht na sinen wille gaen
hi was strijts gewillich soe
dat hi reet dore die scare doe
hi hadde een spere schoon ende starc
ende reet een ors dat menich marc
waert was te alsulken oirbore
al verdect wel ter coere
van sinen wapenen wel ghemaect
sijn tornekeel was wel gheraect
van sinopre ende van goude
van vi stucken also hi woude
met enen rande getandeert
van kelen alsi wert geviseert
scilt op hals helm op hoeft
dors liet hi lopen des geloeft
voer dandre een scoetmael verre
doen reet jegens hem al erre
een knape hiet jan wet wale
die de wapenen van wesemale
met enen rande droech van lasure
ende stac heer henric tier ure
beneden bokele van den scilde
weder hi wilde of en wilde
hi moeste bughen achter waert
maer hi rechte hem ter vaert
ende gheraecte den ghenen weder
dat man ende peert viel neder
lanc waest eer hi op comen conste
want die strijt op hem begonste
ende heer henric voir voert
ende boet enen sijns speren oert
die jegen hem quam opgevaren
ende geraectene te waren
soe sere met sinen schachte
dat hine doorreet een gelachte
ende hem in t lijf dat spere brac
mijn heer henric sweert uyttrac
ende voer striden op de vianden
dien hi afsloech voeten ende handen
ende wrachte groote moort
doen quamen beide die scaren voort
dene brachte geleid ane
selve die grave van viane
ende die here van diest elc anderen jeghen
hebben die orsse met sporen geslegen
ende ronnen elcanderen op
dat gedalsch ende dat geclop
van den peerden ende van den slagen
en can ic u halfs niet gesaghen
hoe ridderlike men tornierde
ende hoe elc anderen nederstierde
deen sloech dander stac
ende van den speren dat ghekrac
was te hooren wonderlike
doen quam gereden ridderlike
die here van diest doere den strijt
wel ghewapent te dier tijt
leide hi dierste scare
jegen den grave van vianden dare
met hem quamen een deel sire mage
die hem hielden in dien daghe
algader onder sijn baniere
die root was gelijc den viere
van gouden twee vaeschen daer in
van sable meer noch min
alsoe was sine wapen al
hi liet lopen dore den dal
sijn ors dapper ende snel
ende stac enen also wel
opten scilt rechte vore
dat spere dander syde herdore
ende ontwee sneet als ic lie
beide halsberch ende corie
daertoe levere longer mede
tspere hi stac hem ter stede
ende dander viel neder doot
dat sinen vrienden was scade groot
want hi goet ende vroom was
doen quam gereden sinen pas
die here van bierbeke seker sijt
met sire scaren in den strijt
ende vergaderden dats waer
want jegen hem quam aldaer
met sire scare die hi helt
die here van breda met gewelt
si vielen te gadere wiselike
ende streden herde vreselike
elc en wilde door den vaer
van sinen vrient niet sceiden daer
als die twee heren vergadert waren
wert daer gevochten sonder sparen
elc gout anderen sijn gelach
daer wert geslagen menigen slach
ende gemaect weduwen wesen
dus was in anxte ende in vresen
menich man in wederside
daer quam gereden in den stride
heer gerart als ic versta
des heren sone van breda
op eenen ors wet wel
varende groot ende snel
ghewapent als een lantshere
den scilt droech hi min noch mere
van kelen met drie sautoren
van selvere na mijn verhoren
met enen palestene ter cuere
goet ende fijn van lasuere
een spere hilt hi wel gereet
dat stijf was ende sere sneet
daer ane hinc wel gescapen
een gonfanoen van sinen wapen
doen sloech met sporen de baroen
als een ridder stout ende coen
ende stac enen die hiet
heer warnaer al en was hi niet
ridder hi was uytvercoren
ende van thienen wel gheboren
den scilt doorstac hi hem in de side
dat hi doot viel in dien stride
dat spere trac hi na hem weder
ende stac enen anderen neder
dat hi vertorden bleef op deerde
onder voeten ende onder peerden
ende metten steke sijn spere brac
sijn goede swaert hy doen trac
daer hi met sloech slagen groot
doen quam gereden tiere noot
sijn vader ende sire broeder drie
ende haers volcs ene partie
daer wert gestreden op dien dach
dat men er lange af spreken mach
want elken die daer was ten stride
mocht men geliken tallen tide
met waerheiden roelants genoot
want hare slagen waren groot
daer bleef op den velde verslegen
menech eerlijc deghen
ende verminct in dat bedranc
daer was van sweerden groot geclanc
daer vocht die grave van vianen
op een swert ors in der banen
verdect met ere ysere coverture
sijn scilt was root tier ure
met enen inscildeken daerin
en sijn baniere meer noch min
daer sijn volc onder hilt
ende sere vacht met gewilt
die grave selve hilt enen spere
dat groet was ter were
dyser was des sijt vroet
lanc wel onderhalven voet
sijn ors noopte hi houde
met enen spore root van goude
dat seerder liep dan een hinde
jegen hem quam met geninde
die here van diest geslegen
met sporen coen als een degen
op een ors al appelgrau
sijn wapen waren no root no blauw
maer van goude twee vaeschen daerinne
van sable also ic versinne
in de hant haddi den spiet
daer hi den grave mede stiet
op den scilt dat hi cloef
in twee stucken als een loef
dyser op de plate anstoet
dyser brac dat hem goet
was want hine niet af en stac
hoert hoe hi hem weder wrac
hi hortene eer hi hem leet
op den scilt dien hi hem gereet
van den halse ende tien tide
quam dyser op de slincke side
van sire platen dat spere brac
ende gaf enen groten crac
in cleenen stucken al ontwee
ende die orssen dats noch mee
daer die heren beide op saten
quamen gelopen so utermaten
sere dat die heren beide
te gader quamen metten gereide
ende vergaderden te samen
met borsten ende met lichamen
soe dat si vielen in dat geloop
met orssen met allen overhoop
verstormelike quamen doe
dien tween heren geslegen toe
die vrienden in beiden siden
daer ginc men vreselike striden
om die heren te helpen op
daer wert gegeven menigen clop
boven die heren die daer laghen
ende en hoorden no en sagen
so verduselt waren si
van den valle maer die hem bi
waren hebbense opgeheven
daer wert menich slach gegeven
ende gesteken menighen stoot
daer was anxt ende groote noot
men droech den heren eer yet langhe
alle beide uten bedranghe
ende alsi waren becomen
heeft daer elc sijn sweert genomen
ende voeren striden ridderlike
daer quam gereden vreselike
mijnheer wouter berthout
die den brabanters was onthout
die de derde scare brachte
dors liet hi lopen met crachte
dat seerder liep dan soude
een vogel vliegen in den woude
of vee loopen hert of hinde
ende stac enen die hi kinde
die van s hertogenbossche was
metten schachte dat hi in t gras
van den orsse doot viel neder
die schacht brac hi vinc weder
ten sweerde dat tsiner side hinc
ende sloech een jongelinc
dat hi hem t hooft dede vliegen af
doen quam dair sinen hogen draf
die here van rotselaer in den strijt
ghereden en menich man tier tijt
die hem hilt onder sine baniere
die wit was rikelic ende diere
met drie lelien van kelen root
die brachte geleit ende conroot
in der brabanters side
selve was hi in den stride
gewapent als een ridder wel
sijn ors was dapper ende snel
met sinen tekenen overtoghen
hi hadde den schacht ongeloghen
in die hant ende sloech met sporen
men mochte derde doven horen
daer hi over gereden quam
alsen heer wouter vernam
berthout reet hi hem jeghen
ende heer henric opgesteghen
weder op heer wouter doe
ende stacken metten spere soe
dat hi was bi na mit allen
van den orsse neder gevallen
heer wouter die hem tamelike
onthilt stac mijn heer henrike
met sinen stercken spere weder
op den scilt door dat leder
van der plate dat t spere booch
ende in menichen stucken vlooch
her heinric die ridder snel
onthilt hem van den steke wel
ende trac t sweert uter scheiden
ende slouch heer wouteren sonder beiden
op den helm rechte boven
dat hi van den slaghe verstoven
wert ende al te male in dole
van toorne ontstac hi als een cole
die leecht ende bernet in t vier
hem worden verwermt beide sijn lier
van groter verwoethede
t sweert troc hi uter scede
ende heeft heer henric geslegen
die jegen den slach brachte gedregen
den schilt te poente in t gevoech
daer hi een grote stuc af sloech
t sweert voer voort in de borst
ende wonden een deel sonder vorst
dat bloet daer uyt gelopen quam
t sweert hi anderwerf nam
en waende te slaen op sijn hoet
maer een ander ridder stoet
dien hi metter selver snede
geraecte dat hi hem dede
t hooft afvliegen verre
doen wert mijn heer heinric erre
die heer was van rotselaer
t sweert nam hi aldaer
ende verhief t met beide handen
hi waenden slaen toten tanden
maer dors ontdroeghene aldair
uten slaghe maer t sweert baer
voer den orsse tusschen de oren
dat hy t geraecte te voren
so dat voer ten herssenen toe
dat ors storte neder doe
maer heer wouter spranc op saen
ende ginc over sine voeten staen
daer street hi alse een here
doe riep hi grimbergen sere
selke die sijn roep vernamen
gheredelike si toe hem quamen
daer quam her heinric van oyenbrugge
die sterc jonc was ende vlugghe
doen hi grimbergen roepen hoerde
reet hi derwaert metten woerde
ende quam daer heer wouter stoet
op deerde ende vocht te voet
doen wert erre mijn heer heinric
met speren sloechi vreselic
op die heer wouter aenstoeden
dapperlijc ende onvermoeden
ende stac enen ridder daer
die metten here van rotselaer
comen was te desen stride
rechte op sijn slincke syde
dat hi viel uten gereide
dors nam al sonder beide
mijn heer wouter met gewoude
hi peinsde dat hi t dancken soude
heer heinric t eniger stede
die dese joeste dore hem dede
ende hem was dat ors goet
dien hi staende vant te voet
doen voerden die heren te hande
met crachte doer die viande
daer si anxtelijc op streden
te met dat si deure leden
ic conste u van half den lieden
sonderlinge haer daet niet bedieden
maer men sloech daer in beide siden
also anxtelike striden
dat ic wane weten wel te voren
sint ons here wert geboren
en sach men nie op corten tijt
also vreseliken strijt
want van mate noch van rijcken
en woude niemant anderen wijcken
noch een voet de plaetse rumen
dus moeste daer menich tumen
ter erden ende vallen doet
oft verminct werden in der noet
daer sloegen af die viande
elc anderen voet en hande
hoot been voirwaer geseit
vielen in dat bloet gereit
dat dair lach gestort al werm
daer laghen ende baden menich arm
met dat daer met williger hant
vochten die van brabant
die derde met stouten moede
verwen daden metten bloede
sy wouden haer scande haren toren
wreken die hem daer te voren
die van grimbergen hadden gedaen
te nettelaer als ghi verstaen
hier voren wel hebt in de jeste
dies was daer strijt ja de meste
die men in menighen tide sach
oec haddense quaet verdrach
die van grimbergen wouden mede
die scade wreken die hem dede
die hertoge godevaert metten baerde
dies si noch hadden groote onwaerde
dus was groot ende starc die crijch
daer quam ghevaren in den wijch
die here doe van craynhem
die de vierde scare bracht met hem
onder sine baniere
die rikelic was ende diere
van goude een cruce van kelen daerin
met ere crayen mere no min
die van sable was alte male
sijn tornekeel wel wale
was van den selven afgesneden
neven hem quam gereden
die here van wesemale met
sinen maghen die ongelet
den last woude helpen draghen
ende sijn lijf met eren waghen
hy was maerscalc ende here
dies woude hi bejaghen ere
van dien van brabant gemeene
het behoorde te sinen leene
sijn tornekeel ende sijn baniere
waren rijkelic ende diere
ende al eens van kelen root
met drie lelien groot
van silvere verheven scone
hine achte niet een quade bone
op die van grimbergen in dat parc
hi hadde een spere stijf ende starc
ende een yser dat seere sneet
hy noopte dors met sporen gereet
dors dat was snee wit
met sinen wapen hi sit
overtoghen ridderlike
jeghens hem quam diergelike
van grimbergen mijn heer arnout
ende met hem die here stout
van assche dien in die vaert
bevolen was de standaert
nochtans bant hi selve baniere
sijn wapen was goet ende diere
sijn tornekeel dat was van goude
ende van kelen also hi woude
van x stucken na sijn behoirte
ende elc na cunst van sire geboirte
die vierde scare si brachten
met scerpen sweerden ende met scachten
met groten orssen overtoghen
oft hadden gheweest hertoghen
haer wapen die hem wel saten
bleken sere utermaten
jeghen die sonne daer si quamen
oec waren si die beste te samen
van al den scaren groot of clene
heer arnout horte uyt alleene
die van grimbergen was here
hine was noch noyt ere
comen tot so herden stride
als daer nu geviel tien tide
sijn wapen was rikelike
van goude al te ridderlike
gemaict met ere vaeschen blau
sijn ors dat was appelgrau
een dat beste dat men vant
ofte wiste in enich lant
die here van moy een franchois
had hem gesent uyt artoys
die selve here als wy hoeren
was van den royalen geboren
dese selve hi quam met gewoude
sint te hulpe her arnoude
in den strijt ende in de orloghe
jegen den jonghen hertoghe
wiens liede dat nu sere streden
mijn heer arnout quam ghereden
op dit grau ors dat al te male
scone verdect was ende wale
met ere yseren covertueren
die jegenslage mochte dueren
wel ende jegensteken swaer
daer boven met samite claer
ene andere die al dors bevinc
een pinnonceel so hinc
aen sijn spere de keerende neder
oec reet jegen hem daer weder
van wesemale mijn heer geraert
een stout ridder ende vermaert
jeghen heer arnoude met gewelt
dapperlijc over t felt
sijn ors was dapper starc ende groet
dat seerder liep dan een bogen scoet
sy quamen recht in dier manieren
als een steen uter pederieren
elc geronnen ten anderen waert
ende staken die speren onvervaert
in menighen stucken op de scilde
soe dat beide die heren milde
achterwaert gheboghen saten
die hem wel consten gelaten
in orlogen ende in stride
ende rechten hem ten selven tide
die sweerden toghen si haesteleken
ende ginghen slaen ende steken
ende die scaren van beide siden
ginghen onderlinghe striden
men blies daer sijt seker das
als dat here vergadert was
menighen trompe ende basine
men riep dus lude in schine
menighen roep menich teyken
niemant wilde den anderen wijcken
die grave dideric riep vianen
ende ginc sijn lieden vermanen
dat si hem wel proeven souden
ende den strijt vaste houden
de here van breda riep breda
ende sijn sonen oec daerna
riepen sijn teycken sonder berghen
ende her arnout riep grimbergen
ende her wouter berthout
riep mechelen met gewout
selc riep assche selc riep beyghem
ende elc sijn teyken dat hem
toehoirde in allen rechte
dese waren van den geslechte
van grimbergen ende van der side
riepen lude in den stride
in de ander side dat wet
lotherike ende brabant met
selc riep diest selc wesemale
selc craynhem weet wale
wert daer geropen tien stonden
van hem die banieren bonden
elc riep dat hem toehoerde
ende na den cri ende na den woerde
sijn si te samen daer gevaren
der vergaderde in der scaren
haestelike t kynt bi den vader
die neve bi den oem algader
daer deen vrient bi den anderen helt
wert daer met groter gewelt
in beide siden sere gestreden
ende menich man overreden
ende met sweerden dorhouwen
oec so mocht men daer scouwen
menighen halsberch ontmaelgiert
ende menighen helm gefaelgiert
menigen scilt in spaneren gesleghen
ende verminct menich deghen
menich voet arm ende hant
afgeslagen in dat sant
men mochte peerde ende rosside
al idel sien lopen uten stride
daer die here af was doot
daer was anxt ende groote noot
aen beiden siden op dat velt
daer quam gereden met gewelt
van leefdale mijn heer godevaert
wel gewapent op sijn paert
al van den hoofde toten teen
sijn baniere sijn scilt al een
van goude met drie roosen daerin
van kelen root meer no min
van kelen oic een quartier
sijn ors dede lopen die ridder fier
dat scone starc was ende goet
jeghen hem quam in t gemoet
van grimbergen heer geraert
die stout was ende onvervaert
hi hadde een stiven scacht
met enen pinnoncele bracht
van samite scone ende groene
van leefdale die ridder coene
reet jegen hem dus weder
elc stac danderen dore t leder
van den scilde dat si bogen
ende die speren in stucken vloghen
hierna quamen die heren t samen
met borste ende met lichamen
met helme ende met scilde
weder elc wilde ofte en wilde
dat si met orse ende met allen
ter erden quamen gevallen
daer si beide een stuc tijts laghen
menighen sach men derwaert jagen
daer dese heren lagen neder
om hem op te heffen weder
maer en waert niet so saen
in den strijt daer gedaen
elc woude den sinen ierst helpen op
daer wert ghegheven menighen clop
aldair die heren laghen onder
dies strijts mocht elken wonder
hebben die daer hadde gesien
beide dat jagen ende dat vlien
doch werden si met grooter pine
opgeheven in de hutsine
men gaf daer elken sijn sweert
doen ginghen de heren weert
van yerst weder striden seere
ende mijn heer arnout die here
van oyenbrugge ende heer henric
sijn sone diesgelijc
sijn gewapent hiertoe comen
daer heeft heer arnout genomen
van oyenbrugge sijn starc spere
ende stac van wavere den here
dat hi bina met allen
van den peerde was gevallen
want met pine met arbeide
hilt hi hem in t gereide
ende heer henric heeft vercoren
heer wouteren ende stacken voren
op den scilt so overseere
dat heer wouter die here
van den orsse viel ter erden neder
maer hermonteert wert hi weder
van sijns selfs gesellen doe
die daer gereden quamen toe
oic quam dair die here van aa
wel gewapent als ic versta
van kelen met enen sautore
van silvere gaende dore
hy stac van oyenbrugge heer arnoude
op den scilt van roeden goude
ende van sinople dat hi spleet
die scacht brac ende daer hi leet
sloechene heer arnout boven
op den helm men mochte loven
beide arm ende oic sweert
want hi den riken helm weert
ende t beckeneel spliten dede
ende hadde hem aldus ter stede
t sweert niet in de hant gekeert
hi hadde hem een evel spel geleert
of hi hadden so gewont
dat hi nemeer en ware gesont
ende here arnout voer voort
hi ende syne sone die groote moort
daden over die viande
sy sloegen af voete ende hande
hoofde armen bene met
aldus stridende dat wet
quamen si onder die baniere
van grimbergen weder sciere
die her arnout hilt haer here
die ghestreden hadde sere
als een prince vrome ende stout
doen voer te hant heer arnout
ende sijn sone neven hem houden
daer menich dood lach ter mouden
als heer arnout comen was
met sinen sone als ic las
die van grimbergen hiet die here
doe wert daer gestreden sere
van menighen man vrome ende stout
daer lach menich in ongewout
van sinen leden met diepen wonden
daer liep menich ors ontbonden
arme hande scachte ende sweerde
lagen daer in t bloet op de eerde
op de eerde wide ende side
daer was menig in groter noot
ende anxte van den doot
die van grimbergen ende haer conroot
wederstonden metten sweerden
die brabantsoenen die hem weerden
ridderlike ende wale
dus weerde hem op berch end in dale
menich man dat sy u cont
die sinen viant wederstont
si gaven slage ocht waren dwerge
dat wederlude dale ende berge
die here van assche hadde tier tijt
daer verloren in den strijt
beide helm sweert ende schilt
maer in sijn hant hi hilt
een massuwe groot ende swaer
daer hi mede gaf aldair
slagen utermaten groet
hy was van den bloede roet
ontlixent ende als omronnen
emme hadde niemant connen
bekennen bi sire parueren
hy bete neder te dier uren
ende greep een starc spere
ende sloech sijn ors met ghere
metten sporen ende voer steken
twee brabanters die hi breken
den scilt dede wet wale
ende dorstack enen altemale
dat speer brac ende hi viel doot
enen anderen sloechi op t hoot
metten tronsoene van den scachte
dat hi nederviel onsachte
ende bleef vertreden ende doot
doe voer hi voort metter spoet
al vechtende tot hi quam
daer hi den standaert vernam
die hem bevolen was op sijn ere
daer voer hi houden als een here
by heren arnoude van hombeke
sinen geselle sekerleke
die den standaert mede
bevolen was in den onvrede
tachterwaerne dat wet wel
die t oec hadde in dat nijtspel
herde vromelic gedaen
menigen man na mijn verstaen
haddi des daigs ontmoet
ende oic selleken gegroet
metten scachte ende metten sweerde
die den standaert begeerde
des was die strijt even starc
en conste niemant genemen merc
hier wie boven bliven soude
dair bleven verslagen jonghe ende oude
van des morgens te priemtijt
duerde vreselike die strijt
tote dat hoge noen was leden
nochtans hadden by waerheden
die van brabant vele meer lieden
ende vele meerder maisenieden
dan die van grimbergen daden
dies waren si te meer geladen
maer si wisten wel te voren
hadden si dat spel verloren
si hadden in hant moeten gaen
hier by doe ic u verstaen
waest dat die strijt lange duerde
ende in lanc so meer versuerde
elc wou den andren sonder bliven
van den velde daer verdriven
alse die dorpliede vernamen
hebben si hem alle te samen
dapperlike omme sent
van die woenden daeromtrent
sy daden die clocken slaen
ende vergaderden sonder waen
vele lieden na mijn versinnen
gewapent te grimbergen binnen
met ghisarmen ende met pijcken
daer si ten wighe wert met wouden strijcken
met swaerden met codden met staven
daer si slagen groot met gaven
also ic u sal openbaren
als si alle vergadert waren
coren si eenen leytsman
ende hiet van massenhove jan
hine was blode lac no traech
hi was der grimberchsche maech
ende bestont hem na mijn lien
herde na van bastardien
hy was vrome stout van moede
maer niet rike was hi van goede
doen hy leytsman worden was
dede hi voeren sijt seker das
lx scutteren gaen tier wilen
met boghen ende met scerpen pilen
no meer en hadde hiere doe
daerna dede hi gaen alsoe
lieden met staven ende met piken
daer na dede hi henen striken
die daer metten sweerde quamen
ende metten ghisarmen te samen
dus bescaerde hise dats waer
ende droech selve daer naer
haer lieder standaert
die al sweert was in die vaert
daer stont in een witte kercke
na des cloosteren gewercke
die men noch heden op den dach
aldus wel beschouwen mach
hi sprac ghi heren siet voor u
ende peinst algader nu
dat men ons in corter stont
af sal berren in den gront
opdat wy den strijt verliesen
dies seldi u vianden kiesen
ende slaen groote slage ende swaer
winnen wy den strijt aldair
ende wise van den velde driven
wy selen ewelic heren bliven
doen riepen sy al gemeine
out jonc groot ende cleine
wi selen die viande soe slaen
datter ons gheen sal ontgaen
hem sal berouwen in corten daghen
dat sy ons hier met oghen saghen
dus sijn sy comen al te samen
op dat velt daer sy vernamen
groten stercken bitteren strijt
doen sprac haer leytsman tier tijt
treet aen ghi heren ende slaet sere
laet ons bejaghen heden ere
doen riepen si alse donvervaerde
treet voert met den standaerde
wy sellen u volgen ende bystaen
ende grote stercke slaghe slaen
die wile dat wy moghen leven
en selen wy u niet begheven
mettien gaf die leytsman sciere
eenen sinen neve die banniere
ende nam een hantacx in de hant
daer hi mede als een wigant
ende als een vrome coene man
te stridene began
dander volgden wel saen
ende hebben die viande bestaen
si ginghen striden als donverveerde
selc met staven selc met sweerde
binnen dat men daer street sere
heeft van wesemale de here
ommegesien ende heeft vernomen
dat voetvolc te gader comen
met colven ende met massuwen
dies elken wel mochte gruwen
dat voetvolc ontsach de here
want si streden herde sere
sy sloeghen voer hem ter eerden
orssen mannen mede peerden
ridderen baenrotsen mede
sine gaven niemant vrede
doen sprac die here van wesemale
ten here van diest wet wale
segt here welc is u raet
nadien dat hier gescapen staet
hier sijn comen met ghenent
die dorplieden van hier omtrent
wel gewapent ende voirsien
als die niet en willen vlien
sy hebben nu begonnen strijt
het s quaet volc des seker sijt
sine kennen coninc noch grave
commen wy onder hare stave
sy slaen ons seker doot
sine kinnen in hoer conroot
geen edellieden ridderen noch knapen
wien si connen hier betrapen
heeft seker sijn lijf verloren
doen sprac die here van diest te voren
ic en weet sem mijn leven
wat rade hier toe gheven
bliven wi hier na mijn verstaen
sy selen ons sonder twivel slaen
of leggen ons in vancnesse
daer ons een dach sal duncken sesse
binnen deser talen ende spraken
ginghen die boerlude maken
inden strijt onder die viande
ende sloeghen menighen in den sande
wie dat onder hem quam
die veghe doot dat hi nam
sine spaerden peert noch man
wien si consten komen an
si dronghen emmer voert vaste
ende onthaelden so de gasten
dat si van den selven stride
serich worden ende ontblide
die scutters scoten vaste ende sere
menighen knape menighen here
die scerpe pile die dair vloghen
uten stercken groten boghen
hebben gewont menich peert
dies die brabanters verveert
worden en dorsten hem niet
verder avontueren yet
sy keerden ende slogen met sporen
dorse die waren uytvercoren
dander volgden vaste naer
menich man wert aldair
al vliedende dootgesleghen
ende menich gevaen onder weghen
daer quam menigte so groot
van dorplieden dat door noot
dander voor hem mosten wijcken
die die colven ende pijcken
duchten ende hoir slagen daer
van den ghisarmen swaer
daer quam al moest het gescien
menich man node an t vlien
ende diet noode dede dat verstaet
haddijs gehad goeden raet
van diest ende van wesemale
ende van bierbeke also wale
van craynem van rotselaer
van wemele deze waren daer
ende waren so verladen in der noot
dat si erselden ende haer conroot
soe waren die heren wet wale
van waveren ende van leefdale
van hoebosch ende van campenhout
dese heren waren nochtans vroe ende stout
die heren van aa ende ander mede
ridderen knapen die tier stede
toenden ridderlike daden
al namen si ten stride scade
al vliende keerden si dicke weder
ende trocken menighen man dair neder
en daden menich scoen ontmoet
dat volc dat daer quam te voet
sloeg hen af so menighen man
ende ghinc hem so herdelic an
dat die brabanters tier uren
voer hem niet en mochten dueren
menighen man vinghen si daer
dese strijt groot ende swaer
ende dese jagerande tier wile
duerde meer dan een mile
doen dede gebieden van vianen
die grave dat si lieten danen
die brabanters keren saen
sonder jagen ende slaen
si hadden ontfaen scade genoech
ende dat si keerden na heur gevoech
met gemac ende met minnen
weder tot grimbergen binnen
doen keerde t volc ongespaert
weder te grimbergen waert
ende voerde met hem te samen
groeten roef dien si namen
ende hare gevangen mede
oec hadden si te dier stede
orsse rossiden peerden
daer si voeren hare veerde
ende ander goet dat si met minnen
deilden te grimbergen binnen
sy daden hem ontwapenen gemeine
out jonc groot ende cleine
ende ginghen hem te ghemake
doen van menigherhande sake
haer gevangen daden si saen
in stercke ysere ketenen slaen
in veteren ende in boyen swaer
dat sire seker waren dair
dat si hem in ghenen sinnen
en mochten ontgaen noch ontwinnen
die ghenen die daer waren ghewont
dede men ersateren terstont
ende verbinden haer diepe wonden
die si ontfaen hadden tien stonden
men leitse soete ende sachte
ende achterwarese ende wachte
van al dat hem mochte deren
sy hebben oic na hair begheren
hem te rasten samen gedaen
ende heer arnout na mijn verstaen
van grimbergen die here
dede grootelijcx sijns selfs ere
ende toghet daer sijn doghet groot
want alle die waren doot
bleven s daegs in den stride
dede hi halen in wederside
op wagen op karren sonder sparen
weder si vrient oft viant waren
ende daedse ter selver uren
algader in den clooster vuren
op een kerkhof dede hise graven
die siec waren dede men laven
ende die ghewonde verbinden wel
hier na ginc sonder groot spel
heer arnout ende sijn sonen beide
slapen dat es waerheide
sy hadden gevochten metten brande
dat sijs moede waren op den viande
ende hadden raste wel te doene
ende van brabant die baroene
keerden droeve ende verveert
wat si mochten te bruessel weert
ende hadden alle groten toren
dat si den seghe hadden verloren
ende so meneghen man tien stride
ende swoeren menichwerf tien tyde
dat si hem noch souden wreken alle
van haren scade van haren mesvalle
ende van haren lachter groot
ochte dair omme bliven doot
aldus drogende quamen sy
te bruessel binnen gelovet my
met moeden leden met diepen wonden
ende beeten in corten stonden
elc voor sijn herberghe neder
ende daden hem ontwapenen weder
die gequetst waren daden dair
te haren wonden nemen waer
die gesonden ginghen drincken eten
ende hare wonden vergheten
elc wilde sijn gemacke pleghen
daer ginc te bedde menich degen
die luttel sliep na minen waen
doe hi te bedde was gegaen
want die rouwe ende den toren
dat si den seghe hadden verloren
ende haer vriende haer maghe
deedse weenen by nachte by daghe
ende droeven dat si by desen dinghen
lettel goets slaeps ontfingen
dus lacher vele tot op den dach
dat men die sonne scinen sach
doe stont elc op ende ginc hem cleiden
selc bleef lange van siecheiden
die si hadden liggen tien stonden
ende van slagen ende van wonden
die here van diest die edel man
ende van bierbeke mijn heere jan
die here van wemmele wet wale
ende die here van wesemale
die mombore waren in brabant
ende t kynt hadden in de hant
te beleidene in sire waerde
van brabant den jongen godevaerde
dese viere hadden den last
van brabant te dragen vast
tsmorgens als t began te daghen
ontboden si vrienden ende maghen
ende die baroene gemeinleke
te rade si woudense spreken
die t vernamen quamen aldaer
der baenroetsen waren voerwaer
heer godevaert van leefdale
heer arnout van craynem wet wale
van rotselaer mijn heer heinric
heer philips van wavere desgelijc
van nyvele heer godefrijn
ende noch twee baenroetsen fijn
beide heer janne die waren stout
van dommelberghe ende van campenhout
heer willem die bere een ridder weert
heer wouters sone die onverveert
was ende heer gevaert van pede
ende heer florens van hobosch mede
ende heer gosen van pollair
heer willem van pamele dats waer
van hammunt van haspegouwe
twee heren janne beide getrouwe
mijn heer segere van der molen
daer quam met al onverholen
mijn heer jan van hensberghe
ende heer wouter van huldenberghe
van elinghen heer godevaert
ende twee henriken die waren vermaert
van haren ende van hombeke
ende menich andere ridderleke
daer ic niet aff en weet de namen
die algader te rade quamen
ende als die heren van love
algader vergadert waren in den hove
bespraken si hen te hande
hoe si hoer scade ende hoer scande
best gewreken mochten
menighen raet dat si sochten
hoe si mochten in enighen dinghen
hare vianden tonder bringhen
hier laet ic van hem die woort
ende wille u tellen voort
wat die grimberchsen daden
ende wat si waren beraden
van grimbergen die vrome heren
die al den dach mit groter eren
laghen ende sliepen soete ende sochte
elc ruste hem so hi beste mochte
tote dat men den claren dach
uten hemel seynen sach
doe stont op mijn heer arnout
ende sijn sone heer wouter berthout
ende ontboden oic daer na
van vianden ende van breda
des heren sonen alle viere
die grave ende dese heren fiere
quamen daer met haesten siere
ende van assche oic die here
ende mijn heer alaert van beyghem
ende oic die here van ophem
ende alse die ghene clein ende groot
die heer arnout ontboot
quamen in de sale groot ende wijt
daer hi met sinen sone tier tijt
tenen rade was gestaen
die heren vragheden hem saen
wat hi begherende ware
doen antwoerde hi al openbare
ende seide ghi heren ic segge u
ic soude geerne sien nu
dat wy reden haesteleken
te vilvorden die borch afbreken
ende dat wy daerna al
verbernen groot ende smal
want die brabanters niet
en selen daeran weren iet
si sijn verveert om den onseghe
daerom laet ons varen weghe
al nu strueren onse vianden
beide met roven ende met branden
dat hem des oirloghes verdriete
ic saghe geerne dat men ons liete
voert ane over dat wy waren
daer na laet ons te bruessel varen
ende winnen of wy moghen die stat
want ic segge u te voren dat
dat wy ghene brabanters en sien
jegen ons te velde tien
noch meer comen tenighen stryde
doen antwoorde sonder beide
heer geeraert die heere van breda
die heer arnout bestont na
oic haetti die van brabant seere
hi seyde seker heer arnout heere
u raet dunct my herde goet
dat wy letten des sijt vroet
dat es onse oirbaer groot
dat wy gereiden al ons conroot
ende laet ons varen op brabant
roof stichten ende brant
wy selen die stat wale winnen
van bruessel ende daer binnen
varen ons en sal sonder waen
niemant meer darren bestaen
nadien dat si ons sijn gehaet
willen wy hem oirloges maken mat
tesen rade antwoorde vlugge
heer arnout van oyenbrugghe
ende sprac ghi heren dese raet
dunct my onorberlic ende quaet
ic riede bat woudijs my mede
volghen dat men vasten vrede
gave nu aen beiden siden
want aen dorloghe ende an stride
en es wasdom noch bate
daer ane verliesen rijcke ende mate
en waken op die gods viande
oec eest lachter ende scande
dat kersten volc in wedersiden
andren roven ende bestriden
my docht goet dat wy over een
met dien van brabant droegen gemeen
ende dat wy maecten een soendinc
jegen godevaerde den jonghelinc
die ons overhere is van rechte
wel weten ridderen ende knechte
dat men grimbergen hielt te leene
van den hertogen die gemeene
heren waren van lothrike
ende van brabant diesgelike
graven dat onse vorderen af
braken tier tijt dat t lant gaf
die keyser van den roomschen rike
enen godevaerde van lothrike
dien men van ardennen hiet
ende huge capet dat bose diet
den hertoge kaerle vinc
met verraderlike dinc
om dies hi als ic vernam
die crone calengieren quam
die hi geerne hadde verworven
want si hem was verstorven
van sijn broeders sonen een
hierby woudijs gemeen
my volgen soudics wel raden
dat wy metter minste scaden
met den jongen hertoghe godevaerde
ende met sinen genoten waerde
maecten ene soene vaste
ende elc hem binden laste
die vonden wiert in onrecht
den anderen te beteren slecht
al sijn wy noch aen t beste boort
ic rade te makene accoort
eer dat meer te deser tijt
verwerre want duere dese nijt
tusschen ons ende desen hat
verlanghe wine selens te bat
nemmer hebben des ducht ic sere
ende wy selen in lanc so meere
verliesen moghen meer dan winnen
onraste en sal niemant minnen
des doen ons vroede lieden gewach
daer men raste hebben mach
doen sprac heer willem die borchgrave
ic hoor gedingen en weet waer ave
wat hebben wy metten soene
oft metten peyse nu te doene
jegen brabant dus segt my
daer ontedelt souden worden by
onse heren ende haer geslachte
die men oyt vermogen achte
ende voer so vrien lieden helt
laet ons opsitten met gewelt
ende varen in brabant so bereide
dat hem leet was eer wy daervan scheiden
dat sy ons oyt sagen ane
doen sprac heer godevaert screyhane
heer willem ghi spreekt onwiselike
waendy den jonghen hertoghe ryke
uit sinen goeden te jagen te male
ic segge ons dat te voren wale
dat die raet van her arnoude
van oyenbrugghe bat helpen soude
dan u raet her borchgrave
daer ons noch soude comen ave
verdriet scade toren mesweinde
ic ducht wy selen noch ten eynde
die roede comen selfs erst houwen
want wy sitten in goeden trouwen
den lande te na van brabant
om overdaet te doene in t lant
werden si gerechtelike
op ons verbolgen gemeinlike
ende si haer volc al uyt gebieden
sy selen ondancs onsen lieden
dat lant doirvaren sonder were
sy hebben ons te groten here
ende haren wille doen daer in
dies wy meer noch min
en selen verbieden connen
al hebben wy oirloge begonnen
doen sprac van herlaer heer gevaert
wildi dat wy al vervaert
vore hem wijcken ochte vlien
dat en sal niet gescien
hier sijn vele stoute baroene
die node sere teniger soene
laten comen dies onere
heren arnout onsen alder here
of wi allen hebben mochten
daer en sal eer meer gevochten
noch onmin werden dan tes nu
daer by ghy heren gewoestet u
es hier oic ymant die t hem ontsiet
hine vare voerder niet
mer blive hier en hoede t lant
doen sprac heer willem tant
ende seide heer geraert van herlaer
ic wane hier niemant en heeft vaer
maer ghi spreect domplike
ic segge u dat sekerlike
heer godevaert heeft waer gheseit
wy begheren ons groote leit
ghi ende ic ende alle mede
die onpeis gheren ende vrede
achter setten ende soene
ghy sels noch seggen ridder coene
dat ghy wout dat sijn wille
geschiet waer lude ende stille
ende ghi mocht in corter wilen
varen over hondert milen
doen sprac van grimbergen die here
dit en hulpt min noch mere
bi den heere die hem crucen liet
vilvorden sal wats gesciet
al af gedaen werden clein ende groot
oft ic blive inden wille doot
sy hebben my gedaen leyde
ende die gehert in desen veyde
mag ic t wert hem geloent
wat hulpet dat hier ymant croent
ochte meer toespreect het moet sijn
oic bid ic alle vrienden mijn
dat sy opsitten sonder sparen
ende met ons derwaert varen
ende afdoen dat wy vinden daer
ic weet wel over wair
dat van oyenbrugghe heere arnout
en screyhane die ridder stout
ende heer willem tant die ridder vry
om doget dit raden my
om t lant om poort om dorpe om steden
te passen te brengen ende in vrede
ende ter goeder vasten soene
het sijn ridderen wijs ende coene
ende daertoe getrouwe ende vroet
ende raden my dat al om goet
mer ic wils nemmermeer horen nu
sit alle op des bid ic u
doen riepen sy alle gemeine
out jonc groot ende cleine
wy willen ons bereyden gaen
hier met schiet die raet saen
elc sciet hem met t sire herberghen neder
ende daden hem wapenen weder
die scone clocke men luden dede
om dies si hem souden haesten mede
sy wapenden hem sonder vaer
men trac uten stalle dair
menich ors verdekt wale
beide met ysere ende met stale
daer op coverturen van siden
daer wert geblasen tien tiden
menighe trompe ende basine
ende als die heren wel in scine
gewapent ende bereet waren
trocken si henen sonder sparen
buyten grimberghen op een velt
daer si hielden met gewelt
tote dien dat heer arnout quam
ende beide syne sonen als ick vernam
die grave van vianen ende daerna
mede die here van breda
alse dese ane comen waren
ginghen si maken haer scaren
dierste scare voert ane
ende leide die grave van viane
oec was hem in de vaert
van grimbergen den standaert
te vueren aldair ghegheven
die van goude was verheven
daer in een vaeschen van lasuere
het voerde een vrome knape ter cuere
die men hiet jan van den dale
dien oec sint van prise wale
voerde in den groten stride
daer menich weert ghemaeckt onblide
also u namaels wert bekent
eer dit werc wert volent
van der ystorien die ic begonnen
hebbe god moet my jonnen
sijn hulpe voer ende na
die here leide van breda
in dit conroet die ander scare
die derde leide hier nare
die here van assche heer geraert
de vierde leide in die vaert
van grimbergen selve die here
die te prisen was wel sere
ende doen si gescaert waren
togen si henen sonder sparen
met haesten te vilvorden waert
wat si mochten ongespaert
ende als sire quamen al vaste by
beten neder die heren vry
in enen beempt al te male
ende vergorden haer peerden wale
ende versagen also haer saken
dat hem geen dingen ontbraken
al woudese ymant wederstaen
daer na saten si op wel saen
alse te striden wel gescaert
ende voeren te vilvorden waert
dat niet verre van daer en was
dat was recht also ic t las
op senten jan baptistendach
die in middensomer lach
dat groene sijn bosssche heiden
ende die beesten gaen ter weyden
ende die maegden gaen spelen uyt
met haren lieven in t soete cruyt
bloemen lesen om te maken hoede
om te dragen met blyde moede
overmits der nieuwer minnen
harer jonger herte binnen
ende te velde scone staet de vrucht
ende soete wert de lucht
ende men nuwe fruyt vint in elker side
rechte in desen tide
die grimberchse heren quamen
te vilvorden te samen
met menighen man ghewapent wel
ende die niemare quam snel
binnen vilvorden te hant
dat die van grimbergerlant
daer quamen ende wouden verberren
wat sy vonden sonder merren
ende dootslaen mans wijf ende kinder
doen dit vernamen meerder ende minder
die te vilvoorden woonden binnen
wisten si niet wies beginnen
anders dan dat si van vrese na dien
ende van anxte ginghen vlien
wat sy mochten te bruessel weert
ende lieten al staen verveert
t goet dat si hadden clein ende groot
ende vloen met haer kinderen bloot
ende van grimbergen dat here
quam al sonder ghere
vaste te vilvoirden in
daer sy sagen om heur gewin
ende ginghen berren ende rooven
ende soude niemant mogen gelooven
wat si dair al goets wonnen
coren meel wijn met tonnen
erwiten bonen runderen baken
dat sy al te hemwaert traken
ende dadent op wagens laden al
oic vonden si dair sonder getal
peerden orssen scapen mede
ende menich vercken tier stede
dat sy t huuswert dryven daden
oec daden si daer laden
menighen scrine met schoonheiden
cussens bedden ende ander cierheide
dies si vanden vele te niede
want het waren rike lieden
die dair woonden in dier daghe
ende als al uyt was gedraghen
t goet dat si mochten vinden
braken sy t seer in allen inden
ende verberren t dorp alte male
oic braken si af wet wale
borch ende sale tot in den gront
die te vooren schone stont
daer en was niemant die t weerde
t folc was gevloen sire veerde
ende die luden die in die daghen
die borch te houden plaghen
ende als vilvoirden was verbrant
toghen si achter te hant
ende wouden varen te bruessel toe
maer daer wasser vele doe
die t ontrieden herde seere
want si duchten in allen kere
dat hem doverdaet die elc sochte
namaels te quade vergaen mochte
eer dorloghe quame ten einde
hiertoe spraken si met geneinde
so vele dat die vaert wert belet
ende keerden danen al te met
te grimberghen danen si waren comen
met gewinne ende met vromen
ende doen sy te grimberghen quamen
ginghen sy deilen te samen
t goet dat sy wonnen te vilvoorde
blidelike met goeden accoorde
dat ridder knaep noch knecht en was
hy en hadde sijn deel sijt seker das
soe dat hem niemant beclagede
sy ginghen rusten tot dats dagede
s morgens stonden si op met staden
ende ginghen hen beraden
wies si voert wouden pleghen
menich raet wert daer gegheven
ten eynde wert dair geraden
dat ic u seggen wille met staden
dat elc varen mochte doe
ter gyste dair hi hoirde toe
soe wanneer dat hi woude
want men se wel ontbieden soude
soe wanneer dat her arnout noot
hadde si souden clein noch groot
letten doir hoge noch doir nedre
sine souden dan comen weder
op dit consent namen si orlof
ende rumeden grimbergen t hof
ende heer arnout dancte elken here
van der vrientscap ende der eere
die si hem hadden gedaen
sy antwoorden weder saen
dat si waren ten gebode sijn
daer na ginghen die heren fijn
ter herbergen doe gereiden
als die niet langer wilden beiden
ende van grimbergen here aert
dede al dat daer was vertaert
ende den cost groot ende smal
in de herbergen betalen al
dies hem die heren seiden danc
wat helpt dat ic t make lanc
ick wille corten mine woorde
elc voer daer hy behoorde
van ridderen ende knapen mede
ende heer arnout dats wairhede
ende sijn sonen bleven met minnen
liggen te grimbergen binnen
ende sijn meiseniede ridderen ende knapen
die goet waren ter wapen
hine ontsach hem niegerinc teghen
sijn spieden sant hy onderweghen
om vernemen ende om spien
daer hem af mochte misschien
dat hire hem jegen beweren mochte
dat was algader sijn gedochte
hier swigic van hem teser stede
ende van sire sonen mede
ende wille u tellen van den lieden
die van vilvoorden henen scieden
ende wechvloden te samen
doen si die viande vernamen
in onpaise in erren sinne
quamen si te bruessel inne
om te clagene haer verdriet
ende die scade die hem was gesciet
sy vertelden aldaer
hoe vilvoirden verberrent waer
ende al genomen wat men vant
men leide die lieden te hant
vore die here met geninde
die van den lande en van den kinde
momboire waren wet wale
van diest ende van wesemale
van wemmele ende van bierbeke
deze vier heren sekerleke
hadden menighen man te rade
sy berieden hem hoe men die scade
ghewreken mochte dien lachter mede
die men hem voor nettelaer dede
ende oic in den groten stride
daer si gescoffiert tier tide
uytvaren moesten doer de noot
ende dair menich man bleef doot
gewont ende som gevaen
also ic u voren dede verstaen
ende alse die liede alle te samen
van vilvoirden gemeenlic quamen
tharen verdriet quamen ginder
man wijf ende oic kinder
ontfermden hem der groter schaden
die hemlieden was beraden
dit deerde hemlieden wet wale
dat beide borch ende sale
af was geworpen in den gront
ende verberrent al daer t stont
menich die hadde groten toren
die al sijn goet hadde verloren
ende comen was bloet ende naect
sy hadden menighen mesmaict
ende doe t die heren niet consten ontrinnen
sy dreven te voren haer proye binnen
te grimbergen sonder wederstaen
dese grote scade es ons gedaen
daer bi siet toe ghi heeren
hoe men den lachter moge keeren
want hem allen dunct sekerlike
dat si u selen ewelike
wel tonder houwen sonder waen
ende dat u weren es gedaen
dat ghi u en selt in ghenen kere
dorren setten nemmermere
om dat sy op u den strijt
gewonnen hebben tieser tijt
doen sprac van wesemale heer geraert
wine dogen twint in dese vaert
waertoe eest goet dat wyt gedogen
van lieden die liggen voor onse oghen
dese onmate dese overdaet
wine sochten hiertoe selken raet
dat wy onse lieden hilden vry
was heer arnout selve daerby
doen sprac van vilvoerden een
ja hi heere also t wel sceen
hi brachte vier scaren in de vaert
ende van wapenen wel bewaert
als te striden om haer leven
aldair hebben si ons verdreven
doen sprac van bierbeke mijnheer jan
wat rade selen wy gaen an
dat wy de overdaet ghekeren
ende die scande die ons die heren
hebben gedaen voer ende na
ic rade dat men cort besta
wrake hier af te doene
doen sprac heer henric die coene
van diest die here
wine hebben geen lette mere
laet ons ontbieden te hant
alle die wonen in brabant
ende int lant van lothrike
dat si commen gemeenlike
wel ghewapent ende wel ghereden
te brussel binnen der steden
man maeghen die in dorloghe
vrint waren des joncs hertoghe
in vlaenderen in henegouwe
ontboden si hulpe getrouwe
tiersten dat sy hoirden desen raet
dat letten dochte hem allen quaet
ende als wy gereet sijn gemeinlijc
sprac van diest heer henrijc
so laet ons al onvervaert
trecken te grimbergen waert
daer willen wy die borch afbreken
ende t dorp alte male ontsteken
ende slechten al te male in den gront
van daer willen wi si u cont
varen winnen mechelen de stat
ende verberren dus mogen wy bat
comen waen ic tenen eynde
ende brengen in mesweinde
die dus haer scerren met ons maken
eest dat wy in eenige zaken
te striden comen jegens hem
so laet ons sien om ons ghewen
ende onse vianden so besteken
dat si nemmermeer orloges en reeken
noch strijt noch onpeis en maken
doen riepen si alle met luder spraken
dit est beste dat wy doen
ridderen knapen ende baroen
ende t gemeine volc sceide doe
ende elckerlijc voer thuyswert toe
ende ginghen hem wapenen ende bereiden
ende die vier heeren sonder beiden
die van den lande waren momboire
haesten seere ten desen oorboire
ende daden letteren scriven te hant
die si sonden al door dat lant
aen knapen knechten maghe
ende aen alle die in dien daghe
man waren des hertoghen
dat si hem helpen orloghen
ende die leen hilden ende goet
sy senden oec boden vroet
aen den grave van vlaenderlant
die oic hulpe heeft gesant
den jongen hertoghe sinen neve
hi sprac den dach dat ic leve
sal ic minen neve bistaen
ic wille hem sinden wel saen
vijc platen wel opgeseten
ende segt dat ic hem laet weten
heeft hijs te doene voert an
ic sal hem senden noch dusent man
te bruessel es die bode comen
daer hy die heren heeft vernomen
ende vertelde hem des graven woert
ende die grave coes voert
vijc man ridderen en knapen
die goet waren ter wapen
ende van prise wel gereden
op orssen goet van sterken leden
acht leitsmannen hadden sy
die hem sant die grave vry
diese nemen souden in heur hoede
ende bestieren als ic bevroede
dies was de here van gaveren een
die van den grave lant ende leen
houdende was ende scoen goet
die andere was des sijt vroet
van oudenaerde die here
die te prisen was sere
van nevele die heer diederijc
was die derde sekerlijc
van gistele die vierde was
die vijfte van rode also ic las
die vj die heere van masemijn
die vij die here fijn
van axele na mijn verstaen
die viij was sonder waen
die here van scoorse een ridder goet
desen heren wijs ende vroet
beval die grave boven al
op trouwe groet ende smal
dat si souden achterwaren
sijn lieden ende met hem varen
helpen houden dat orloghe
daerne sijn neve die hertoghe
omme hadde gebeden ende ontboden
beide met brieven ende met boden
ende dat sy dies waren beraden
hem by te stane ende in staden
om sinen wille doer sine bede
elc seide dat hy t gaerne dede
ende waren gewillich te vaerne
in brabant en niet te spaerne
dus maectese die grave met gheere
comestavele van den here
ende sendese te bruessel binnen
daer si waren ontfaen met minnen
dander boden voeren tien tide
t lant al doer wide ende side
ende vergaderden een groot here
menich man quam ter were
te bruessel weert wel gereit
daer doget aen lach ende vromicheit
ridderen baenrotsen ende knapen
die goet waren in de wapen
man leenknecht vriende ende maghe
vergaderden daer in dien daghe
van allen lande willijt weten
die verre ende na waren geseten
want die vermombert hadden t lant
ende t kynt si hadden hem ontfant
om alle daer si aen waenden vinden
hulpe ende troost tallen ynden
die binnen buten ende al omtrant
geseten waren van brabant
selve ontboden si vrient maech ende man
ende al daer enighe werre lach an
dus quam menich na mijn versinnen
wel gewapent te bruessel binnen
die vlaminghen hebbic vernomen
waren met viij baenroetsen comen
sy hadden wel viic platen
goet ten stride utermaten
op orse van groter gewout
weerachtich waren si ende stout
die graven beide van loon van namen
met menigen man daer quamen
om te hulpen in dat orloghe
ende in stade te stane den hertoghe
van aerschot die here ende van horne
dese twee wel geborne
quamen dair gereden snel
met vele lieden ghewapent wel
die heren beide van gaesbeke
quamen daer wel te gereke
ende die here van adinghen
gecleet met stalen ringhen
ende doorwapent als t wel scheen
al van den hoofde totten teen
elc bracht met hem menighen man
die here van roos een edel man
quam dair oic t harnassche wel
met menighen man stout ende snel
dese waren in die daghe
tshertogen man ende maighe
ende wouden by hem bliven
ende die van grimbergen verdriven
die hem ende sinen lande
gedaen hadden scade ende scande
van parwijs quam dair die here
heer zegher met grooter ere
sire maghe een deel met hem
stout ende gewapent wel
daer quam van leefdale heer godevaert
met sinen magen wel bewaert
ende van craynem heer arnout
quam dair met sinen maghen stout
daer quam van marbeys mijn heer jan
hem volghde menich man
die sijn maighen waren naer
ende heer heinric van rotselaer
van wavre die here ende her godefrijn
elc quam metten maighen sijn
van nivele was geboren
heer godefrijn also wy t horen
maer van niele was hi heere
dus haddi also ic lere
hoer toename dair wy by
bekennen mogen den ridder vry
van dongelberge die here dat wet
quam dair ende vele liede met
die sijn maech of sijn neven
waren ende dien niet begheven
en wilden sy waren vrome ende stout
daer quam her jan van campenhout
met sire manscap wale
met ysere ende met stale
ridderlike met grooter ere
ende van reme die here
met hem die sijn maighe waren
oec quam met hem gevaren
die here stout van tresengijs
met sire maescap des sijt wijs
dair quam oic ter selver steden
die here van wedergrate gereden
dair quam oic desgelijc
van ledenberghe heer diederijc
oec quam te deser hervaert
van sulen mijn heer geraert
daer quamen die heren viere
die den jonghelinc fiere
vermombaert hadden ende t lant
algader hadden in hant
elc brachte maighe ende man
ende al dat hi geleisten can
van diest mijn here heinric
heer jan van bierbeke diergelijc
van wesemale mijn heer geeraert
ende van wemmele mijn her aert
elc hadde onder sijn baniere
sijn maghe stout ende diere
dit waren alle baenrotsen tien tide
die met banieren quamen ten stride
also ghi namaels sult verstaen
oec quam te bruessel saen
menich ridder die ic u
niet en can ghenoemen nu
ende uyten walschen brabande
ridderen knapen serjande
quamen dair te bruessel toe
ende alsi waren vergadert doe
ginghen si ladene sonder merren
ende op waghene ende op kerren
wat si wilden eer si keren
varen op de grimbergsche heren
ende scade ende scande wreken fiere
ic laetse nu gereiden hiere
hare karine ende haer harnasch
end wille u vertellen rasch
van den grimberchsen heren
die blidelike nu hoveren
ende om ander saken en dincken
dan om eten ende om drincken
ende om haers gemacs te pliene
sine dachten om gene messchiene
sy waren alle sorghen sonder
haer vianden dochten hem tonder
wesen ende so verwonnen
dat si nemmer en souden connen
jegen hem een twint gestaen
maer hare overdaet hare waen
bedroechse seere dat es waerheit
oec heeft men dicke geseit
dat overmoet onvrede vede
menighen is vergaen te lede
op enen dach was geseten
her arnout als een here vermeten
vore sijn borch onder eenen boem
ende beide syne sonen nempt goem
ende vier andere ridderen vry
ende sijn maiseniede daer by
ende vermeide hem aldair
hier binnen quam aldair
een knape dair her arnout sat
ende knielde vore hem tier stat
ende seide hem god groete u
van bruessel waert so com ic nu
daer vergadert es menich man
want al t lant es op den ban
uytgeboden op lijf op goet
herwaert te comen des sijt vroet
te verbernen al dat sijs venden
en u te brengen in ellenden
sy seggen mogen sy u begaen
sy selen u leggen ghevaen
daer ghi en siet sonne noch mane
alle die u gaen ane
selen si uten lande verdriven
sonder enich achterbliven
nu hebt hier op goeden raet
want si selen dat verstaet
eer die weke lijt in t lant hier sijn
my en bedriege die waen mijn
alse heer arnout dat hoerde
wert hi droeve metten woerde
hine wiste in wat gelaete wesen
lanc waest eer hi antwerde te desen
doen sprac hi te bode aldair
ten sal also niet sijn voerwaer
als sijt micken ende viseren
doen sprac hi toten heren
die hem dair saten al vaste by
segt ghy heeren wat segdy
wat wy nu bestaen gaen
want ghi hebt nu wel verstaen
van den bode die nyemare
dat onse vianden met gare
herwert comen teser stont
ende willen verberren in den gront
dat ons toehoort in desen daghen
ende ons verdriven ende verjaghen
hiertoe moet corten raet
gegheven sijn dat verstaet
sy selen pinen vroech ende spade
ons lachter te doene ende scade
doen antwoorde mijn heer geeraert
sinen vader wel ter vaert
wat rade sou men anders geven
dan dat ghy sent om u neven
om vrinden om maghen om man
daer ghi enigen troost wet an
ende om soudeniere diesgelike
in henegouwe ende in vrancrike
men salhem wel geven hare sout
wil ons god wesen hout
dat wy die brabanders moegen keren
ende scoffieren tharer oneeren
sy gaen dan seker in hant
ende wy winnen oic brabant
alse heer arnout den raet
van sinen sone verstaet
wert hi utermaten blide
ende sinde in corten tide
om clercken die hem menighen brief
maeckten na sijn gerief
dat hy wech sinde metter spoet
met boden tors ende te voet
die boden waren dapper ende snel
oec daden si haer bootscap wel
somme reden si somme mosten lopen
ende droegen brieven met hopen
op westphalen op haspegouwe
in hollant in henegouwe
in vrancrike in artoys
te ludike ende in vermandois
selc bode voer op den rhijn
om soudenieren om riddren fijn
dier si bejaegden herde vele
oec ontboet te dien spele
her arnout mage ende man te samen
dat si te grimbergen quamen
alle oic die hi ontboet
daden t geerne clein ende groot
doen sy wisten die niemare
dats in sijn lant te doen ware
gereiden si hem derwaert
ende her arnout dede ter vaert
grimbergen verheidigen wel
ende met grachten omgraven snel
die diep waren ende breed
hi woude weren wel gereet
die brabanders ten beginne
oic dede hi als ic versinne
sijn borch spisen wel ter cuere
al waert datter laghen vuere
die brabanders ende hoir macht
ende dat al ten quaetsten uytbracht
nochtan en mochten si hem niet gescaden
oec dede hi met goeden staden
de beste scoenheit dmeeste goet
daer in vrien metter spoet
als hi al sijn dinc hadde wale
berecht bleef hi in de sale
ende wachte sijnre hulpen dair
dair hi hadde gesonden nair
van hem laet ic ende van sinen gesellen
ende wil u van den brabanders tellen
doen al t volc vergadert was
van verre van na sijt seker das
te bruessel binnen der stat
doen si al haer dinc na dat
hadden getorst ende geladen
met wine met spisen te haren baten
met wapenen ende met gescutte
ende met dat den stride was nutte
met tenten met paweljoene
voeren sy wech na dien doene
te grimbergen wert alle
met geruchte met gescalle
men blies daer trompen ende hoerne
dien van grimbergen te toerne
die vorste hoede dede wale
die vrome heere van wesemale
met vele lieden tier steden
wel gewapent wel ghereden
dander hoede leide des sijt vroet
van craynhem de here goet
dus voeren si te grimbergen toe
ende verberrenden aldair doe
wat sijs buiten litsen vonden
daer vernam in corten stonden
heer arnout bi den brande
dat comen waren die viande
ende riep ten wapenen sonder sparen
alle die in grimbergen waren
wapenden sich jonc ende out
ende oic her arnout
ende sijn sonen oic des sijt vroet
met wapenen scone ende goet
op haren orsen sijn si gespronghen
die si met sporen dwonghen
scilt op hals spere in hant
uter borch sijn si gerant
daer was groot geluut ende geruchte
eer sijt volc vergaderen muchte
wel twee hondert man werachtich
haddi te peerde si waren crachtich
van voetvolcke daer ic u niet
t getal of en can geseggen yet
daer was vergadert jonc ende out
aldus voer hi met her arnout
buten litsen houden slecht
daer menich serjant knape knecht
wel ter were streken henen
met bogen met gescutte met stenen
want si die viande wouden keeren
die grimbergen wouden strueren
ende gewapent op orsse gerant
quamen ende hadden verbrant
wat sijs daer omtrent hadden vonden
oic wouden si tien stonden
sonder enich langer vieren
die litsen gaen asselgieren
daer quam van wesemale
die here gewapent herde wale
met menighen man des geloeft
die helm hadde hi in t hoeft
scilt op hals spere in hant
metten orsse quam hi gerant
mer corten heeften vernomen
her wouter berthout die comen
es uten litsen jegen hem
sy noopten beide als ic vernem
de orsse die wel lopen consten
als si te naken begonsten
so lieten si die speren sincken
en elc stac anderen om vermincken
op die scilde en op die platen
dat die orssen daer sy op saten
over die hamen stonden gheboghen
ende die speren in splinteren vloghen
in menighen stucke hier ende daer
doen toghen si haer sweerden baer
ende voeren elc op anderen slaen
maer daer toe quam saen
die partye in beide siden
ende sciedense tien tiden
alsoo als sire tusschen reden
daer wert ter selver steden
menich sterc spere te broken
men dede menigen helm croken
men hieuw daer scilden in cleinen spanen
en sweerden brac men daer in der banen
daer waren halsberge ontmaelgiert
ende platen gefaelgiert
die men nemmermeer en mochte
vergaderen daer was gerochte
beide van steken ende van slaghen
ende die op de baeldie laghen
worpen neder al in een
op die vianden menighen steen
ende quester vele in de vaert
oec scoten si vaste nederwaert
uten boghen menighen quareel
dies daer som die liede haer deel
hadden dies hem mochte gedincken
men sach daer menighen vermincken
in beide siden wet dat wale
daer sloech die here van wesemale
een t hoeft af metten sweerde
dat die buick viel op die eerde
doen riep hy luyde wesemale
voert voert ghi heren altemale
die viande sijn gescoffiert
hen wert geloent ongeviert
haer quaetheit die si gedaen
hebben doen worden saen
die brabanders vercoent aldoe
voeren si den grimberchsen toe
dier si vele tien stonden
quetsten ende oic wonden
soe dat syse totten litsen dreven
daer wert ghenomen ende gegeven
in dat assaut menich slach
heer arnout vocht sonder verdrach
op die vianden vromelike
ende sijn sonen diesgelike
heer geraert ende heer wouter met
vochten sere ongelet
wien si geraecten met vollen slaghe
hadde geleeft alle sijn daghe
met haren sweerde maicten si moert
daer vacht weder ende voirt
die here van wesemale tien tiden
ende menich aen sire side
dien van grembergen wert mesdaen
en hadt dat voetvolc gedaen
die menighen man slogen doot
met haren colven die waren groot
van op de litsen men ooc sende
menich gescut ende met genende
worpen si stenen nederwaert
helpt god hoe menich sweert
wert dair gebroken langen tijt
duerde daer die strijt
dat coste menighen t leven
hier binnen quamen toegedreven
dat heer van brabant al te male
met haren bannieren dat wet wale
al ontploken ten viande
daer si op slogen metten brande
met groter menicht ende vreselike
oec weerden si hem crachtelike
want het stont hen te doene
daer wert menich ridder coene
van dien van grimbergen gewont
sy waren so vermoeyt ter stont
ende mat van moeytheden groot
oec bleef er daer een deel doot
dat si door noot moesten wiken
ende door die litsen henen striken
want hem en halp were ghene
dander belghden hem ghemeene
ende reden hem na door die straten
sy deden haer bloet menighen laten
sonder vliemen al in der noode
ende sonder te geven aderscrode
dien si slogen onderweghen
nochtans keerde hem als een deghen
van grimbergen die here fijn
heer arnout ende die sonen sijn
ende sloghen neder menighen man
maer t en halp al niet nochtan
der andere was te vele doe
diese jaechden ter borch toe
daer si mosten in vlien
ende sloten na hem mettien
haer poerte vaste also ic vernam
maer eer datt dair toe quam
eer sire in consten comen
wert menighen t lijf genomen
daer t scade af was al te groot
doen keerde van brabant dat conroot
in grimberghen weder ende voert
daer si in maecten groote moert
want wat si vonden clein ende groot
sloghen si algader doot
man kynder ende oic wijf
sy braken op sonder kijf
huysen scuren ende oic slote
daer si uyt namen clein ende grote
scoenhede goet ende ander dinc
daer wert rijc menich jongelinc
van den goede dat hy dair wan
oec roefden si voert an
wijn beesten en coren
wat si vonden was te voeren
dat namen si oic algemeine
ende als si hadden groot ende cleine
genomen dat si dair vonden
staken si t fier in tier stonden
ende verborren grimbergen te male
dat daer en bleef huys noch sale
sonder die borch die vaste was
ende hoge stont sy seker das
met goeden mueren wel bewaert
daer heer arnout die here vermaert
met sinen lieden was commen binnen
diere luttel was doe ick u kinnen
want si waren doot of gewont
doch was hi seker te dier stont
dat men daer in niet en mochte
winnen en na dit gerochte
verborren die brabander al
den cloester groot ende smal
ende ontstaken al dat met viere
daer tiere tijt woonden reguliere
ende monnicken wordent als ick vernam
doen t lant weder te hem quam
alse grimbergen verborren was
sonder die borch sijt seker das
voeren sy daerby logieren
ende daden slaen sonder vieren
tenten ende paweljoenen
in eenen beempt scoone ende groene
daer sy hem in rusten ginghen
want sy waren in allen dinghen
van stride moede ridder knape
na etene ginghen si slapen
maer si daden steech sciltwachte
doen binnen derselver nachte
tsmorgens ginghen si hen gereiden
die borch te winnen sonder beiden
ende die heren ginghen te hande
die momboiren waren van den tlande
die heren ontbieden op dien dach
te rade daer t doe meest aen lach
in een scone tente als ic versta
vergaderden si doen hierna
die van diest des heren was
dair voire reet sijt seker das
die here selve van wesemale
ende sprac ghi heren ghi weet wale
wy sijn hier comen om ons te bespreken
ende om de ondaet te wreken
die van grimbergen heer arnout
gedaen heeft ende sijn sonen stout
die gesticht hebben in brabant
beide roof ende ooc brant
dies wy gewroken sijn een deel
ende hebbene sijn casteel
belegen nu te deser ure
die sterc is ende vaste van muere
nu laet ons beraden nu alderbeste
weder wy willen muer ende veste
dat wy hier weder selen mogen comen
met nog meerder onvromen
ende winnen wise so laetse ons neder
werpen sone hoeven wy niet weder
hier comen doen sprac die grave
van namen hier wil ic ons ave
raden so ic best oic can
my dochte goet dat wy voirt an
voeren verborren her arnouts lant
ende sire hulperen daer na te hant
laet ons beleggen varen die stede
van mechelen die onser mede
nu ter uren en sijn niet
wachtende also vele als yet
ende connen wy die stat gewinnen
laetse ons strueren in allen sinnen
dus mach her arnout die here
daer by gecrenct worden sere
ende begeet ons dit te vromen
wy willen de borch beleggen comen
ende winnense al met crachten
ende breken af mueren ende grachten
ende werpense al in den gront
mogen wi ooc t eniger stont
vaen hem of sijn sonen beide
laet ons lonen heur quaetheide
ende overdaet na heur mesdoene
na vonnisse der baroene
van brabant ende van lothrike
dit soude ic raden sekerlike
al te gader die dit hoorden
volgden daer sinen woorden
ende sinen wille dat verstaet
hier met liet die raet
gebieden dat die heren daden
dat men torssen ghinghe ende laden
alse te porren ongespaert
te vaerne te mechelen waert
sy laden waghene ende kerren
ende voeren henen sonder merren
ende verlieten die borch tier stede
die vorste hoede daer dede
van wesemale her geraert
met menighen man wel bewaert
die ander hoede met ere
dede van craynhem die here
met dusent man ende meer daer toe
dus voeren si henen doe
te mechelen waert tier stonden
ende strueerden dat sire vonden
huys scuere bogaerde ende lant
wert verherijt ende verbrant
al was her arnout verbolgen
nochtan dorste hy niet volgen
want hine hadde die macht niet
maer haddi ghehad der lieden yet
hi hadde hem achter na ghereden
ende haddese in den steert bestreden
maer nu en dorste hijs niet doen
ende van brabant die baroen
strueerden t lant verre ende by
aldaer si reden gelovet my
beleiden ende daden saen
tenten ende paweljoen slaen
ende beleiden alomme die stede
sy roofden vastelike mede
scape peerde coeye ende swijn
dat elc geprant dat was sijn
oic braken si ter selver ure
menighe groote stercke schuere
daer si uyt namen stroe ende coren
sy daden den lieden menighen toren
ende den lande groote ongenaden
verberren dat si oic daden
huyse ende kercken waer si oic quamen
wat si wonnen brachten si t samen
voer mechelen die si vaste
belegen hadden ende die gaste
van binnen waren vervaert sere
sy en dorsten min noch mere
haer hooft steken ter stat buten
maer si daden haer poorten sluten
jegen dandere seg ic u
nu wil ic van hem swigen nu
tote dat poent es ende stade
ende hoirt van den ghenen voirtane
die her arnoude te hulpe quamen
tors ende te voet te samen
doen die boden gekeert waren
die heer arnout sonder sparen
alomme hadde om hulpe gesint
gereiden hem met genint
vriende maighe man te samen
die hem gereet te hulpe quamen
op orsse groot sterc ende snel
gewapent utermaten wel
die quamen dair met gewoude
sonder meer die heer arnoude
sijn lant wouden helpen bescudden
hem quam succoers met grooten cudden
dese quamen ongespaert
wat si mochten te grimbergen waert
ende hebbent vonden te hant
al verwoest ende verbrant
ic wille u een deel namen
noemen die dair te hulpen quamen
her arnoude ten selven tide
dat ghi vele te bat in den stride
die heeren van beide genoten
bekennen selt cleine ende groote
daer quam die grave van viane
met sinen hulperen daer quam ane
heer geraert die here van breda
met alle die hi vore ende na
vermanen ende verbidden conste
daerna quam oic met goeder jonste
die here van keppele uit gelderlant
met ridderen ende met serjant
wel gewapent ende gereden
dair quam oic mits beden
die here van arcle uit hollant
daer quam oic sy u becant
die here van moroel ghevaren
met vele vrome luden te waren
daer quam met groter eren
van yterne die vrome here
met lieden vrome ende stout
dair quam oic met gewout
heer bernaert here van ysselsteine
met ridderen goet ende reine
dair quam oic ter selver uren
mijn heer coenraet van bueren
dese heren ende haer partie
quamen also ic u lie
van dees side des rhijns sekerlike
oec quam daer uit vrancrike
die here van moy uit arthois
met menigen stercken francois
hi brachte menighen artoysien
daer quam geleden na dien
heer jacob tsastilloen
met menighen vromen baroen
wel ghewapent ende opgheseten
daer quam oic doe ic weten
s graven broeder heer willem
van sempoel ende met hem
menich man stout ende vri
her ingelram van couchi
quam daer als een vrome baroen
ende die here van monbasoen
die here van hamme uit vermandoys
ende menich stout francoys
uit henegouwe verstaet my
quam die here van bossy
daer quam heer jacob die here van roye
met menighen ridder moye
te hulpen her arnoude
van grimbergen met gewoude
dese waren sijn vriende maghe of man
bander side quamen nochtan
uyt sinen lande die baroene
also si sculdich waren te doene
elc quam bi hem sonder sparen
met sire maechscap dair gevaren
daer quam her geraert van assche
met sinen maghen wel ter harnassche
neven sijn baniere dakende sere
van beighem her alaert die here
quam daer ende na hem
die vrome here van eppinghem
van hombeke her arnout
met sinen hulperen stout
dese vier baenroetsen groot
wouden hem bistaen toter doot
van oyenbrugge her arnout
quam dair ende sijn sone stout
die gheheeten was her heinric
met sinen maghen sekerlic
daer quam here seghere van der male
ende sijn sone wet dat wale
her symoen na mijn beconden
metten ghenen die hem bestonden
daer quam her godevaert screyhane
ende sijn broeder voert ane
ende her jan ende her geraert
ende heur geslachte vermaert
daer quam her willem tant
met ridderen ende tserjant
daer quam van ophem die here van love
ende mijnheer jan van den eechove
van scoudebroec mijnheer gosewijn
elc quam dair met die maechscap sijn
men sach heer willem van den bogarde
ende van sijtvoert heer bernarde
ende heer willem die borchgrave
met sinen maghen comen ave
wel ghewapent ende opgheseten
met starcken orssen vermeten
heer paridaen van massenhove
ende sijn oem een ridder van love
die her geraert hiet van liere
quam te desen orloghe sciere
ende van cobbenbosch her arnout
met sinen maghen stout
van imple heer peter quam dair
en her geraert van herlaer
daer quam her gosen van helrode
met sire maechscap die blode
en wouden heten in den stride
dair quam tien selven tide
mijnheer jacob van beringhen
oec mocht men teser sameninghen
sien comen heer janne van calmont
oec quam dair te deser stont
her heinric hoefken ende her gautier
van den damme twee ridderen fier
dese ridderen sy u becant
waren te grimberghen in t lant
tien selven tide woonachtich
of van hare geburen machtich
ende waren maech der grimberchse heren
daer quamen gevaren met eren
van by postel menich man
die ic niet genoemen en can
die lant hilden goet of leen
van den grimberchschen heren gemeen
daer quam menich man snel
te voet ende gewapent wel
van die omtrent grimbergen saten
die goet waren utermaten
beide in stride ende in orloghen
oec quam daertoe getoghen
menich vreemt soudenier
die vrome was ende fier
om te dienen dair hi soude
van grimbergen her arnoude
diese willecome hiet sere
ende ontfincse met groter ere
hi dede hem allen groote feeste
oec dede hy seyt die yeeste
met hem die meeste baroene
eten ende alle die ridder coene
dede hi groote weerdicheden
dies si hem bedanckten mede
ende gheloofden hem by te stane
ende in sire noot niet af te gane
al bi der borch op een scoen velt
ginghen die heren met gewelt
ende daden slaen in dat groene
tenten ende paweljoene
daer soudenieren jonc metten ouden
ende ander lieden in liggen souden
want die huysen waren daer al
verbrant groot ende smal
ende alsi vergadert waren dair
si hadden breke gheen voirwaer
van vitalien dat was hem best
her arnout hadde hem wel bevest
ende ontboot alle te samen
die meeste heeren die daer quamen
boven in de scone sale
omme te hoorne sine tale
ende te bezien wat hi begeert
ende als die heren weert
in de sale vergadert waren
vrageden si welc sijn begaren
wair ende wat hi wilde
doen sprac her arnout die milde
ghi heren ic claghe u te hant
dat roof hebben gesticht ende brant
die brabanders voer myne oghen
ende sijn nu met orloghen
wel sere te minen onvromen
binnen minen lande comen
nu hebben si met menighen deghen
die stat van mechelen beleghen
ende selense winnen sonder letten
eest dat wise niet ontsetten
hierby ontbodic u sijts vroet
wat rade u hier toe dochte goet
ende wat wy dbeste aenginghen
dat wy met onser sameninghen
hier bliven ende oic letten
of dat wi varen ontsetten
die stat doen sprac die heer van cochi
ic wille ons raden hoort na my
laet ons bereiden onse vaert
ende laet ons varen te mechelen waert
ic late gereiden die heren coene
nu hoirt hoe die brabansoene
laghen ende wouden na dat
van mechelen die stat
asselgieren ende oic winnen
doen quam een bode hierenbinnen
dair die heren laghen wet wale
van diest van wemle van wesemale
ende van bierbeke die dlant
in handen hadden te hant
ende lagen te samen aldair
in een tente scone ende openbair
dair die bode in quam gestreken
die de heren wilde spreken
ende tierst dat hise sach
ontboot hi hem goeden dach
ende seide den heren lofsam
hoe dat hi van grimbergen quam
daer menich man es op de vaert
om te comen herwaert
ende willen u van hier verdriven
of daer op den velde bliven
van grimbergen heer arnout
heeft menighen ridder stout
vergadert maighe ende man
ende al dat hi verbidden can
dese stat wilt hi ontsetten
ondancs hem allen die t letten
willen of weren teser tijt
nu siet hoe ghy beraden sijt
doen sprac van wemmele her arnout
wy selen ontbeiden den heren stout
doen sprac hi ten gesellen sijn
besiet ghi heren fijn
wat u nu dunct wesen goet
soe dat wi trocken in haer gemoet
soe dat wy haers ontbeiden
doen sprac met groter haesticheiden
mijn heer heinric here van diest
wiere aen wint of verliest
wy willen met onse heercracht
trecken in haer meeste macht
ende te grimbergen bestaen met stride
lieten wise hier comen tesen tide
op t velt ende wy te hope quamen
wy souden hebben al te samen
t volc jegen ons van der stat
aldus raet ic vele bat
dat wy trecken te grimbergen toe
daer en dorren wy ons niet alsoe
hueden als wy moghen hier
dees dochte den heren fier
wesen dalderbeste raet
sy lietene weten dat verstaet
den heren die in t heer waren
dat si haer volc sonder sparen
gereyden daden al onvervaert
te trecken te grimbergen waert
jeghen heer arnouts heerecracht
die hi heeft te hope bracht
als die heren al te samen
dese bootschap hoirden en vernamen
daden si torsen ende laden
alle haer dinc met goeden staden
sy loeden waghenen ende kerren
ende trocken henen sonder merren
vaste te grimbergen waert
het geleidese in de vaert
die vrome here die maerscalc was
van wesemale sijt seker das
die van den heere van brabant
ghemeenlic hadde doverhant
die achterhoede dede met hem
die stoute here van craynem
met menighen ridder snel
gewapent utermaten wel
aldus trocken si tier wilen
bi grimbergen in ere halver milen
daer sloegen si tenten ende paweloenen
om hem te rusten in dat groene
toten daghe den nacht al duere
aldus quamen si tier ure
te grimbergen al te hant
dat de heren van brabant
met haren volcke keerden weder
om die borch te leggen neder
ende te doden dat sijs daer
vonden ende daer binnen waer
doen sprac van assche her geraert
ondanc hebben die hem vervaert
laetse comen si vinden ons hier
wy hebben menighen ridder fier
serjanten knapen al tote dien
en derren wise twint ontsien
laet ons gereiden tesen tiden
so dat wy eerlic mogen striden
sy wrachten na sinen rade
sy ginghen slapen het was spade
jegen de andre als ic bevroede
daden si sciltwachten goede
s morgens stont op groot ende cleine
ende men geboot in t heir gemeine
dat si hoir dinc gereiden te tide
als men woude varen te stride
rusten hem die nacht al uit
s morgens waert daer groot geluit
sy gingen torsen ende laden
ende voiren voert met staden
tot grimbergen ane dat velt
dair dandere laghen met ghewelt
vier bogescoten bi of also na
daer slogen si als ic versta
haer tenten den anderen so naer
dat manlic sach den anderen daer
van vore sijn tenten wat hi dede
alse die brabanders tier stede
aldus waren gelogeert
ontboden die heren onverveert
van diest van bierbeke van wesemale
ende van wemle also wale
die momboeren waren van brabant
alle die genoten die waren in t lant
dat si te haren rade quamen
alsoe si daden te samen
daer quam menich moederbaren
ende doen si alle vergadert waren
sprac van diest her heinric
siet ghi heren sekerlic
onse vianden voer ons oghen
die ons hebben in der orloghen
scade groot gedaen ende scande
beide met rove ende met brande
ende met stride te menigher stont
ons maghen verslaghen ende gewont
ende noch sijn sijs te boven bleven
daer si sere met sijn verheven
alsoe si moghen te rechte wale
nu hebben si hier met getale
vele liede die vrome sijn
ende goet te wapenen in schijn
also wy some wel gesien
hebben oic sijn sy in dien
dat si den strijt seere begheerden
daer omme raet ghi heren
hoe wise nu te desen tide
maisteren moghen in den stride
ende hoir werken lonen van voren
ic doe u dat ter waerheit horen
bleven si t ondre in desen stride
ghine sietse meer te ghenen tide
voirwair jeghen ons kiven
moegen si ons oic nu verdriven
ende den strijt op ons winnen
sy selen varen te bruessel binnen
ende heeren werden van den lande
dus bliven wi met grooter scande
alle ghevoert ende verderft
daeromme pijnt u ende verwerft
raet te geven die ons te desen
oerberlic moge ons allen wesen
doen antwoerde op die waert
van gaesbeke heer godevaert
my dochte goet te deser tijt
na dat wy hebben moeten strijt
dat wy daden in dit orloghe
halen den jongen hertoghe
godevaerde onsen jongen here
dat wine sagen wy souden t ere
ons pinen om wel te doene
den bloden soudi maken coene
ende den coenen soudi oic te eer
striden doen ende vele te meer
souden wy die seghe winnen
ende onse viande te meer opminnen
om te behouden voirt meere
lant ende kint in sijn eere
doen sprac die here van hoerne dair
by mire wet ghi segt wair
ende dit s rait utermater goet
oic radic ghi heren dat ghy doet
her arnoude van grimbergen ontbieden
dat hi ons met sinen lieden
strijt levere of si geraden
dat hy ons come te genaden
ende hijs blive op de ghenoten
beide van cleinen ende van groten
sal men hem vonnesse doen genadich
van al dat hy es mesdadich
ende wilt hijs niet doen in tide
ende hy ondergaet in den stride
men sal hem sijn goet afberren saen
ende eest dat men can gevaen
men sal hem doen sine wercken gelijc
doen sprac van diest her heinric
dit dunct my oic goet raet te sijn
sy baden doe den ridder fijn
van craynem heren arnoude
dat hy te bruessel varen soude
ende den jongen hertoghe halen
daer hi es in sire salen
ende brenghene in t here met hem
doen seyde die here van craynhem
dat hy t geerne soude doen
aldair ginc die baroen
vastelike sonder beiden
in sijn tente hem gereiden
daer na is hy opgeseten
ende voerde met hem doe ic u weten
sire maghe een groot getal
wel gewapent hair lieden al
ende reet also te bruessel waert
hier laet ic van hem de vaert
die heren sonden met gewoude
in t heer over ane her arnoude
die cortelike gevaren quam
daer hi her arnoude vernam
met vele lieden die al ongemeert
daer omtrent waren gelogiert
die bode beete doen hine sach
ende ontboet hem goeden dach
ende sprac heer ic come te hant
uten heere van brabant
alse bode en meysalgier
ende u ontbieden die heren fier
dat ghy compt ende u volc met
beteren die hem besmet
kennen beide clein ende groot
na vonnesse der genoet
moeti beteren u mesdaet
na haren wille na haren raet
moeti gedogen wat si doen
soe te liggen in prisoen
soe te rumen uten lande
ende en wildi niet gaen in hande
soe willen sy des seker sijt
dat ghy hem morghen levert strijt
eest dat ghy daer blijft verwonnen
u en sal niemant ghehelpen connen
ghine selt dan vergelden tscade
die ghi hebt vroech ende spade
gedaen dies sijt wel vroet
aen u lijf ende aen u goet
selen sijt lude ende stille
verhalen segt uwen wille
ende welc u raet es teser uren
dat icken moge overvueren
alse her arnout horde spreken
den bode wert hi al ontsteken
van gramscape maer sekerlike
antwoerde hi hem gesinnichlike
ende seide segt uwen heren dat
dat men my morgen teser stat
vinden sal bereet al
met minen lieden groot ende smal
gewapent bereet ten stride
ic ben niet beraden tesen tide
te comene in haer genade
noch te hoorne wies si te rade
in haer vonnesse werden souden
al loofde ic t en souden houden
mijn maghen niet willen noch gehingen
dat wy in hare genade ginghen
si storven liever in stride met eren
daeromme vaert wech tuwen heren
ende segt anne my god ende goet geval
dat ic hem strijt leveren sal
die bode nam doen orlof houde
ende seide dat hy t doen soude
dus voer hi ongespaert
dat hi mochte ten here waert
daer hi beete als ic vernam
doe hi bi den heren quam
daer vertrac hi antwoerde ende tale
van her arnoude altemale
hi ontbiet u des seker sijt
dat hy u morgen strijt
met sinen volcke leveren sal
ende proeven sijn geval
hy noch sijn vrienden sijn niet te rade
te comen in uwen genade
noch ooc in den bandoene
van den vonnesse uwer baroene
sy hebben liever sonder blijf
taventuerne goet ende lijf
doen sprac van bierbeke die here
nu late ons god bejaghen de eere
dat beide lant ende kint
bliven moeten ongescint
en onse scade ende mesval
moet ons god beteren al
ende onsen commer ooc te storen
dat men ons die sijn momboiren
namaels niet en verwite
noch en vertrecke in despite
hier laet ic die tale van hem
nu hoort van den here van craynem
die nu es comen gereden
binnen bruessel der steden
op t hof vant hi met groter waerde
den jongen hertoghe godevaerde
eerlic dede hi t kint bereiden
dat si al metter wiegen leiden
op een orsbare dat sachte ginc
ende voerden t voer hem varinc
vaste te grimbergen waert
oec voeren met hem ongespaert
een deel lieden die gewont
hadden gheweest langhen stont
in den aller lesten strijt
mair si waren te deser tijt
algader wel genesen
ende wouden ter bataelgen wesen
ende voeren te grimbergen waert
met heer arnoude ongespaert
daer si quamen na mijn weten
des avonts doe si hadden geten
tsire tente beete her arnout neder
ende dede t kynt afheffen weder
metter wieghen ghemackelike
ende daden t in der tente rike
daer t met rasten soude sijn
ende tierst dat die heren fijn
van brabant hadden vernomen
dat die jonge hertoghe was comen
metten here van craynhem
ginghen si allegader te hem
ende festeerden t kint voirwaer
ende deden hem groote feeste dair
doen ginghen seyt die yeeste
hem beraden alremeeste
dat si s morgens beginnen souden
t was van jonghen ende van ouden
herde menich raet ghegheven
in t einde sijn si daer op bleven
dat hem elc sal sonder beiden
jegen s morgens vroech bereiden
omme te stryden sonder sy
ende scheden doen alle hier by
het was spade in den avont
ende ginghen hem rusten te dier stont
tot s morgens dat die sonne scone
began te scinen aen den trone
ende die heren met genint
die vermomboirt hadden t kint
waren tilike opgestaen
ende daden gebieden saen
in t heere dat men te wapenen vinghe
ende hem elc gereiden ginghe
soe hi alre yerst muchte
doen wert in t heer groot geruchte
sy scoten aen halsbergen of platen
ende wapenroc die wel saten
ende hingen die sweerden aen haer siden
some saten si op rossiden
some op stercke orssen die wale
of met ysere of met sindale
waren verdect of met samiete
soeme waren si oec seit de vite
met fluele verdect tiere uren
of met stalinen covertueren
jegen slach ende jegen steke
ende alsi waren te haren gereke
wel gewapent ende bereet
togen si henen op een breet
scone ende slecht velt daer by
ende bleven dair houden seg ic dy
tote dien dat si werden gescaert
daer wert geblasen ongespaert
menighe trompe ende basine
dus was menich ors in schine
dat wel scone spronge spranc
dus was menich blide ende sanc
omdat t ten stride comen soude
die doot eer noene lach op die moude
dair was menighe baniere
scone rickelijc ende diere
menich scilt ende menich schacht
die ghebroken wert eer nacht
ende alsi hadden gehouden hiere
een wile quamen die heren fiere
dair gereden met genint
die vermomboert hadden t kint
wel ghewapent met menighen man
daer quamen met gevolget an
die graven die lantsheren tsamen
die den jongen hertoge quamen
te hulpe ende te succoerse dair
sijn recht te behouden voirwaer
jeghen die grimberchsche heren
daer quam voirt met groter eren
die here gereden van wesemale
die maerscalc was altemale
van den here van brabant
t volc ginc hi al te hant
beracken bestieren tien tiden
ende wijsde hem hoe si souden striden
daerna maecte hi scaren neghene
dierste gaf hi te beweghene
van diest van assche van bierbeke
ende van wemle in haer gereke
ende in hare scare wet wale
was selve die here van wesemale
dander scare als ic u leere
gaf hi van arscot den here
die derde scare gaf hi
van hoerne den here vri
die vierde den here van edinghen
die vijfde in waren dinghen
van gaesbeke den heren beide
die vi gaf hi in synen gheleide
van den roes heer geraerde
die vii gaf hi in deser vaerde
te geleidene den grave van namen
de achtste scare hadde te samen
tachterwaerne de grave van loen
die bystaen woude sonder hoen
van brabant den jongen hertoghe
die ix scare in dit orloghe
hadde van oudenarde die here
ende met hem die prijs ende ere
verdiende wale voirt an
dat was van gavere mijn heer jan
die here van gistele heer diderijc
ende van nevele ende diesgelijc
van rode die here ende van masmijn
ende van axele die here fijn
ende van scorsse heb ic vernomen
dese acht baenroetsen waren comen
uit vlaenderen want sy hier ave
ghesent waren van den grave
met dcc platen voorwair
tot hulpe des hertogen dair
wel gewapent doe ic u weten
op stercke orsse opgeseten
groet van leden ende tier uren
verdect met rikeliken covertueren
wel xxvc man so waren
in elc van den anderen scaren
gewapent met helmen met scilden
die hem des daigs also hilden
dat sy ontfingen prijs ende ere
dies men vergeet nemmermere
alse die geledene gescaert
waren ginc men ter vaert
scaren alle die voetliede
diere wel als ik u bediede
x dusent was ochte mere
oic gaf men hem enen lantshere
die vrome was ende coene
wair ridderscap was te doene
hy hiet heer jan van haspegouwe
die gewapent was in goeder trouwe
van sable met ere duven wit
van goude ghecroont verstaet dit
desen man was bevolen al
dat voetvolc groot ende smal
dat hy t soude achterwaren
doen beval men sonder sparen
den standaert den here van craynhem
die sijn maighe hadde by hem
optien dach ten selven stride
dies hi was herde blide
den standaert nam hi tachterwaerne
ende sijn leven niet te spaerne
alse die here van wesemale
dat volc hadde gescaert wale
dede hi halen sonder liegen
den jongen hertoge metter wiegen
ende hangen des sijt goem
aen enen groten wilgenboom
soe dat menne sach in t ander heere
die hem stelden sere ter were
also ic u sal seggen te hant
alse dat here van brabant
al gereet waren ende gescaert
tegen sy henen wel bewaert
deen schare voor dander naer
te dien van grimbergen waert aldaer
met groten geruchte gesinnichlike
ende met staden wiselike
van hem laet ic die tale bliven
ende hoort nu wat bedriven
die van grimbergen ende hoe si voeren
des morgens vroech wert in roeren
dat here van grimberghen al te male
ende vingen ten wapenen wet wale
arme ende rijcke dat daer was
daer wert gheblasen sijt seker das
menighe trompe menighen horen
daer wert menich ors vercoren
ghesadelt ende gedect wale
met samite ende met sindale
menich baniere wert daer ontwonden
en menich helm op t hooft gebonden
en menich sweert gegort aen side
dat ontwee brac in den stride
alsi gewapent waren al
saten sy op groot ende smal
ende daden al te hopen houden
die banieren daden si ontvouden
als te stridene op dat stat
doen quam gevaren na dat
van grimbergen heer arnout
met sine sonen sterc ende stout
ende voeren die luden bestieren
daerna ginc oic visieren
heer wouter berthout sijn scaren
ende maecter viij sonder sparen
sonder t volc dat was te voet
in elc scare des sijt vroet
waren twee dusent man wale
gewapent met ysere ende met stale
dierste scare wel ten harnassche
gaf hi her gerarde van assche
dander scare gaf hi te hant
den here van keple uit gelderlant
die derde scare gaf hi
den here te leidene van bosi
van cochi die here voirwaer
hadde die vierde scare daer
van moy die here uit artoys
leide met menigen francoys
die vijfde scare ende dair na
die vi die here van breda
die vii gaf men voirt ane
te geleidene den here van viane
die viij gaf hi houde
sinen vader her arnoude
ende heer gerart sinen broeder met
ende hem selven dat wet
den standaert beval hi met love
her paridaen van massenhove
ende her gerarde sijn oom van liere
ende daertoe twee knapen fiere
deene hiet jan van den dale
dander geeraert wet wale
van der biest een vrom man
desen vieren wert voirt an
bevolen die standaert op haer ere
des si blide waren herde sere
omdat men hem dede die ere groot
ende dat groote voordeel boot
hierna her wouter berthout
scaerde t voetvolc jonc ende out
in elke scare waren wel
vijf dusent man rasch ende snel
wel gewapent willich ten stride
elcker scare gaf men tien tide
enen goeden leytsman dair
stout ende vrome al openbaer
deene was van beyghem heer alaert
dander was een ridder vermaert
van eppeghem her paridaen
een baenrots doe ic u verstaen
van grimberghen ende een vroom here
ende al sijn maghen minder ende mere
waren oic gescaert met hem
diere vele was als ic vernem
ende als t volc wide ende side
wel ghescaert was ten stride
ende wel ghewapent onder sijn baniere
doen beval heer wouter sciere
sinen vader in hoeden
tween vromen ridderen ende goeden
deen was van den male heer segerman
dander was van calmont mijn heer jan
s daighs te wesen by sire siden
ende te behoedene in den stride
hem selven beval hi sekerlike
van oyenbrugge her heinricke
ende van den male heer symoene
mijns heren seghermans soene
twee ridderen van grooter waerde
beval hi sinen broeder gerarde
den jongen ridder stout ende fier
deen was van damme heer gaultier
dander was heer willem tant
een stout rudder sy u becant
ende geduerich in allen stride
men bat daerna in corten tide
her godevaerde screyhane
dat hi woude riden dane
ende overslaen der brabanders scaren
ende sien of sy ghereet waren
ende hoe vele datter sijn
mochte harer liede ende ridders fijn
hi doet geerne ende voer derwaert
ende oversloech t heer ongespaert
soe hi alderbeste can
oec was een ander waersman
uter brabanders heer gesent
die die van grimbergen al omtrent
oversloech verre ende naer
ende die hiet heer gosen van pollair
elc keerde ten sinen weder
ende vertelde op ende neder
hoe vele dat hem dochte
dat der vianden wesen mochte
ende elc here die geboet
vore te trecken sijn conroet
met gemake wiselike
ende dat sy streden vromelike
men soudse rike maken gemeene
doen riepen si groot ende cleene
wy selen vechten also sere
dat wy behouden selen dere
hierna trocken sy sonder sparen
also sy gescaert waren
den grimberchsen nog bat ane
ende heer godevaert screyhane
quam te sinen here her arnoude
ende vertelde hem also houde
dat die brabanders tier steden
wel gewapent wel gereden
quamen oic dunct mijn in schijn
haers volcs wel twintich dusent sijn
ende hebben ix scaren groot
te voet esser een conroet
beide met staven ende met piken
men machse t onswert nu sien striken
sy hebben nu teser orloghe
doen halen den jongen hertoghe
ende hebbene sonder lieghen
aen eenen boom al metter wieghen
doen hangen dat wet wale
hadden wy ons aen her arnouts tale
van oyenbrugge ende aen sinen raet
lange gehouden dat verstaet
wy hadden lettel dese onraste
te doene ender deser orloghe vaste
daer wy nu ane sijn comen
noch sou t ons wanic meer vromen
dat wy om den pays nu spraken
ende dat orloghe algader verbraken
ende wie andere meest mesdaen
hadde dat hy t beterde saen
by vonnesse der baroene
ende hierop maecte vaste soene
ende bleven gevrienden voirt mere
want ick segge u lieve here
dat wy den hertoghe doen onrecht
ende comen wy in dit gevecht
jegen dander nu ten stride
het sal gescien in wederside
jammer groot ende scade
heer arnout sprac hets te spade
wy hebben te lange ghebeit hier met
en helpe nu niet dat wet
dat wy hier of hilden sprake
maer trecken wy voort met ghemake
ten vianden wert sonder vaer
dat men ons verre noch naer
hierna over cort noch lanc
en singe genen quaden sanc
van blootheide noch van vaere
want die ghene wet openbare
daer wy af comen sijn
hebben gheweest ridderen fijn
coene werende ende milde
goet van spere ende van scilde
ende die hem noyt t ontsiene
plaghen ende om anxte te vliene
al waren si aen darger ende
ic sal my selven oic gheen scende
doen daer ics my gewagten can
socht ic peis ende soene voirt an
aen die heren ende genoete
sy souden wanen cleine ende groote
dat ict dade van verveertheden
ende dat wy quamen van blootheden
ende soudens vele te fierer wesen
wet die waerheit nu van desen
al schijn ic an darger boort
ic wille emmer pleghen voort
dat mijn voirders hebben geploghen
of ic segge u dat ongeloghen
dat ic eer sterve in dien wille
eer icker uytgae lude of stille
doen sprac hi t sinen lude dair
ghy heren sijt sonder vaer
ende en versaegt u niet des
datter ander hoop meer es
want sy sijn van verre comen
ende sijn vremde hebbe ic vernomen
malckanderen dat en sijn wy nie
wy sijn alle hier hoe t ons ghescie
maghe ende vriende uit enen lande
ende wel bekent dat wet te hande
ende sijns andre te vriende vele
ooc hebben sy ons te desen spele
versocht buten haren palen
ic weet wat vromen dat si halen
aen ons selen hier op t velt
want men in proverbien telt
die hont es coender vele seldi weten
die op sijn messie is geseten
dan enige andere vremde sijn
dies vertroest u vrienden mijn
ende strijt so vromelike
dat wy dese heren rijcke
tharer lachter met oneren
derde werf doen keren
alsoe wy twee werven hebben gedaen
want eyst dat wy tonder gaen
en wy de strijt verliesen nu
wy werden eyghen des hoet u
ende selen moeten te haren gebode
staen dat ic soude doen node
den tijt dat ic ben levende man
ende verwinnen wy mede voertan
desen strijt wy werden te hant
alle heren in brabant
dies vecht met stouten moede
doen riepen domme ende vroede
vairt voirt her arnout
die duvel hebbe sijns ghewout
die u lieden sal begeven
die wile dat hi mogte leven
hine sal u bystaen totter doot
ende slaen slagen groot
dies hem die viande selen ontsien
men geboot cort na dien
dat elc here voert sal varen
sonder letten met sire scaren
den vianden in haer ghemoet
doen porde t here des sijt vroet
ende reden als ic versta
ten vianden op een scoetmael na
daer ontbeiden sy te samen
den anderen die achter quamen
als die brabanders hebben vernomen
so coenlic die vianden comen
gescaert gewapent stout ende snel
en was daer niemant dat wet wel
hine was daer een deel of ontdaen
ende beiden haers geselscaps saen
dit was op onser vrouwendach
die te half ouste gelach
dat die lieden alle sijn blide
van den liefliken tide
dat dat coren volwassen es
ende die vrucht sijt seker des
die op deerde heeft ghestaen
ende men die scueren vult saen
metten wasdomme van den velde
daerom men met groten gewelde
heeft gepijnt al t jaer
ende die lieden overwaer
hen gaen doen te gemake
met haren vruchten in waren sake
die si t samen hebben gewonnen
dies hem nietmant derf veronnen
recht waest in desen tide
dat vele lieden waren ten stride
vergadert hoirdic gewagen
op een velt ter langer hagen
buten grimbergen wel gereden
ende gewapent van meniger steden
waren si vergadert dair
trompen basinen hoernen claer
blies men daer op berch en dale
oic sloech men dair op ene tale
die tambueren overal
daer was geruchte ende gescal
ende hielden in beyden syden stille
niemant en was daer in wille
deerste joeste te doen voren
hier binnen horte met sporen
een hiet gerart van der hommolen
op eene merrie swaert als colen
ende began den strijt aldair
mair ic weet niet voire wair
wat sijn teken rechte was
hine hadde aen sijt seker das
wapenroc noch tornekeel
hy hielt in sijn hant gheheel
ene spere sterc ende stijf
ende sloech met sporen in t lijf
die merrie die snellike liep
grimbergen hy lude riep
ende stac eenen in sijn ghemoet
dat hy nederviel onder voet
doen sloech t heer al overhoop
daer cocht menich dieren coop
eer ten avende quam die dach
wert daer gesteken sonder verdrach
menich sterc spere ontwee
daer wert menighen van slagen wee
dat hi bloedich viel op deerde
daer wert menich slach metten sweerde
geslagen in desen stride
daer quam ten selven tide
van diest mijnheer heinric
gewapent herde hovelijc
die de eerste schare leide daer
onder syne banniere dat es waer
die van goude was meer no min
twee vaeschen van sabele daerin
sijn wapenroc al diesgelike
op een ors herde ridderlike
dat hi wale overdect
met sinen wapenen dus getrect
jeghen quam die here van assche
met sinen volcke wel ten harnassche
dierste scare leide hy hiere
onder sijn rikelicke baniere
van x stucken van kelen van goude
in bellonc gesneden alsoe hi woude
hy was op een ors gheseten
wel gewapent doe ic u weten
met sinen wapenen was wale
sijn ors verdect al te male
sijn spere met enen confanoene
dors liet hi als een ridder coene
lopen ten vianden weert
jegen hem quam onverveert
die here van diest gheslagen met sporen
men mochte die eerde daveren horen
daer sy te gader ghevaren quamen
elc stac den anderen in t versamen
dore dien scilde op die platen
alsoe sere utermaten
dat hare speren in splinteren braken
ende men se verre hoorde craken
daer na quamen si te gadere beide
met orse ende met gereide
met helmen ende met schilden
weder sy wilden ofte en wilden
dat sy byna waren ghevallen
doch onthielden sy hem met allen
toghen hoer sweerden uten scoe
ende elckerlijc sloech anderen doe
dat t vier uten helmen spranc
hadde het ghevecht gheduert yet lanc
deen van den tween ware bleven doot
maer t ghedranc wert daer so groot
dat si deen van den anderen worden gedrongen
op een ors van grooten sprongen
quam na hem van bierbeke die here
ghereden vreeselike seere
met sire baniere van silverijn
met een vaesschen van kele fijn
ende van denselven was geheel
sijn coverture sijn tornekeel
hy hadde een sterc spere in sijn hant
ende stijf dus quam hi gerant
op een sterc ors goet ter coere
ende stack een op de borste voere
dat hy hodelinghe viel op de eerde
t spere brac hi vinc ten sweerde
daer hi met ginc striden sere
doen quam daer die here
van wemmele mijnheer arnout
met sire baniere si u cont
ende met hem sijn naeste maghe
die menighe doden in dien daghe
eer die strijt nam inde
gewapent was hy als ic vinde
met wapenen rikelic diere
sijn tornekeel sijn baniere
was al eens van kelen root
daerin vijf ruten van silvere bloot
sijn ors wit in de vaert
sonder een been ende den staert
het was verdect met grone samite
hy hilt een spere seit die vite
in sijn hant starc ende stijf
jeghen hem quam sonder blijf
een riddere van assche
hiet heer gerart wel ter harnassche
hy was stout vrome ende fier
sijn wapenroc hadde vier quartier
met rosen gesait van goude
hi liet loopen met ghewoude
jeghen heer arnoude over t velt
ende gheraectene met ghewelt
op de plate voor die borst
dat sijn speer brac sonder vorst
al in splinteren al te male
ooc gheraecten weder also wale
mijn heer arnout dat seg ic u
so oversere verstaet my nu
aen den helm ten ommekere
dat hy viel ende questen sere
doch wert hy weder ghemonteert
ende heer arnout is ghekeert
daer hi t bedranc sach aldermeest
daer wert strijt ende groot tempeest
ende men sloech in beiden siden
daer en wou niemant den anderen miden
daer wert gedient om prijs om danc
aldaer quam in dat bedranc
van wesemael die stoute baroen
spere in hant daer t confanoen
aen hinc van sinen wapen al
sire maechscap groet ende smal
quam wel gewapent omtrent heme
met sine banier als ic verneme
die root was met drie lelien wit
sijn wapenroc verstaet nu dit
was van den selven al ghesneden
met sporen sloechi onvermeden
sijn ors dat sere liep als een hinde
jegen hem quam met geninde
een vroom man een soudenier
ende hiet van sintthomas garnier
wel was hy gewapent wet dat
sijn ors dar hy op sat
was vele swarter dan een raven
dat hi vaste liet henen draven
ten here wert van wesemale
sijn spere was vore scerp van stale
sterc stijf ende groot
daer hy mede gaf eenen stoot
den here van wesemale op den schilt
dien hi jeghen den steke hilt
dien hi doorstac als een riet
maer die plate en consti niet
doorsteken want die scacht
brac ontwee van groter cracht
in cleine stucken al te male
ende die here van wesemale
stacken weder ter selcker tyde
op de plate in de syde
dat hy se doorstac sonder spel
ende t spere door vleesche door vel
ende dore sijn herte vloech
ende daer hy t weder na hem tooch
viel hy doot ter erden neder
doen stac hy eenen anderen weder
daer hi op quam gereden
dat hem en hulp tiere steden
scilt plate noch en quam te staden
t spere en moest in sijn herte baden
ende hy viel doot ter eerde
t spere brac hy vinc ten sweerde
daer hi wonder mede wrochte
hy riep met coenen gedochte
wesemale daerna lotthrike
doen ginc hi striden vreselike
op sijn vianden als een here
daer toe quam geslegen sere
de heer van assche te dier tijt
ende sach hoe vreselijc tier tijt
die here van wesemale street
op hem liet hi lopen gereet
wat sijn ors mochte rinnen
sy vergaderden met onminnen
so vreselijc te gader beide
dat met orsse met gereide
die heren op derde gevallen quamen
ende die speren in t versamen
in splinteren quamen gevlogen
soe dat hem vergaderden doghen
onder hem beiden dair si laghen
daer wort gedient van grote slaghen
boven hem beiden ende sere gestreden
elc woude sijn vrient bevreden
ende ophelpen sinen here
daer quam toe geslagen sere
die here van kepple uit gelderlant
met sire scaren als een wigant
die vrome was sterc ende fiere
in sijn hant haddi een baniere
van goude van sable drie scolpen daerin
sijn tornekeel meer no min
was van den selven al gesneden
op een sterc ors quam hi gereden
met sinen wapenen wel verdect
tander syden quam getrect
van aerscot die here
met ere scaren mechtich sere
die hy leide onder sijn baniere
van selvere met drie lelien diere
van sable daer in gewracht
sijn ors was van grooter cracht
ende gedect met enen samite
gewapent quam hi ten crite
op sijn ors meer dan den telt
ten stride waert op t velt
recht den here van kepple weert
die jegen hem quam onverveert
wat sijn ors gelopen conde
als elc anderen naken begonde
daden sy haer speren sincken
ende elc stac anderen om vermincken
door de scilde op die platen
oec sere utermaten
dat si in splinteren braken al
daer na quamen si sonder getal
met hoofde ende met lichamen
soe sterkelike beide te samen
dat die orsse op haer hammen boghen
die helme uyt horen hode vloghen
dat hem die hersenen scoren dochte
verre dat men t hoeren mochte
die joeste die sy hebben gedaen
die sweerde togen si saen
ende voeren slaen ende steken
daer sach men in t vergaderen breken
speren vele ende slaghe geven
elc hi pijnde dair sijn leven
tontdragen ende te verweerne
ende sinen viant dair te deerne
die heer van kepple reet in de porsse
ende velde enen ridder van den orsse
doen reet hi voert ende sach waer stoet
die here van assche ende street te voet
ghenendelike op de viande
metten orsse hy toerande
tote dair die here van assche waende
hem monteeren maer daer quam gaende
emmer ymant die hem benam
dies wert die here van kepple gram
ende sloech dair enen weder
die den here van assche trac neder
dat hi hem toten oren t hoot
cloefde so dat hy viel doot
daer t si hondert sagen ane
doe reet hi voert ic wane
die here van kepple slaende sere
ende maecte plaetse van assche den here
soe dat hy op sijn ors sat
dies hy hem dancte na dat
ende seide vonde hijs stade
hy soude hem lonen sijn hovesche dade
daer hijs hadde beter macht
sy waren beide van grooter cracht
ende voeren stryden vromelike
ende die brabanders desgelike
hadden oec gedaen so vele
dat si monteerden in den spele
den heer van wesemale weder
daer menich man omme ter neder
waert geslagen eer t daertoe quam
die here van bosi die t vernam
uit henegouwe die brachte
die derde scare met crachte
gevoirt onder sijn baniere
sijn wapen ware diere
daer hi mede gewapent was wale
den helm op t hoot goet van stale
daer een crone op ginc van goude
wapenroc baniere also hi woude
van lasure een cruce dair in
van selvere meer noch min
was sijn ors soe overtoghen
den scilt hielt hi voirt getoghen
ende een spere in sijn vuust
ende liet lopen metter duust
sijn ors met crachte over het velt
ende stac enen met gewelt
door scilt dore yser ende platen
dat hi doot viel op der straten
mettien steke vergaderden al
sijn volc aen dander groot ende smal
ende ginghen vechten vromelike
jeghen hem quam stoutelike
die here van hoerne mit sire scare
die de derde daer bewaren
wilde jegen de grimbersche heren
sijn ors was overdect met eren
van den selven dat was sijn tornekeel
van goude met drie hoerne geheel
van den selven was sijn baniere
op een ors rikelic ende diere
sat hy ende heeft t spere genomen
die here van bosi sachen comen
wat hi mochte te hem waert
die orssen liepen met snelre vaert
soe dat si te gader quamen
elc geraicte in t versamen
metten spere ende geraken
soe dat si die scilde dorstaken
ende die plate in de slincke side
die speren ontstoeden tien tiden
op haer lijf die ysere die waren vaste
ende braken dese twee gasten
sijn elc voer andren leden
sy trocken die sweerde met haesticheden
ende wonden elc anderen daertoe
maer die scare quam doe
daer tusschen ghevaren dat sy niet
en consten doe vergaderen yet
ende sijn also van een bleven
daer wert menichen slach ghegheven
ende dair viel menich doot in t gras
datter jammer ende scade af was
daer bleef menich man coene
t gras wert root dat eerst was groene
men hoorde t geruchte van den stride
over een mile wide ende side
die here van hoerne sonder wanc
voer vaste doer dat bedranc
met sinen lieden vromelike
op dander side vocht desghelike
die here van bosi uyt henegouwe
met sinen lieden goet ende getrouwe
sy maecten menighen t herte seer
die strijt wies in lanc so meer
tote dat die vierde scare quam by
die de here voerde van cochi
met menighen man wel bewairt
op een swart ors van snelre vaert
sat hi met wapenen overdect
selve was hi wel berect
sijn wapenroc sijn baniere
was van vj stucken goed ende diere
van kele van selvere dat wet
gewracht van lasuere met
ene spere haddi in sijn hant
metten orsse quam hi gerant
ten vianden wert te deser dinghen
quam die here van edinghen
met sinen lieden vaste ane
gereden onder sine vane
van selvere van sabele stucken tien
in elc stuc van sabele waren tsien
van goude gesait cruyskine
selc was dat tornekeel sine
ende sijn wapene te male
gesneden utermaten wale
sijn ors swert daer hi op sit
sonder sijn voeten die waren wit
spere in hant so quam hi
jegen den here van cochi
van sinen wapenen geheel
hinc an sijn spere een pinceel
dat ors liep sere dan een ree
so dede dander wat saels mee
daer dhere van cochi op sat
dus quamen si beide na dat
metten orsse als ic gome
te gaderen die heren vrome
die here van edinghen stac
den here van cochi dat brac
t spere op sinen scilt in stucken
ende hi achter moste bucken
maer hi rechte hem daer naer
ende gaf enen steke swaer
des heren orsse van edinghen
dat hem t spere in ware dingen
onder den sadel ontsanc tot scade
ende den orsse moeste waden
in sijn herte wel eenen voet
daer storte neder doe dors goet
ende van edinghen die here weerde
viel tusschen den orsse ende deerde
soe dat niet op en const de here
ende te sinen onwille lach sere
daer quamen die scaren beide
met wel grooter haesticheide
toegeslagen in wedersyde
daer stac elc in den stryde
sijn spere ontwee of sijn spriet
diere sijn hooft te panden liet
daer liet al waest te ghere aderen
menich sijn bloet in t vergaderen
des heren liede van edinghen
trocken haren here in dit dringhen
van onder dors daer hi lach neder
ende halpen op sijn voeten weder
men vacht daer met groten nide
weder ende voirt in elcker side
deen liet den anderen geen geduer
hebben maer even stuer
was elc anderen in dat doen
ende van cochi die baroen
street daer herde ridderlike
menighen man bracht hi te like
met synen sweerde op dien dach
tander syde vacht in dat bedrach
die here van edinghen te voet
niet en conste die here goet
te peerde comen om dat bedranc
dat om hem was even lanc
hier binnen heeft hi vernomen
eenen ridder te hemwaert comen
op een ors groot ende starc
ende stac enen in dat perc
dore scilt doer plate in t herte
dat hi doot ter aerde sterte
voere tsheren voeten van edinghen
die hem balch om desen dinghen
en daer hy bi hem soude liden
stac hi hem t sweert in der siden
dat hem quam ter herten toe
ende die ghene viel neder doe
al doet in den gerse groene
van edinghen die here coene
nam dors ende esser opgeseten
ende ten stride wert gesmeten
daer hi sijn baniere sach houden
daer wert van jongen ende van ouden
gestreden met groter gewout
sy reden voren die heren stout
die blode waren ende verveert
trocken achter in den steert
daer quam des sijt vroeder
die here van gaesbeke ende sijn broeder
al eens gewapent van sable boude
met een gecronden leuwe van goude
die joncste broeder heinric
droech een molette rikelic
vore s leeuws borst van lasuere
sijn ors ran wel ter cuere
hy ende sijn broeder geleiden hiere
die vijfde scare onder haer baniere
die scone was ende rykelijc
ende haren tornekeel gelijc
doutste broeder hiet heer godevaert
roeder dan een bloet was sijn paert
hi reet enen in dat bedranc
dore den buyc ere ellen lanc
sijn speer stijf ende starc
liet hy vallen in dat perc
ende tract sweert uten scoe
ende sloech enen anderen doe
rechten ten scouderen boven
dat hem t hooft af quam gestoven
daer ginc hi striden vreselijc
hi ende sijn broeder her hinrijc
versloegen daer menighen enen
die heur vrienden moesten bewenen
heer hinric enen metten spere doorreet
enen die neven hem leet
dat hi doot viel op derde neder
doen hertoechi het sweert weder
ende es op enen daer gereden
die wel gewapent was van leden
sijn ors met ysere overtoghen
dien stac hi dat hi gebogen
achterwert es ende met allen
by nae ter erden was gevallen
ende sijn spere gaf een groten crac
sijn sweert hi toen uten scoe trac
daer hi met in allen syden
op sijn vianden ginc stryden
die hem vreseliken weerden
want si doden met haer sweerden
die here van moy uyt artoys
die met hem menighen francoys
den grimberchsen brachte in staden
die hem groot succoers daden
hy hadde twee dusent tsinen doene
weder ridderen ende baroene
sijn baniere was sonder helen
van goude geferteleert van kelen
hy leide die vijfde scare snel
daer menich in was gewapent wel
op orsse starc wel gereden
sy hadden sweerden die sere sneden
ende grote speren stijf ende starc
hy reet een ors dat menich marc
weert was talselcken orboire
met ysere verdect wel ter coere
een decsel van samite daer boven
sijn ors dat men mochte loven
ran voer dandere in de rote
wel een groten bogenscote
sijn spere metten confanoene
rechte als een ridder coene
staphant ten vianden weert
het sachem comen ongespaert
mijn heer godevaert van gaesbeke
hy reet jegen hem haesteleke
ende sloech sijn ors met sporen van goude
dat liep recht oft vliegen soude
serre dan swaluwe oft musschet
hi hadde in sijn handen dat wet
een spere sterc ende stijf
bander side quam sonder blijf
die here van moy op sijn ors gevaren
dat seerder liep sonder sparen
dan lopen soude hert ofte ree
dus quamen te gadere dese twee
recht als twee vliegende pile
ende geraecten andren ter wile
op den scilt dat sise met crachte
dorstaken met haren schachte
maer si braken op die platen
dat si vielen op der strate
ende van pine die heren bogen
doch hebben sy haer sweerden getoghen
dapperliken uten scoe
ende elc voer anderen toe
met groote slaghen tien stonden
sy schenen beide twee leeuwen ontbonden
die haer proye voor hem sien
die here van moy hief mettien
sijn sweert op gewilliglike
ende sloech op den helm rike
heer godevaert van gaesbeke
t sweert scampelde af haestelike
in den scilt dien hi voor hem droech
dat hi wel helicht af sloech
t sweert op de plate ontscoet
heer godevaerde die ridder goet
moeste bughen in sijn gereide
noch hief hi t sweert sonder beide
ende waende hem t hoet dorsleghen
hebben maer hi warper jeghen
den scilt dien hi metten swerde
dorsloech dat hi viel op derde
t swert op den sadelboem ontscoet
dat scerp was van sneden goet
soe dat niet verder in en ginck
doen hief t sweert wel varinc
die here van moy mijn her jan
ende sloech her goedevaerde voert an
op den helm sonder wanc
dat daer t sweert dore dranc
ende dore t beckeneel mede
een cleine wonde van der snede
hadde hi in sijn vorhoeft
soe dat hi sat al verdoeft
sijn ors spranc voerwert
van den slaghe al ververt
tote sire lieden scare
tierst dat hy bequam aldaire
keerdi ten vianden wert
in beiden handen nam hi t swert
en horte voire tiere tijt
sijn ors weder in den strijt
en voir striden met sinen lieden
die hem een twint niet en scieden
daer jegen quam die heer van moy
die metten sinen niet een quaet hoy
en achte op den anderen niet
deen sloech ende dander stiet
aldaer sach van moy die here
een sinen neve striden sere
te voet sijn ors was gesteken
derwaert sloechi haesteleken
sijn goede ors metten sporen
hy woude wreken sijns neven toren
ende sloech daer een metten sweerde
dat sijn hooft spranc jegen deerde
dies beide hi in dat bedrach
dair hi sinen neve vechten sach
ende seide sit op neve mijn
dewyle dat ic by u mach sijn
soe sat sijn neve met groter cracht
op dors dat hy hem heeft bracht
hy hernam scilt ende spere
ende voer houden met groten ghere
ende die daer sinen einde coes
aldaer quam doen de heer van roes
die de derde scare met machte
onder sine baniere brachte
die van goude was meer no min
drie leuwen van kelen daerin
sijn wapenroc was altemale
van den selven hi sat wale
gewapent op sijn ors verdect
sijn spere heeft hy uytgerect
met enen schonen confanoene
ten vianden als een ridder coene
van der syde quam van breda
die here hem so volgde na
die vj scare dair ten stride
in die grimberger side
twee dusent mannen haddi fiere
onder sijn rode baniere
van selvere drie sautoren daerin
gewapent sat hi meer no min
op een ors rikelic ende diere
verdect gelijc sire baniere
ende quam ten stride wert gerant
scilt op hals spere in hant
jeghen hem quam die here van roes
diene haestelike vercoes
ende metten spere den scilt doorreet
oft hadde geweest een siden cleet
maer op die plate brac dat spere
hy ware doot bleven sonder were
en wert te broken niet de schacht
oec stac met grooter cracht
die here van breda den anderen weder
dat peert ende man viel ter neder
daer hy lach langen tijt
eer hy op quam des seker sijt
daer quam sijn volc toegereden
daer wert anxtelic gestreden
van den partien elc pijnde sere
te bescudden sinen here
deen hadden haren here die lach neder
gherne gemonteert weder
ende dander wouden t hem verbieden
aldus was daer van dien lieden
seer ghestreden in beiden siden
daer sach men vromelijc toe riden
des heren sone ridderlike
van breda her heinrike
met wapen als droech sijn vader
sonder dat hy hadde te gader
die scilt van goude ten rant
van sable daerin menich bisant
gesait al te rikelike
sijn ors noopte hi haestelike
ende reet enen in dat bedranc
t spere in den buyc ere ellen lanc
soe dat hi viel neder doot
dies menich hadde rouwe groot
dors noopte hy ende heeft vercoren
enen anderen ende stacken voren
in t herte dat hem dede wee
mettien brac sijn spere ontwee
daer dander met viel op derde
doen vinc hi te sinen swerde
dat hem ane de side hinc
ende sloechre met een jongelinc
die van bruessel was gheboren
op den scilt dat hine dede schoren
anders hi hem geen arch en dede
doen voer hi voert tier stede
daer hi van den roes den here
sach ligghen tonghemake sere
met sinen orsse want van breda
die here alsoe ic my versta
en lieten metten sinen dats waer
sinen lieden niet opheffen dair
so cort hilt hise daer si vochten
sy dader toe al dat sy mochten
ende beetten te voet als ic verneme
om te hermonteeren heme
maer sine consten niet toebringhen
ende daer hem her heinric soude dringen
van breda storte houde
sijn ors daer hi liden soude
soe dat hi viel des sijt vroet
op hem die daer stoeden te voet
om op te heffene haer here
sijn ors spranc op met snellen keere
mer her heinric wert onthaelt
fellicke daer hi had betaelt
metten live en waer sijn vader
daertoe comen algader
met sinen lieden dien te samen
den anderen uten handen namen
met deser onlede als ic gome
wert van den roes die here vrome
uten ors getogen saen
dat liggende bleef sonder waen
het was gequetst so onsoete
daer t gelegen hadde onder de voete
daer wert met pinen sere
van der roes de edel here
hermonteert ter selver stat
op t ors daer her heinric op sat
ende daer hy uyt was ghevallen
van der syde met allen
hermonteert was hier na
her heinric van breda
op een scoen ors dat tier stede
hem sijn vader brengen dede
maer eer hire opgesat tier ure
wert hem te pinen ende te suere
doen trac hi t sweert tien tiden
ende voer met sinen vader striden
toornich ende sere gram
die vij scare daertoe quam
die de grave van namen brachte
onder syne baniere met crachte
die van goude also ic las
met enen leuwe van sable was
van kelen met enen bastoen daer dore
tornekeel ende coevertoere
was algader diesgelike
gewapent sat hi rikelike
op een ors spere in sijn hant
van der syden quam gerant
die stoute grave van vianden
met ridderen ende met serjanden
die hi met heme aldair
hadde bracht ten oirloge swaer
op een ors rijckelijc scheen
sat hi gewapent toten teen
al overdect rykelic
wapenroc covertuere gelijc
scilt ende oic sijn baniere
van kelen rijckelic ende diere
daer in een inscildekijn
een starc spere voren stalijn
haddi dair in sijn hant
en quam metten orse gerant
den grave van namen recht jegen
die oic jegen hem quam gesleghen
voere al sijn lieden met ghewilt
ende stacken op sinen scilt
dat hi scoerde ende ongelet
scoerde lijfyser ende plate met
op sijn ribbe in de slinker syde
maecte hi hem een wonde wyde
t spere brac hi ende t bloet ran neder
oec so geraecten weder
die grave van vianen mede
dat hi sijn spere waden dede
doere sijn wapen algader
en hadde gedaen god ons vader
hy hadde seker gehad doot
maer alsoe t godt onse here geboet
weder wende dat yser aldair
dat die steke niet te swaer
en was doch dat hi gewan
een wonde daer dbloet uytran
van onder die borst te rechterhant
dat hi bleef si u becant
van smerten liggen op sijn aertsoen
in onmacht ende die grave coen
van vianden voer hem toe
doot oft verminct haddine doe
en ware sijn volc niet toe comen
die hem met crachte genomen
hebben dies hi was gram
want op hem al wel varen quam
daer streden vreselike sere
beide die partien ende elc here
stont sinen volcke by tier tijt
daer wert een fel staende strijt
daer dese twee scaren te gader quamen
daer storte menich in t versamen
die hem niet en consten verweren
daer worden te broken vele speren
ende sweerde geslaghen ontwee
daer wert van wonden menighen wee
men sloech croken in geheelen
helmen ende beckeneelen
ende sommigen sloech men duere
wapenrocke ende covertuere
mocht men daer ende tornekeele
luttel vinden geheele
ghelavien pijcken scilde scachte
ende colven waren daer met crachte
in twee gehouwen in spaenderen al
selc hadden geluc selc ongeval
nu es vercomen de grave van namen
die sijn lieden droeve siet te samen
si waenden wel dat hi ware doot
oic sachi den strijt starc ende groot
ende sijn lieden fellike gaen ane
randen den grave van vianen
ende sine lieden mede
t sweert greep hy tiere stede
ende reet in metten orsse
dair hi sach de meeste porsse
daer voer hi groote slaghe slaen
ende dede menigen de doot ontfaen
die grave van vianen lach hem daerjeghen
ende met hem menighe coene deghen
die wel van rechte conste striden
daer sijn gewont in beiden siden
menich man ende ors doorsteken
daer toe quam haesteleken
heer segher doe van breda
wel gewapent die voer ende na
gestreden heeft ridderlike
menighen man sekerlike
haddi gequetst ende overreden
sine wapenen ende sine leden
waren van bloede al bestoven
op een ors dat men mocht loven
sat hi dat wel was verdect
ende met wapenen wel gerect
hi droech van kelen den scilt voren
van selvere met drie sautoren
daer een rant van goude om ginc
in sijn hant hi bevinc
enen scerpen snidenden brant
in den strijt es hy gerant
ende sloech enen af den arm
dat hi metten bloede al warm
nederviel in t groene gras
doen sloechi voert in den tas
daer hi sach die persse meest
daer was t geruchte ende groet reest
onder t volc ende groot gejach
daer was geslegen menigen slach
ende menich gesteken ter mouden
dat niet bleef onvergouden
die vrome grave van viane
hi ende die sine reden ane
den vianden verre ende na
ende heer seghere van breda
vacht daer wel als ic vernam
ende menich ridder die dair quam
in dat bedranc te samen
horte een ridder van namen
met sinen orsse seer utermaten
ende hiet her geraert van der straten
het was een stout vrome man
sijn wapenroc die hi hadde an
was wit met drie kepere blau
oic sat hi op een ors grau
dat hi met sporen sloech ter vaert
rechte te her segeren waert
van breda diene oic versien
heeft ende reet hem jeghen mettien
in een valeye daer hi quam
geraicten die heelt lofsam
op den scilt dat hine doorstac
maer t spere op die plate brac
soe dat hi hem geen arch en dede
heer gerart geraecte mede
her segheren ende roofde
den helm uten hoofde
ende hi verdoevelt ende tongereke
sat van den selven steke
hine wiste werwaert
hy was gekeert doen trac t swaert
her geraert staphans uyten scoe
ende voer mijn heer segheren toe
ende sloechem opt beckeneel
dats niet een twint bleef geheel
ende maecter in sulcker sceure
dat t sweert sanc ten tande deure
so dat heer seghere met allen
van breda doot quam gevallen
dat jammer was ende scade
hy was vroom ende wijs van rade
wetende ende daertoe vroet
hi nam dors dat daer stoet
daer heer seghere op hadde gheseten
dit sach die grave doe ic u weten
van viane die stoute here
dies droefdi uter maten sere
want hi was die neve sijn
ende seyde edele rudder fijn
wat jammer eest dat ghy sijt doot
ic wiste niewer u genoot
van doeghden van vromicheden
van manne van ridder joncheden
lasen wat sal seggen u vader
ende u broeder algader
dat gy dus verslagen sijt
te vele heeft hem dese nijt
gecost want si hebben verloren
vele aen u ridder uytvercoren
al wenende sprac dit die grave
ende sprac voert hier ave
by jesus christus van nassarene
sal ic u wreken heer ridder rene
ocht ic verlieser om mijn lijf
met sporen sonder enich blijf
sloechi sijn ors ten anderen waert
ende hi haelden in metter vaert
daer hi soude varen ten selven tide
metten orsse uten stride
dat hi te voren hadde ghewonnen
maer die grave die hem niet onnen
en woude riep ghy blives hiere
dat goede ors ic calengiere
want ic hebber redene toe
dander keerde hem weder doe
als hi den grave roepen hoorde
hine antwoorde noyt van den woorde
en liet sijn ors ten grave wert lopen
harer enich salt becopen
hi ende die grave des es waer
hadden beiden die sweerden daer
getrocken uyt haren scoe
ende elc reet ten anderen toe
die grave quam als een wilt bere
hi hadde des anders groten ghere
op t beckeneel sloech hine boven
dat hine totten tanden heeft gecloven
t sweert sanc neder ter selver stonde
en maecte in t hooft een grote wonde
soe dat hy nicte op sijn artsoen
ende van vianden die baroen
hief op t sweert willichlike
ende sloech enen slach vreselike
in sinen hals metten scerpen sweerde
dat sijn hooft viel jeghens deerde
den buic horte hi uten gereide
ende nam dorsse alle beide
ende es gekeert sire verde
dander bleef liggen op de erde
ende es onder sijn lieden comen
die hi vechtende heeft vernomen
die twee orsse goet ende fijn
gaf hi beide den neven sijn
diere op beide saten saen
ende lieten de hare ledich gaen
daer was sere gevochten doe
als die grave was comen toe
daer worden armen ende handen
afgeslaghen in den sande
ende menich wert gesteken door den buic
hem dochte hi hadde groot geluc
die daer ten stryde t lijf ontdroech
deen stac dander sloech
elc hadde op anderen groten nijt
daer quam gevaren in den strijt
die grave van loen hi leide hire
die achtste scare onder sijn baniere
die van goude groot ende smal
ende van kelen gevaescht was al
ende van den selven was verdect
sijn ors ende wale berect
daer hi op quam gerant
hy hield een spere in sijn hant
dat scerp was ende sneet wel
op een ors sterc ende snel
quam hi ende sijn volc als hertoghen
wale met wapenen overtogen
dair sy quamen dus rijckelijc
schenen haer speren den woude gelijc
jeghen hem quam met gewout
van grembergen heer arnout
met sinen volcke menichfoude
daer blicte menich scilt van goude
daer die heren quamen gevaren
sy brachten in haren scaren
menich ors menich peert
menich spere menich sweert
dat scerp was van snede goet
voer alle de andere des sijt vroet
quam van grimbergen her arnout
en neven hem sijn sonen stout
voren voerde men den staendaert
van grimbergen dien bewaert
heer paridaen hadde van massenhove
ende sijn oem een ridder van love
die heer gerart hiet van liere
ende twee knapen stout ende fiere
daer deen af hiet jan van den dale
ende dander gerart wel wale
van der biest een vrome man
dese vier hadden genomen voertan
te behoedene van goude den standaert
met vaeschen wel verclaert
dair ingaende van lasuere
des her arnout was wel ter cuere
gewapent ende rijckelijc
scilt wapenroc al gelijc
sinen standaert dat wet
ende des ors covertuere met
daer die here van grimbergen op sat
en sijn twee sonen verstaet my dat
her wouter ende her geraert
waren gewapent ende wel bewaert
heer wouter douste also ic lie
boven die vaesche twie
coeken van sable ende een onder
her gerart de jonxste besonder
hi droech een sautore van kelen
in sterker wapen sonder helen
dese heren quamen in t perc
gemonteert op orssen sterc
heer arnout reet uyt sine rote
meer dan een boghenscote
den scilt voor de borst getoghen
spere in hant ooc quam ghevloghen
die grave van loen te hemwaert
op een sterc ors vermaert
dat hi wel conste bestieren
den scacht hilt hi metter banieren
daer sijn teycken in stont gewracht
dus quamen si met groter cracht
te gader ende elc stac anderen vore
metten spere den scilt aldore
die yseren leden nevens der platen
so dat si den doot ontsaten
maer so vreselijc sijn si te samen
met helmen comen ende lichamen
dat die orssen dair si op saten
borsten ende vielen op der straten
onder die heren beide steen doot
ende den heeren beide uytscoet
t bloet ten neusen uyt ende ten monde
dus laghen sy een corte stonde
tot dat haer volc toe quam
in beide syden herde gram
doe reet uyt heer wouter berthout
ende stac enen ridder stout
die van loen her segherman hiet
dat hem en conste ghehelpen niet
al sijn wapen hi dorreet
dat hem diser in t herte sneet
in den grase viel hi doet
ende her wouter greep al bloot
metten handen den orstoem
ende leidet des nemt goem
daer sijn vader lach op derde
daer beete hi met grooter verde
om op te hulpen sinen vader
ende stelde vier ridders tenen gader
die stout waren ende coene
van der syde beten in t groene
ridderen ende knapen neder
om te hermonteren weder
van loen den stouten grave
die dair lach gesteken ave
mettien dat si onledich waren
met desen twee quamen gevaren
die scaren toe van beiden siden
dair ginc men vreselike striden
menich speer wert dair ontwee
gesteken elc van danderen gheree
ende elc was dair even stuer
den strijt wert menighen te suer
daer worden ermen voeten handen
afgeslagen in den sande
her wouter berthout die here
vacht boven sinen vader sere
om te monteren of hi conste
ic segghe dat hi begonste
sijn slagen te dobbeleren sere
dander hadden oic haren here
den grave gerne willen hermonteren
ende van den orsse delivereren
daer hi te sinen onwille onder lach
doen quam als een donderslach
van grimbergen heer geraert
heer arnouts sone een ridder waert
ende es in den loop gereden
op een grau ors van stercken leden
en stack een ridder dat hem cloef
den scilt oft had geweest een linden loef
dor plate dor iser in t herte bloot
ran dat spere dat hi viel doot
doen brac dat spere ter sweerde hi vinc
ende sloech mede een jongelinc
dat hem t hooft afvloech verre
voert reet hi sonder merre
daer sijn vader op deerde lach
hy beete so hy ierst mach
ende ginc bi sinen vader staen
om op te helpen sonder waen
van dair hi lach onder voet
op dander side daer stoet
menich man die sere street
om op te helpene ghereet
den grave van loen haren here
soo vele pijnden si ende soe sere
dat sine over sijn voeten bracht
hebben ende van groter macht
hem gaven een ors daer hi op sat
want t sine doot lach op die stat
bander syde so vele dede
her wouter berthout ende oic mede
sijn broeder her geraert
dat si van daer onder t paert
haren vader hebben getogen
ende setten wel vermoghen
op dors dat heer wouter wan
oic hermonteerden si voert an
her wouter ende her gerart saen
die dair toe te voer waer gestaen
doen si waren van beiden syden
opgeseten ginc men daer striden
elc betaelde sijn gelach
den anderen dien hi naest hem sach
niemant en wou den anderen borgen
noch sculdich bliven tote morgen
soe wat elc anderen misdede
gout hi hem op de stede
van loen die stoute grave
velde menigen man dair ave
met sinen sweerde dat sere sneet
den vianden was hi wreet
ende gaf in dien daghe
steken vele ende oic slaghe
oic vacht sijn volc met goeden wille
van dander syde en hielt niet stille
her arnout ende syne sonen beide
ende hare lieden dat es waerheide
want si velden menighen ter neder
dus vacht men voort ende weder
in beide syden op en tale
daer wert menich helm van stale
ontwee gheslegen die was geheel
ende menich sterc tornekeel
gescuert ende doorsteken
dor platen dor yser sach men leken
t roede bloet in goeden trouwen
men sach oic aldaer dorhouwen
beckeneel ende scilden
daer was gestreden met gewilde
ende te broken menich sweert
ende dorsteken menich peert
daer af uythinghen de darmen
daer laghen handen voeten armen
menich man wert daer gewont
die nimmermeer en wert ghesont
binnen desen dair ic af spreke
dat die strijt dus vreseleke
duerde ende even swaer
quamen die voetelieden naer
van grimbergen sonder sparen
wel bescaert in twe scaren
maer doe si den strijt alsoe
groot sagen braken si toe
hair twee scaren ende maecten ene
ende sloegen in alle gemeene
overhoop op de viande
met haer staven menigerhande
die waren swaer ende groot
sy sloeghen menigen man ter doot
die onder hem gevaren quam
van dander side als ic vernam
quam t voetvolc al te hant
ghemenelic van brabant
hen geleide in goeden trouwen
een hiet heer jan van haspegouwen
wel was hi gewapent toten teen
van boven den hoofde al in een
was van sable sijn tornekeel
van selveren daer in een duve geheel
die gecroneert was van goude
dese edel ridder boude
was der voetlieden ruwaert
ende quam met hem te stride waert
van eppinghem heer paridaen
sag hem ten stride wert comen saen
hi was leitsman des sijt vroet
van ere scare daer te voet
waren in vijf dusent man
platen of halsberch an
van den hoofde ten voeten toe
wel gewapent daer met quam doe
in dander scare in dat doen
van beyghem die baroen
vijf dusent volcs haddi of mere
diese wederstoeden met groter ere
die voetlieden oec van dander side
oec versach van der side
her paridaen voirt anne
van haspegouwe her janne
die sere street met sire partie
doen liet lopen de here vrie
sijn ors dat hi sloech met sporen
te hem wert oec heeften vercoren
mijn heer jan haestelic weder
hy quam van enen berge neder
dander reet opwaert uter dellen
dus quamen de vrome stercke gesellen
elck met enen stercken schachte
ende elc stac den anderen met crachte
op de bokelere van den scilden
die si jegen de steken hilden
dat die speren in splinteren braken
ende mense verre hoirde craken
ende daer elc neven den anderen leet
onderhorten si hem gereet
dat si na waren gevallen
doch onthielden si hem met allen
ende keerden hem beide omme doe
haer sweerden trocken si uten scoe
ende ginghen elc op den anderen slaen
soe vreselike sonder waen
dat t vier uten helmen spranc
doch wert omtrent hem dat bedranc
soo groot dat si werden ghescheiden
doen quam ghereden sonder beiden
van beyghem daertoe die here
met sinen maighen die sere
vrome waren gewapent wel
selve was hy in dat nijtspel
wel ghewapent totten teen
syne schilt ende sijn baniere was een
van lasuere verstaet dit
daer in van selvere een cruce wit
hi sat op een ors snel
dat hi selve dede loopen wel
scilt om hals spere in hant
op enen ridder es hi gerant
die van namen was geboren
soe seere geraicte hine voiren
dat hi ne metten steke dien hi stac
viel ende den hals ontwee brac
t spere brac hi vinc ten sweerde
grimbergen riep hi lude ende herde
strijt vromelijck ghy heren
die vianden sijn by mire eren
alle versaecht ende verveert
daer wert menich man vermeert
sere vertoernt van den woerden
ende togen toe alse dat hoirden
op de andere vreseleke
daer wert menich slach ende steke
gegheven ende sere gestreden
daer wert menich man overreden
die voetlieden vochten sere
sy dronghen toe in lanc soe mere
in den strijt vastelike naer
met haren colven sterc ende swaer
doden si peert ende man
ende aldair si quamen an
sine spaerden nederen no hoghen
doe die scaren dus aentoghen
waren van beiden siden
sach men daer vreseliken striden
daer was geruchte ende groot gescal
beide op berch ende in t dal
men blies de trompen ende basinen
ende hoornen met groter pinen
niemant en spaerde den anderen daer
in den strijt dat es waer
dien de voetlieden dorbraken
sy onderslogen hem ende staken
met nide groot in beiden siden
daer quam gereden tien tiden
in den stride ridderlijc
van oijenbrugge her heynric
by her arnoude den vader sijn
op een ors goet ende fijn
gewapent utermaten wale
beide met ysere ende met stale
syne scilt was scone dat wel wet
van goude en van cinople met
van vj stuken wel gesneden
met enen rande van rijclicheden
getandeert van roder kelen
hy was gesceden sonder helen
van her wouter den here
van grimbergen dien hi sere
was bevolen te houden daer
in den strijt die was swaer
sijn ors noopte hi met sporen recht
t spere in sijn hant gerecht
ende stac enen vromen knape
op sinen scilt ocht ware een rape
heeft hine gecloven in stucken twee
t spere scoet voort dat hem dede wee
dore sijn herte ere elle lanc
doen viel hi doot in dat bedranc
daer brac in twee sijn stercke scacht
t sweert trac hi met grooter cracht
dat hem ane die syde hinc
nu hoort hier wonderlike dinc
daer hi t sweert voert ane
op hief om mede te slane
quam een gescutte dair gevlogen
ende geraectene onghelogen
jeghen die hant met snelle druust
dat hem t sweert viel uyt de vuust
ende scoet van hem een roede verre
dies hi toornich wert ende erre
hine wiste wat te doen
doen nickte neder die baroen
ende nam op derde enen scacht
ende horte voort met groter cracht
met sporen sijn ors groot ende sterc
het saghen comen in dat perc
jeghen hem mijn heer jan van aa
met sporen sloechi hem na
sijn ors goet ende snel
gewapent was hi herde wel
van kelen met een sautoer daerin
van selvere meer noch min
spere in hant dus quamen sy
beide te gader die heren vry
ende staken met gewilde
elc anderen op den scilde
dat sise alle beide doorstaken
ende mense verre horde craken
hare speren braken als riet
oic quamen si te gader ic liege u niet
onder hem beiden metten siden
dat si jockeerden in t overliden
t vel rifeleerde hem van den bene
doe keerden hem die ridders rene
ende her heinric heeft verheven
een trinsoen dat hem was bleven
ende sloech heer janne van aa op t hoeft
dat hi liggen bleef verdooft
in onmacht op t gereide sijn
ende heer heinric die ridder fijn
es te hant aen hem gevaren
ende nam hem t sweert sonder sparen
daer hi met te striden plach
doen horte hi voert in dat bedrach
daer hi die persse sach aldermeest
soe helpe my die heilige geest
dat hy metten selven brande
sere voer striden op de viande
dien hi dair voer te gemoete
hi sloech hem af handen ende voete
ende quetste wat hem tevoren quam
doen voer hi houde als ic vernam
by mijn heer wouter berthoude
die sere street met ghewoude
als een here van groter cracht
groote moort haddi gewracht
cort es becomen hier na
van der dolingen heer jan van aa
tierst dat hi was becomen
ende sijn magen dat vernomen
hadden quamen si sonder sparen
hem alle te hulpe gevaren
ende gaven hem al ongespaert
met te striden een ander swaert
dair hi mede doe voer striden
ende sijn maghen by sire siden
doen quam gevaren hierna
des heren sone van breda
wel gewapent tier ure
sijn tornekeel sijn covertuere
was van kelen en dair in fijn
drie sautoren van selverijn
met enen rande van goude
ghedanteert also hi woude
van den selven was sijn scilt
sijn goede sweert dat hi hilt
in sijn hant ende sloech met sporen
enen ridder heeft hi verkoren
ende hiet her jan van hannuut
dien dach haddi al uut ende uut
wale gestreden dat seg ic u
heer jan van breda heeften nu
geraict op sijn beckeneel
dat onlanghe bleef geheel
t sweert esser sonder genaden
toten tanden dore gewaden
daer t menich man sach toe
enen anderen sloechi doe
dat hem van den buycke vlooch t hoot
doen wert daer den strijt groot
omtrent hem ende groot bedranc
menich wert daer van wonden cranc
dat hi ter erden sanc neder
men vacht daer voirt weder
in beiden siden ende met eren
maer van grimbergen die heren
vochten boven maten wel
nochtan waren si in dat nijtspel
sere vermoeit ende verladen
maer daer stont hem in staden
hare voetvolc die dair waren
ende doorbraken hem die scaren
met crachte sijt seker des
daer quam gevaren na sijn getes
die here van breda ende dair mee
met hem sire sonen twe
oec quam daer gevaren ane
die grave diederic van viane
ende menich baroen die tien tide
daer comen was in den stride
die grave van loen in waren dinghen
ende die heren van edingen
ende van hoerne die here met
ende menich man ongelet
die wel in striden dueren mochte
daer was in den stride groot geruchte
in beiden siden van den lieden
ic mochte u niet bedieden
den jammer die gesciede aldair
men mach over hondert jaer
tellen wel ende spreken dair ave
van der thomen her willem die borchgrave
quam dair gereden
op een ors van stercken leden
wel gewapent sijn tornekeel
was van goude niet al geheel
maer van kelen ondersneden
gepareert van rijckelicheden
van selvere ende van lasuere
hi sat op een ors tier ure
dat hi sere in den strijt
lopen dede ende tier tijt
quam jegen hem gewapent wel
op een ors van leden snel
verdect met enen samite root
die here van yssche die al bloot
den scilt van goude voerde meer no min
met lelien van sable daerin
sijn ors noopte hi met sporen
ende stac den borchgrave voren
op den scilt dat hi spleet
ende doorrannen gereet
metten spere dat was stijf
maer hine hads niet in t lijf
ende her willem die borchgrave
stacken weder dat hi ave
van sinen orsse nedervel
heer willem nam dat ors snel
ende voeret in sijn behoude
hy gaf t daer hy t geven woude
daerna voer hi striden weder
menighen man sloechi neder
hi was vrome ende street sere
ende van yssche die here
wert weder gemonteert daer naer
op een ors groot ende swaer
dat hem een sijn neve brachte
dors horte hi voort met crachte
daer hi sach de porsse meest
ghereden quam in dat oreest
een hiet heer segher van der molen
op een ors swerter vele dan colen
met sine wapenen overtoghen
swert was sijn scilt ongheloghen
daer drie molenyseren inne
van silvere stonden als ic versinne
oec haddi in sijn hant een spere
daer hi mede reet in t heere
daer des heren sone van breda
mijn heer jan als ic versta
bi sinen vader sere street
ende stacken op den scilt ghereet
dat hine ontwee spleten dede
so dede hi die plate mede
ende hem t spere doer de borst ontscoet
doen viel hi op de erde doet
dat hi uten gereide seech
dies sijn vader groot seer gecreech
ende bleef liggen in onmacht
in t gereide eer hi sijn cracht
weder gewan een lange wile
men hadde gegaen een mile
ende als hi sijn cracht gewan
sprac hi soe edel man
stout ridder ende uytvercoren
wat heb ic heden verloren
ane u doot ridder fijn
wat sal seggen die moeder dijn
als hare die mare wert geseit
sy sal groote jammerheit
driven ende groten rouwe
also helpe my onse vrauwe
ic sal u wreken of bliven doot
hy sloech dors met sporen root
dat seerder liep dan een hinde
rechte henen met gheninde
daer hi her segheren houden sach
ende riep op hem wat hi mach
keert u omme verweert u lijf
ofte du best doot sonder blijf
want du hebs my drove gemaict
aen mijn kijnt wat helpt missaect
dat ghy doot hebt alhiere
doen keerde heer segher sciere
jegen den her van breda aldaer
elc hadde een scerp sweert vaer
in sijn hant dat goet was
heer seghere sijt seker das
sloech van breda den here
met sinen sweerde also sere
op den helm dat t lude clanc
ende dat t vier daer ute spranc
met groten glinsteren wet dat
maer die here geraecte bat
van breda dat seg ic u
ende sloechen op de scouderen nu
tusschen hals ende hooft
dat sweert was scerp des ghelooft
so dat hi hem dorsloech tier stede
dat been van den schoudere mede
oic dede hire sijn cracht toe
soe dat dat sweert scoet doe
recht tsire borst neder
ende dair hi trac sijn sweert weder
viel hi doet uten gereide
die here van breda doen seide
ic vergeve u die misdaet
van minen kinde dat verstaet
want ghijs hebt berouw ontfaen
hier met is hy ghekeert saen
rechte weder tot sinen lieden
die sere streden na mijn bedieden
jeghen die van brabant daer
ende doden menighen voorwaer
sine spaerden armen noch riken
daer quam gereden ridderliken
die here van hamme uyt vermandois
die met menighen francois
her arnoude alsic vernam
van grembergen te hulpe quam
hy was ghewapent eerlike
met wapenen alte ridderlike
hy droech den scilt meer noch min
van goude daer stonden in
van kelen drie manen diere
alselc was oic sijn baniere
ende sijn tornekeel berect
sijn ors was overdect
met samite daer hi op sat
ende liet lopen al den pat
door den strijt spere in hant
ende stac enen ridder faeljant
op den scilt ter slincker syde
dat hi viel neder in den stryde
maer hi quetste hem min no mere
doen reet voert van hamme die here
dor den strijt al wijchghiere
daer een here quam gereden schiere
van brabant een genoot
sijn baniere was al root
drie ruten van selvere daerinne
talewert staende als ic versinne
van ledenberghe hiet hi heer diderijc
sijn scilt sijn wapenroc was gelijc
sire baniere die ic seide u
oec sat hi op een ors nu
met sinen teekene overtoghen
in sijn hant haddi ongeloghen
een starc spere ende sloech met sporen
den here van hamme heefti vercoren
die hi voor hem sach houden daer
oec wert hy sijns wel ghewaer
en stierde op hem dors aldair
dus so quamen si voere waer
alle beide op die wile
rechte als twee vliegende pile
ende elc geraicte wel
den anderen in dat nijtspel
op de scilden die si dair hilden
weder si wilden ofte en wilden
daer si elc den anderen staken
horde men die scilden craken
ende vielen beide ter erden neder
maer cort si opscoten weder
en toghen die sweerden uten scoe
sy souden mallic anderen toe
hebben ghegaen maer dat benam
dat volc dat daer binnen tusschen quam
ende dadense monteren op haer orsse
doen quam gereden met porsse
die here van yterne snel
met syne baniere gewapent wel
met cinopre also hi woude
met eenen leuwe daerin van goude
sijn wapenroc sijn coverture
was al eens op die ure
oec was hi op een ors gheseten
dat hi sere hadde doen sweten
van pinen die hi hem hadde ghedaen
in sijn handen haddi bevaen
enen spere dat stijf ende grof was
ende liet lopen door dat gras
dors die groot was ende scone
banderside quam sonder hone
heer geeraert die here van zule
op een ors grijs als een ule
wel ghewapent toten teen
sijn scilt sijn wapenroc was al een
ende syne baniere die hi brachte
van claren selvere gewrochte
met drie pilaren van sable verheven
hi sach comen sonder sneven
den here van itterne uten strijt
ende sloech jegen hem tier tijt
sijn ors metten sporen van goude
oic liet die here van itterne houde
sijn ors te hemwert gaen
te gader quamen si vele saen
metten speren die sneden sere
ende van itterne die here
stac van zule her geraerde
op den scilt te middenwaerde
dat hi in twee cliven dede
plate ende wambais mede
ende stac hem in de side tier stonde
ene utermaten diepe wonde
die hem sere te bloeden began
ende van zule die vrome man
stacken weder met selken nide
dat hi viel neder in den stride
op die doode die daer laghen
maer hi spranc op sonder daghen
ende nam sijn ors metten tome
om op te sitten als ic gome
maer en mocht alsoo niet sijn
want van zule de here fijn
was hem comen al te by
ende sloeghen gheloves my
op den helm dat hi weder
anderwerf viel te neder
maer hi spranc weder op doe
ende trac t sweert uten scoe
hi werpt de scilt vor de borst
anderwerf quam sonder vorst
die here van zule ende waenden wale
ter neder slaen al te male
ende sijn wonde sijn ongevoech
wreken daer hi na hem sloech
es hem die here ontkeert
van itterne die wel geleert
was van dies men plaget in striden
ende daer hi neven hem soude liden
gegreep hine si u becant
om sijn middel al te hant
ende tracken so vreselike
dat canselgheerde dat ors rike
ende hi na was gevallen met
ende die here van zule dat wet
es op sijn voeten gesprongen
ende heeft t sweert uitgeswongen
ende den scilt getogen voirt
die here van itterne nu hoirt
es hem weder comen jeghen
ende heeft op hem met nide gesleghen
hi geraecten met geweelt
op den scilt daer hi deen heelt
hem of sloech metten sweerde
maer anders hi hem niet en deerde
ende van zule die here
hief t sweert met fellen keere
ende sloech van itterne den here boven
op den helm dat hine gecloven
heeft t sweert was sterc ende goet
soe dat hem in sijn hoeft woet
ende maecte hem eene wonde groot
daer dat rode bloet uyt goot
dat hem liep over sinen baerde
oic ware hi wel te dien vaerde
gevallen maer dat hi hem onthelt
met crachte ende met gewelt
hief hi t sweert ende verdroech
daer hi den here van zule met sloech
op den helm dat hine dede
ende de beckeneel spliten mede
ende ware hem die goede brand
niet gekeert in sijne hant
hi hadden seker doot gehadt
noch maecte hine van bloede nat
ende gaf hem in den scouder een wonde
dat hi nederviel ter selver stonde
daer haddine in den noot
sonder toeval geslegen doot
maer dat dair toe gereden quam
heer willem van wanghe die t benam
die des daeghes seere hadde ghestreden
ende menighen man overreden
ende dootghesleghen in dien daeghe
hy sach hoe lach sonder saeghe
die heere van zule op die eerde
ende boven hem stont met eenen sweerde
om doot te slaene van ytterne die heere
doen liet hy loopen by mijnder eere
synen ors op hem wat mochte
ende gheraeckten met coene ghedochte
op die plate in de slincke syde
ende maeckte hem een wonde te dyen tyde
recht onder den slyncken aerm
dat hy in t bloet viel al warm
dat daer op gras ghelevert stoet
maer hy spranck op metter spoet
ende heeft sijn sweert weder hernomen
oock riep hy ytterne hebbe ick vernomen
ende daernae grimberghen luyde ende seere
men en hoordes min no meere
in gheene syde dat segghe ick u
so vele hadde elck te doene nu
ende binnen desen dat dit was
es becommen saen nae das
die heere van zule doen ick u kinnen
ende nam sijn sweert in sijn hant binnen
ende tart den heere van ytterne ane
oock so voer aen hem toe als ick waene
de heere van wanghe heere willem
ende sloeghen seere op hem
beide van achtere ende van voren
maer hy weerde hem seere ter coren
teghen hen beyde te dier stat
hy haddese beyde doot ende ghemat
hadde hen nietmant ghestaen in staeden
maer hy was te seere verlaeden
ende sijn weeren en halp hem twint
nochtans sloech hy si u bekint
hem beyde menighe wonde in t lijf
doen hief oppe sijn sweert sonder blijf
heer willem van wanghe also warm
ende sloech hem af den slincken aerm
dat segghe ick u al sonder lieghen
dat hyne in t bloet dede wieghen
ende alsoo van ytterne die heere sach
synen arm af haddijs quaet verdrach
met alre sijnder cracht dat weerstaet
ende sloech heer willem hoe t gaet
op sijn hooft dat die baroen
nicken moeste op sijn aertsoen
t sweert heeft hy anderwerf gheheven
ende hem nog eenen slach ghegheven
daer hy hem oprechten soude
ende gheraeckten also houde
beneden den hoofde in den hals
dat hy hem afsloech als ende als
t hooft van den buycke herde verre
dat lichaem viel nedre sonder merre
ende es hem een deel naeder ghetreden
ende stack hem t sweert by waerheden
daer hy hem omme waende keeren
in den lichame by mijnder eeren
ende doorstack hem alsoo waerme
longer levere ende darme
so dat hem t sweert in t herte scoet
daer viel die heere van zule yterne doot
dat schade allen synen vrienden was
want hy was stout als ick las
ende een die vromste in den stryde
daer ane verloos vele in dien tyde
heere aernoult die heere van grimberghen
ende syne sonen van sijnder herberghen
eer de strijt daer eynde nam
ende die heere van zule als ick vernam
es tot synen oorsse ghegaen
daer hy op sat herde saen
ende es ghereden ten strydewart in
daer men street ick seker bin
herde seere met groot ghewelt
daer wordt doorhauwen menighen schilt
die ghemaeckt was van goude
doen quam ghereden met ghewoude
heer aernoult van oyenbrugghe
op een ors sterck ende vlugghe
wel ghewapent totten teen
ende schilt ende wapenrock was al een
van verwe ende van teekine
van goude ende van sinople fyne
van ses stucken wel ghemaeckt
met eenen rande wel gheraeckt
van keelen die daeromme ginck
doen sach hy een jonghelinck
voor hem houden met eene sperre
doen voer hy teghen met grooten gherre
ende track hem t spere uyt syne hant
ende sloech met spooren sy u becant
sijn ors dat dapper was ende goet
ende stack eenen in sijn ghemoet
die heer simoen hiet van lede
dat hy op derde viel ghereede
daer hy saen was opghesprongen
ende heer aernoult es voorts ghedrongen
metten orsse in den strijt
ende ontmoete te dyer tijt
den heere van zule heer geeraerde
ende stack hem alsoo harde
op den schilt dat hy spleet
ende t ysere door de plate leet
maer in t lijf en hadde hijs niet
ende metten stecke dien hy stiet
gaf dat ghereyde eenen crack
ende hy viel nedre ende brack
den hals ontwee op die eerde
t sperre brack hy ghinck ten sweerde
ende sloegher met den ghenen schiere
die daer brachte syne banniere
rechte op sijn hoot boven
dat hy in twee heeft ghecloven
rechte totten oeren toe
die ghene die viel doot doe
neven synen heere saen
met sijnder banniere sonder waen
ende bleef vertorden onder voet
ende heer aernoult sijt s vroet
es onder syne lieden ghereden mede
daer hy sotheyt groot aen dede
want sy bestondene in allen syden
maer hy weerde hem ten tyen tyde
herde seere met synen brande
ende sloeg hen af voeten ende handen
ende al dat hem te vooren quam
doen beeten daer als ick vernam
een deel lieden ter eerden nedre
om dien heere van zule weder
oppe te heffene van daer hy lach
mer het eerste dat men daer sach
dat hy sekerlijk was doot
maeckten sy den rouwe groot
ende claegdene seere sijt ghewes
doen saeten sy al op sijt seker des
ende voeren heer aernoult aene
ende begonsten op hem te slaene
in allen syden crachtelijcke
sy souden hebben ghedoot sekerlijcke
maer hy luyde riep grimberghen
het welcke verhoorde sonder berghen
mijnheere woultre berthout
ende sijn vaedere heer aernoult
insghelix sijn broedre heere geeraert
ende heer hendrick de ruddere waert
van oyenbrugghe die ruddere vry
sloegen al tsaemen met spooren seght men mi
daer sy grimberghen roepen hoorden
ick segghe dat sy die persse schoorden
met haeren sweerden daer sy quaemen
die andere vloen van hen tsaemen
als spreuwen voor die sperrewaer
doen worden sy aernoult ghewaer
van synen orsse gheworpen ave
hadden sy oock yet by st bave
ghebeit dandere haddene doot daer
want sy waeren hem al te swaer
ende en gaven hem gheene raste
doen sloeghen dandere met spooren vaste
elck sijn sweert hebbende in sijn hant
op die ghene sy u becant
die hem so seere ten halse reden
ende mijnheere aernoult in waerheden
van grimberghen sloegher eenen
dat syne vrienden moesten beweenen
want hy hem het hooft dede af vlieghen
ende heer wouter synen sone sonder lieghen
gheraeckte den anderen alsoo warm
dat hy hem afsloech synen rechten arm
ende heer geeraert synen broedre
sloech den derden sijt vroedere
dat hy viel op deerden doot
oock sloech hy eenen in den noot
mijnheere hendrick van oyenbrugghe
ende nam sijn ors goet ende vlugghe
ende voerde t daer synen vaedre stoet
want die vianden sijt des vroet
hadden doot ghesteken t sijn
ende seyde sit op vaedre mijn
want ghy hebbes seere van doene
doen sat op die ruddere coene
ende es met synen sone ghekeert
doen weert daer alsoo men my leert
seere ghevochten in beyde syden
daer weert menich man in lyden
overreden ende seere ghewont
doen quam daer ter selver stont
die grave van loon door den wijch
ende hadde herde grooten crijch
dat hem dandere weerden soe
ter hant vermaendi sijn volck doe
ende bat hem dat sy hem stonden by
doen dede hy keeren gheloves my
synen standaert onder hen
op dander syde ick seker ben
doe ran de heere van grimberghen daer teghen
met menighen coenen deghen
die al wel te dyen stryde hadden ghedaen
doen weert daer al sonder waen
ghevochten herde vreeselicke
ende menich bracht te lijcke
die des morghens ghesont was
men blies daer oock sijt seker das
groote hoornen ende businen
dat die berghen van grooter pinen
wederluyden ende die dale
oock quamen de heeren wet wale
op die twee heeren alle gaedre slaende
ende die strijt weert daer staende
daer menighe groote smerte ontfinck
doen hortte voort in waere dinck
eenen hiet godefried screyhaene
hy voerde den scilt ick waene
van keelen met eenen hoede wit
met dry merlen verstaet dit
van keelen in t hooft van silvere boven
hy reet op een ors men moestet loven
met syne wapenen wel verdeckt
op dander syde quam uyt ghereckt
heere godevaert die heere van elinghen
wel ghewapent in waren dinghen
met wapenen costelick ende schoone
hy voerde den schilt sonder hoene
van sable met dry sekelen daer in
van witten silvere meer no min
hy hadde eene sperre in sijn hant
ende liet loopen sy u becant
jeghene heere godevaert screyhaene
ende stack hem dat ick waene
op den schilt dat sperre brack
maer hy en dede hem geen onghemack
ende heere screyhane stacken wedre
voor die borst dat hy te nedre
herde bynae was ghevallen
maer onthielt hem met allen
dat hy niet en viel in waerheden
ende die heeren sijn overleden
ende reden ten strydewaert inne
doen quam daer ghereden als ick versinne
die heere van breda door die schaere
die de grave van namen brachte daere
al neder siende ter eerden waert
doen sach hy synen sone ter vaert
die gheheeten was heer jan
op deerde doot ligghen dan
al overloopen metten bloede
daer wiert hem so vreede te moede
dat hy verloos al sijn cracht
ende viel nedere in onmacht
van synen orsse op die eerde
daer hy lach die heere weerde
langhen tijt eer hy bequam
ende syne lieden als ick vernam
beeten op die eerde daernaer
ende hieven hem oppe voorwaer
den helm daden sy hem uyt doe
ende wayden hem die wynde toe
om dat vercoelen soude die heere
oock waeren sy alle bevaen met seere
ende maeckten alle grooten rouwe
doe bequam hy in goeder trouwe
ende sloech dooghen op syne liede
ende sprack tot hen als ick bediede
varen en uwen rouwe groot
ic en hebbe ghenen noot
van den live dat segh ic u
maer dat my qualet weet nu
dats om mijn kint dat ic scouwe
hier doot liggen des heb ic rouwe
ic sal t besterven endeleken
en si dat ict moghe wreken
op die ghene die t my hebben gedaen
dese strijt is my swaer vergaen
dus mach ic seggen herde wel
want ic hebbe in dit nijtspel
twee mine sonen heden verloren
vrome riddere ende uitvercoren
doen spraken sijn lieden here
getroost u van desen sere
u en hulpt gene droefheit
wildi wreken uwer kinder leit
so moeti selver herte maken
wy seggen u dat in waren spraken
met claghen wrectise nemmermeere
maer laet varen uwer herten sere
ende riden wi voert in den strijt
op onse vianden teser tijt
uwer kinder doot selen si becopen
die wy beriden of belopen
doen sprac die here van breda
soe laet ons hem riden na
men bracht hem cort na dat
sijn ors daer hi op sat
ende nam scilt ende spere
ende voer in den strijt met ghere
sijn ridders volgden hem al by
hier na ontmoete hy
enen ridder van brabant
die mijnheer heinric was genant
van haren hi hadde sekerlike
gestreden al te ridderlike
die here van breda geraicte dien
hine conste hem niet ontvlien
metten spere dat hi doorstac
sinen vasten scilt dat hi brac
ende sijn wapen also warme
levere longer ende darme
hi viel doot van den orsse neder
hi trac t spere na hem weder
ende reet enen anderen doot ter vaert
doen brac t spere ende hi trac t swaert
ende sloech slagen vreselike
ende sijn lieden diergelike
sloeghen menighen man ter eerden
sy wraken sere met hare sweerden
die doot van dien twee heren
van breda met groter eren
soe dede oic haer vader mede
het scheen wel te diere stede
dat hi verbolgen was ende gram
hierna gereden quam
mijnheer jacob van casteljoen
met sire banieren die menighen coen
riddere bracht gevaren
wel gewapent met sire scaren
op verdecte orsse fiere en snel
selve was hi gewapent wel
van den hoofde toten teen
sijn scilt ende baniere was een
ende sijn tornekeel ooc mit
van kelen met drie staken wit
ende blau ghevarieert scone
met enen hode al sonder hone
van goude ene meerle daer in
van sable meer noch min
in sijn hant haddi een scacht
ende liet lopen met groter cracht
sijn ors dat groot was ende sterc
bandersyde quam in dat perc
een baenroets een scone diet
die heer seger van parwijs hiet
op een ors dat met geswinde
seerder liep dan hert of hinde
sijn scilt ende sijn baniere
waren rykelic ende diere
van kelen meer noch min
van sable een vaesche daerin
hi hilt sijn spere ende sloech met sporen
ende heeft jacobe vercoren
van tsasteljoen ende hi hem weder
haer speren lieten sy sincken neder
ende quamen als twee vliegende pile
elc geraicte op die wile
andre op de stalijn platen
dat die scachten op die straten
in menighen stucken vielen daer
die joeste was sterc ende swaer
dat si na waren gevallen
doch onthielden si hem met allen
ende toghen die sweerden uter scheiden
sy voeren voert sonder beiden
daer die strijt was allermeest
doen quam ghevaren in den oreest
mijnheer arnout die here fijn
van craynhem metten maghen sijn
die des daigs op den viande
wel hadde gestreden metten brande
ende sijn lieden waren stout
wel gewapent menich fout
sy saten op orse rijckelic diere
het bracht gevoirt sijn baniere
een vrome man sier moyen sone
ooc haddi te bewaren scone
van brabant den standaert
die van sable was verclaert
met enen verheven leuw van goude
heer arnout sat als die boude
om al sijn lijf wale verdect
met wapene al overdect
was sijn ors met ere covertuere
van sinen wapenen te dier ure
helm in hoet spere in hant
den scilt voerde hi si u becant
van goude met eenen cruce daerin
van kelen meer noch min
ene craye in den quartier
van sable selc was sijn banier
ende sijn tornekeel oic mede
sijn ors dat hi lopen dede
vaste henen in den strijt
het sachen comen tier tijt
die here van monbasoen
een vrome baron ende coen
brachti te hulpe den grimberchsen heren
omtrent twee hondert die hem met eren
wel hilden onder sine vane
van goude van kele als ic wane
was si wale gewaerneert
wale gewapent ende gemonteert
was hi op een rikelijc peert
hi hadde een scerp snidende sweert
daer hi sere met hadde gestreden
hy sach comen by waerheden
den here van crayhem doe
ende hy stac t sweert in den scoe
doen greep hi enen scacht
ende sloech sijn ors met groter cracht
metten sporen te hem weert
bander side quam onverveert
die here van crayhem hem tegen
ende geraicte den vromen degen
op den scilt dat hi spleet
so dede die plate gereet
t spere voer dander syde uyt
maer niet haddijs in de huyt
sijn spere trac hi na hem doen
ende her thomas van monbasoen
doerstac hem metten spere weder
yser plate ende leder
dat seit die jeste die niet en loech
dat t spere scerp doer al vloech
maer maecte hem een wonde clene
in de side bi den bene
die hem sere bloeden began
ende heer thomas die vrome man
daer hi t spere na hem trac
bract en gaf enen groten crac
ende hi voer over in de porsse
sijn sweert trac hi ende metten orsse
heeft weder omme gekeert hem
ende mijn heer arnout van craynem
hadde noch geheel sijn spere
ende liet lopen met groten ghere
dors op den here van monbasoen
ende geraecte den baroen
op den scilt dat hine doorstac
maer op die plate dat sperre brack
ende dair hi neven hem liden soude
hief hi sijn sweert also houde
ende sloechen op den helm boven
dat hine byna hadde gecloven
doch ontscoet hi den slaghe swaer
ende mijn her thomas dat es waer
volghde hem over die liede slecht
daer waren si vergadert echt
en haddent gedaen die scaren
die daer tusschen quamen gevaren
soe dat si niet vergaderen mochten
daer wert gestreden ende gevochten
in beide siden anxtelike
ende menich bracht te like
die s morgens was gesont
dus waert die strijt ter selver stont
vaste duerende ende staende
aldair quam met sporen slaende
des heren sone her geraert
van breda wel bewaert
van wapenen op een ors snel
hy voerde den scilt wet wel
van kelen met drie sautoren wit
met enen palenstene verstaet dit
van lasoere daerin gaende goet
een spere hielt de ridder vroet
in sijn hant ende sloech met sporen
ende heeft enen dair vercoren
die van namen geboren was
den scilt sijt seker das
dorstac hi hem al te male
ende die plate oic also wale
dat hem t iser ten rugge uytquam
die ghene viel doot dies gram
sijn vrienden waren si u becant
ende her geraert liet uter hant
sijn spere doe nedervallen
ende trac t sweert uyt mit allen
ende sloech enen anderen saen
dat hi sonder enich waen
nederviel op de erde
ende bleef vertorden onder de peerde
doen ginc hi voert inriden
ende vreselike striden
onder die viande aldair
al vechtende quam hi hier naer
tot daer sijn vader met gewelt
onder sijn baniere helt
ende sijn broeder heinric
die sere streden sterckelic
ende menighen brachten ter mouden
neven hem voer hi doe houden
ende streden utermaten sere
dair vochten oic met groter ere
die van brabant sonder sparen
en doden menich moederbaren
ende vermincten metten brande
daer worden armen ende handen
afgeslagen herde vele
in den iseleken nijtspele
ende van grembergen die heren rijcke
vochten sere vreselike
waren si te voet of gereden
si vochten alle met willige leden
elc wilde sterven eer hy t velt
rumen moste met gewelt
men mocht daer sien striden sere
in beiden siden daer quam die here
van nile mijn heer godeswijn
ende een deel der maghen sijn
die hem hilden onder sine vane
van silvere wit als een swane
met enen leuwe rampant
van sable si u becant
sijn tornekeel sijn scilt
van silvere met gewilt
haddi des daghes gestreden
jegen hem quam gereden
mijn heer wouter berthout
hy hadde in sijn hant een hout
dair een yser sterc aen stac
heer woutere deet ongemac
dat hy sijn lieden quetsen sach
en sloech metten sporen wat hi mach
sijn ors te hemwaert
het sachen comen ongespaert
van nile mijn heer godefrijn
gerecht heeft hy t spere fijn
ende noopte dors metten sporen
op de plate stac hine voren
ende doorreetse in deen side
soe dat t spere brac tien tide
maer hine hadde geen quetsure
her wouter geraecten ter cure
op een side van sinen scilde
weder hi wilde ofte en wilde
hy moeste vallen op die erde
doch spranc hy op ende vinc ten swerde
ende heeft voort getoghen den scilt
op dander side met gewilt
trac her wouter t sweert uten scoe
ende woude hem varen toe
maer het benamen sijn maghe
die voren slaen grote slaghe
ende sijn ridders die by hem waren
sy maecten vele doder baren
dair si hilden in de bataelgie
dair was een sonder faelgie
van oyenbrugge her heinric
ende her symoen desgelic
her seghers sone van den male
her jan van den eeckhoute wet wale
her willem van hombeke
ende van imple her peter sekerleke
ende van scoudenbroeck her goswijn
her wouter van den damme een ridder fijn
ende her geraert van herlaer
ende die borchgrave dat es waer
van der thommen her willem
her heinric hoesken met hem
ende her jacob van beringhen
oec was met desen dinghen
van sijtvoert her bernaert
ende van cobbenbosch her aert
her willem tant ende her jan
van caelmont en menich man
die ic genoemen niet te desen
en can dees waren uytgelesen
stout ende van groter cracht
binnen desen dat men dus vacht
es van nile her godefrijn
op sijn ors geseten fijn
dair hy af was gevallen
ondancs her wouter ende hem allen
es hy gemonteert weder
daer es gevochten ende gestreden
ende anxtelijc sere gevochten
daer quam gevaren met coenen gedochten
van grimbergen her geraert
ende met hem twee ridders vermaert
welcken hy was in haer hoede
bevolen deen was als ic bevroede
mijn heer willem tant
ende dander sy u becant
van den damme mijn heere gautier
sy hadden alse ridderen fier
mijn heer wouteren hulpen striden
van grimbergen te dien tiden
maer sy waren van hem gesceiden
ende waren gevaren onder hem beiden
te haren meester her geraerde
die daer gevaren quam opte waerde
wel gewapent uytvercoren
sijn ors sloechi met sporen
ende stac alse donvervaerde
van den bossche her geraerde
die van brabant geboren was
dat hy doot viel in t gras
ende her willem tant stac enen
en hiet her gosen van ardennen
dat hem en holpen ghene wapijn
hine retene dore t herte sijn
ende hy viel doot neder aldair
her gautier hilt t sweert al baer
ende sloech als donvervaerde
van cockelberge her geraerde
die op den dach had wel gedaen
ende groten prijs ontfaen
soe dat hy had lof en ere
her gautier sloechene so sere
op den helm dat hy spleet
soe dede t beckeneel gereet
ende t sweert scoot toten oghen toe
doot viel hi neder doe
dat men te rechte mochte clagen
hy was vrome jonc van daghen
scone was hy van groter genint
ende van vrouwen sere gemint
doen voer hi bi sinen here houden
daer menich wert gevelt ter mouden
doen versaemden dese drie
want sere wies hare partie
sy hadden sweerden van goeden stale
daer sy menigen dat wet wale
vermincten ende quetsten met
ende namen lijf ende oic let
daer vochten sy met groter pinen
tot dat die sonne liet schinen
nochtan reet in den strijt ter stede
her gerart ende sijn broeder mede
her jan die men hiet screyhane
al eens wapen hadden sy ane
van kelen met drie meerlen daerin
met enen rande meer no min
van lasuere die dair ommeginc
mijn heer jan waerlike dinc
droech sinen rant getandeert
sy saten ooc beide ghemonteert
op orsse groot en uitvercoren
die sy lopen daden met sporen
dore den strijt met groter druust
elc hilt een spere in sijn vuyst
dat esschen was groot ende sterc
her geraert stac een in dat perc
dat hem geen wapen stont in staden
dat spere mocht in sijn lijf waden
dat daer t rode bloet uyt ran
enen anderen stac mijn heer jan
t spere dor den buuc ende hy viel neder
doen trocken si hoer sweerden weder
dapperlic uyt hare scheide
ende voeren striden alle beide
met haren sweerde vromelike
daer quam ghevaren ridderlike
mijn heer geraert van herlaer
op een ors wel ghewapent dair
hy voerde den scilt sonder helen
beide van goude ende van kelen
rijckelic ende goet van cuere
met enen kepere van lasuere
een starc spere haddi doen
van siden daer ane een confanoen
sijn ors dedi lopen over t velt
daer menich man lach in onghewelt
ende vertorden in den bloede
aldair quam met overmoede
her willem van pamele ghereden snel
op een ors ghewapent wel
dien hi dede lopen met toerne groot
al wit met drie ruten root
was tornekeel ende scilt
dien hi daer vore hem hilt
te her gerarde wert sonder beide
rinde hy over de heide
wat dors conste gherinnen
ende gheraicten beneden den kinnen
op den scilt aen dat canteel
al was hy te voren geheel
hy viel in stucken nu op t sant
oic brac t spere te hant
her willem van pamele stacken weder
dat hy nu was ghevallen ter neder
doch onthilt hem ende trac t sweert
dat hy lief hadde ende weert
ende sloecher her willem met
dat hy hem heeft den scilt ghesplet
maer t sweert ontscoet op de plate
doch tumelde dors op de strate
die slach was so vreselike groet
met haesten dat dors op scoet
ende her willem scoet ten swaerde
ende waende slaen her geraerde
op den helm sijt seker das
maer dors in lopen comen was
ende droechen hene dor den strijt
dies hadde her willem groten nijt
ende was tornich ende erre met
her gerart hadde hem dat wel wet
oic wel gerne omme ghekeert
maer dors daer hy op was ghemonteert
en conste hy wederhouden niet
ende als her gerart dat siet
voer hi vreselike striden
achter ende voir in allen siden
ende sloech dair enen metten sweerde
dat hem t hoet viel op de eerde
sijn sweert was van scerper sneden
in den strijt quam daer ghereden
die heer van marbeys mijn heer jan
op een ors dat sere ran
men voerde voer hem sine baniere
van selvere rikelijc ende diere
van kelen een vaesche daerin
drie meerlen meer no min
van kelen staende in t selver claer
sijn tornekeel dat es waer
was van den selven al ghelijc
bander syde so quam ridderlijk
ghewapent van roye her jacop
op een groot ors al den walop
al overtoghen met wapenen diere
voer hem voerde men sijn baniere
van selvere met enen leuw daerin
van cinopre meer noch min
ghesaeit met lelien guldijn
sijn wapenroc was fijn
van den selven al ghesneden
hy sach comen dair ghereden
van marbeys heer janne in t parc
op sijn ors groot ende starc
ende elc reet t andren weert
stoutelijc ende onverveert
met enen groten stercken schachte
die si staken met crachte
door die scilde op de platen
soe sere ende utermaten
dat si beide quamen ghevallen
op derde met orsse ende met allen
daer sy laghen een groot lanc stuc
sy hadden beide goet geluc
dat si den hals niet en braken
doen liet lopen utermaten
menich man sijn ors derwert
om op te helpen die heren weert
dierste dire toe gheslaghen
quam dair die heren laghen
was van grimbergen her arnout
ende met hem twee ridderen stout
deen was van den male her segherman
dander van caelmont mijnheer jan
ende menich ander stout ende coene
her arnout stac te dien doene
enen ridder her segherman hiet
dat hem en conste gehelpen niet
scilt noch plate stont hem in staden
dat spere en moest in sijn lijf waden
ende hi viel doot op deerde neder
dair na stac hi enen anderen weder
die hy reet door den lichame
dat hy stierf van den mesquame
ende van caelmont mijnheer jan
hadde t spere te broken voert an
hi vinc te sinen sweerde baer
ende sloech enen cnape aldaer
die van nyvele was geboren
dat hem t hooft met de oren
vore sijn voeten gevallen quam
doen quam daer gereden gram
van wyneghem mijnheer thomaes
als die en gheerde vrede noch pays
die heer willem hiet van massenhove
ende was voirwaer van groten love
mijnher thomas achtes clene
hy stacken in tusschen twe bene
besiden de borst tot in t herte
dat hi doot ter erden sterte
t spere brac ten sweerde hi vinc
dat hem ane die side hinc
ende sloech enen also warm
boven den scilde op den arm
dat hi hem vloech met allen af
hy reet voort meer dan den draf
ende heeft geslagen tier stond
mijnheer janne van caelmont
enen ridder stout ende fijn
op synen helm bruin stalijn
dat hire in maecte een scoere
maer het en ginc niet al doere
doch viel hy van den orsse neder
maer hy spranc scielijc op weder
ende verhief t sweert al baer
maer hem was comen al te nair
van den male her segherman
die hem met torne reet an
ende sloechene metten brande
op sinen helm al te hande
dat her thomaes die ridder weerde
neder viel op de eerde
ende daer hy weder opstaen waende
quam van caelmont her jan toegaende
met sinen sweerde in sijn vuust
en sloechene met grooten druust
op den helm al sulcken slach
dat hy en hoerde noch en sach
ende viel op de erde al plat
her jan hief hem na dat
die slippen op van den scote
ende stacken met torne grote
in den lichame metten sweerde
dat hi dair op de eerde
doen moeste sinen einde
hierenbinnen worden met geninde
die heren dair gemonteert weder
die dair voren te voet storten neder
sijn op haer orssen geseten beide
ende reden met grote vromicheide
in den strijt sonder sparen
daer als een deghen quam gevaren
mijnher gerart van liere
wel gewapent met wapene diere
op een ors dat ran wel sere
den scilt voerde hi min no mere
van cinopre al sonder helen
met een sconen hoede van kelen
neven hem quam een ridder van love
her paridaen van massenhove
die van rechte was sijn oem
wapen voerde hy des nempt goem
van cinopre van silvere wit
van vj stucken verstaet my dit
oic was hy gereden wel
dese twee ridderen stout ende snel
voerden ende hebben bewaert
van grimbergen den standaert
her gerart hy sach den strijt
groot ende vreeselijc tier tijt
ende duerende al even hert
hy reet op een ors swert
dat hem wel hadde geproeft
hy stac enen dat bedroeft
worden alle sine maghen
want sire om dreven claghe
hy stacken des nempt goem
recht boven den sadelboem
sijn wapen in den lancken
dat hire af moeste crancken
ende hy viel ter erden doot
enen anderen stac hi in dien noot
van massenhove her paridaen
dat hi hem het sweert dede gaen
al totter herten toe
noch sloech hi enen anderen doe
ten scouderen boven metten sweerde
dat sijn hooft viel jeghen de eerde
doen riep hi met coenen gedochte
grimbergen al dat hi mochte
dus ginc men dair in beiden siden
herde vreselike striden
menich man wert tier steden
gequetst ende overreden
ende vertorden in dat bloet
die nemmermeer op en stoet
die grimbergen gaderden alle
om den standaert groot ende smal
ende die van brabant diesghelijcke
gaderden daer oock alle ghelijcke
om den standairt dien dair hilt
die here van craynem met gewilt
deen trac den anderen ane
daer wert in menighen spane
menich starc scilt gehouwen
starc spere mocht men scouwen
gefriseert en al ontwee
daer was den menighen herde wee
daer wert te broken menich scacht
en menich viel dair in onmacht
van den wonden die hy ontfinc
daer en was niemant in den rinc
van herten so stout so coene
hine hadde meer dan genoech te doene
sere vochten die van brabant
ende doden menighen metter hant
sy waren fier ende stout
ende dorwapent menigfout
sy hadden sweerden die sere sneden
ende jegen hem so streden
die heren van grimbergen mordadelike
sy brachten menighen ten like
want het waren ridderen vrome
ende van menighen lande blome
van vromichede van ridderscape
menich man menich knape
uit henegouwe uit vermandoys
uit vrancrike uit artoys
uit vlaenderen uit hollant
uit gelre uit zeelant
uit menighen anderen lande met
die vrome waren by mire wet
ende die node wouden ghedoghen
dat yemant van voer haren oghen
varen soude ochte ontriden
sine souden allegader striden
dies was die vechte vele
te meerder in den nijtspele
dair wert verslagen menich man
dair doecht en vromicheit lach an
dair was angst ende grote vrese
dair wert gemaict menighe wese
ende menich vaderloos kynt
elc een spaerde anderen twint
noch niemant en woude anderen miden
daer worden in beiden siden
afgeslagen hande en armen
hoofden voeten och wach armen
wart daer geroepen menich werven
dair elc sinen vrient sach sterven
of dat hi sine gesonde verloes
daer wert menich peert hereloes
menich helm wert daer doorsleghen
ende gequetst menich deghen
ende doorsteken menich peert
daer quam al onverveert
van sampoele mijnheer willem
ende menich man mit hem
op een ors dat wale ginc
sijn baniere dats waerlike dinc
voerde voer hem een vrome serjant
ende was van kelen sy u becant
met drie staken scone ter coere
van selvere ende van lasuere
gevarieert oic was si boude
met enen hoede van goude
eene lelie van sable in t gout
sijn tornekeel met gewout
was van den selven gemaekt al
bander side quam dore een dal
van reves mijnheer godevaert
ghewapent als een ridder waert
op een groot ors overtoghen
met sinen teekene ongeloghen
dat scone was ende faitijs
hy droech sijn wapenen des sijt wijs
van selvere met eenen hoede root
sijn baniere schoon ende groot
was van den selven al ghemaict
die een sciltknape wel gheraict
vore hem daer gevoirt brachte
sijn ors noopte hy met crachte
ende gegreep enen stercken spere
het sachen comen met groten ghere
ende met al der macht dat hy conste
mijnher willem ende begonste
sijn sterc spere te sincken
elc stac anderen om vermincken
op de platen dor de scilden
dat de speren die sy hilden
fortseerden al in kleinen stucken
ende die heren moesten bucken
achterwaert op haer ghereide
maer si rechten weder op beide
ende hebben hair sweerden verheven
ende her godevaert heeft gegeven
her willemse selken slach
dat hi en hoirde noch en sach
ende wert al in dole doe
mettien quam daer gevaren toe
als een die niet en spaerde
heer willem van den bogaerde
sijn wapen was al van goude
ende van cynopre also hi woude
van vj stucken al geheel
met enen rijckeliken palesteel
een spere haddi als donvervaerde
ende stac daer mede her godevaerde
van reve op sijn borst
ende heeften so wel ontorst
dat hine ter erden nederreet
maer hy stont op ende vinc gereet
weder te sinen goeden orsse
daer hy op sat in de porsse
dies hem also ic u bediede
vele wel holpen sine liede
want dandre diere toe sijn comen
haddent hem gherne benomen
doch es hi vermonteert weder
die heren voeren op ende neder
van sempol die here waerde
ende her willem van den bogaerde
ende van reve her godevaert
dese heren onvervaert
sy worden dair gesceiden echt
want tusschen in t gevecht
quam menich man sonder wanc
daer was van swerden groot geclanc
ende op berch ende in dale
gestreden utermaten wale
mit torne ende mit groten nide
dair quam gereden in den stride
her paridaen van eppinghem
ende menich man met hem
gewapent wel sonder sparen
die alle sijn maghen waren
men bracht voer hem sijn baniere
gevoert rikelic ende diere
die van goude was gemaict
ende van cinopre gescaict
sijn tornekeel al te male
was van den selven wet wale
hy was stout ende fier
oic haddi te beleiden hier
van grimbergen die voetlieden
die van hem niet en schieden
sijn ors noopte hy met geninde
ende reet vore al sijn gesinde
ende stac enen in sijn gemoet
dat hine velde onder voet
die maech was herde naer
des heren van rotselaer
daer hy t selve sach toe
ende menich man die by hem doe
hilt onder sine baniere
die rikelijc was ende diere
selveren daerin van kelen
lelien drie sonder helen
sijn wapenroc sijn coverture
was van den selven parure
die over sijn ors was gheleit
hy sloech met sporen ghereit
doen hi sinen neve vallen sach
ende liet loopen wat hy mach
sijn ors op here paridane
die niet en vloe voort ane
reet hy hem weder in den scoet
die steken waren beide groot
die daer elc den anderen gaf
ende heer paridaen viel af
van den orsse op de eerde
maer hy spranc op ende vinc ten sweerde
ende tooch den scilt voort haestelic
oic trac sijn sweert her heinric
uter sceiden ende elc voer doe
den anderen met nide toe
her heinric van rotselair
heeft t sweert verheven dair
ende waende her paridane slaen
die hem heeft verhaest saen
ende sloechene eer sijt seker das
dat hy byna gebleven was
doe scoten hem die andere toe
ende trockene van den orsse doe
daer bleef hi staende te voet
stridende in haer gemoet
maer sy vinghene ongespaert
ende namen hem uterhant sijn swaert
ende en hadt sijn maechscap gedaen
dat dair toe quam gereden saen
sy hadden den here tien tiden
gevaen gevoirt uter striden
maer sy riepen in dier noot
rotselair met ere stemme groot
ende sijn op danderen gesleghen
die hem sere setten daer teghen
soe dede paridaen die here
maer der andre was vele mere
soe dat sine namen met crachte
ende men weder op dorse brachte
heer paridaen die ridder goet
street anxtelic te voet
op danderen dair al tenen
die erre ende tornich schenen
dies hi haren here hadde gevelt
sy sloegen op hem met gewelt
maer hy weerde hem vreeselike
ende sijn liede des gelike
stoeden hem by so wale aldair
dat sine hermonteerden voerwair
op t selve ors wet wel dat
dair her heinric op die stat
van rotselair was geseten
dair wairt van den heren vermeten
gestreden vreselike sere
her wouter berthout die here
ende van oyenbrugge her heinric
ende her symoen desgelijc
hadden te hoeden met gewoude
her wouteren van berthoude
die dair enen ridder cloofde
die meeste helicht van den hoofde
dat hi ter erden viel al doot
ende in der vianden conroot
dorstac enen anderen ridderlijc
van oyenbrugge her heinric
ende her simoen van den male
hadde enen spere scerp van stale
ende stac enen die hiet gontram
dat hem sijn plate niet en quam
te stade noch en bescoet
hine veldene ter erden doot
t sweert trac hi uter sceide
ende sloech enen anderen t sinen leide
ane sinen rechten arm
daerna sloech hi alsoo warm
enen anderen op t hooft ene wonde
daer toe quam ter selver stonde
die here van moroel mijn heer jan
op een swert ors dat sere ran
wel ghewapent totten teen
sijn wapenroc was al een
ende des ors covertuere mede
was van lasuere dats waerheide
lelien daerin van goude
gesait als t wesen soude
met enen halvene leuwe rampant
daer in gaende sy u becant
van den selven was sijn baniere
gemaict rikelijc ende diere
daer sijn lieden hilden met crachte
onder die hy te hulpe brachte
her arnout den helt rike
jegen die heren van lothrike
deses daghes hadden si seker sijt
hem wel geproeft in den strijt
van dander side wet dat wale
quam die here van leefdale
ende sijn maghen onder sijn vane
die van goude was als ic wane
met twe roosen daerin van kelen
met enen quartier sonder helen
van kelen met dat seg ic u
sijn ander wapen versta nu
was sine baniere al gelijc
hi sach comen ridderlijc
den here van moroel gevaren
ten stride waert sonder sparen
hi hadde hem een littel verposeert
jegen hem quam gemonteert
die here van leefdale met ghere
in sijn hant haddi enen spere
ende liet dors lopen ongespaert
ten here van moroel waert
hem volgden sijn maghen gemeine
dus pongeerden die heren reine
elc hadde den anderen vercoren
ende sloegen de orsse met sporen
hare speren lieten sy sincken
ende elc stac anderen om vermincken
met selken nide si staken
op de scilde dat men craken
haer speren hoirde een roepmael verre
maer eer si braken sonder merre
leden si dore halsberge ende platen
ende maicten hem diepe gaten
ende wonden groot in haer lijf
so datten t bloet sonder blijf
toten voeten nederliep
daer en cochte noch en riep
niet een twint gheen van beiden
nochtan bleven si in haer gereiden
stille ende onbedacht
liggen in onmacht
sine wisten wat hem gesciede
daer quamen toe hare beider lieden
ende holpen de heren te samen
dat si alle beide bequamen
men verbant hem tier stonden
al te gader hare wonden
doen keerden si ten stride weder
daer menich lach ter erden neder
die gedaen hadde sijn inde
daer quam gereden met geninde
mijn her jan van campenhout
wel dorwapent menichfout
met wapenen die hem wel stoeden
sijn baniere na mijn vermoeden
bracht men gemaict voir hem dair
van cynopre dat es waer
met enen hoede van silvere wit
hy sat op een ors mit
dat swerter was dan een rave
dat liet hy vaste henen draven
daer hi den strijt sach aldermeest
het sachene comen ongevreest
die here van ercle daer hi hilt
verdect onder sinen scilt
ghewapent als een lantshere
den scilt voerdi min no mere
van silvere met vaeschen twee
van kelen min no mee
gecasseleert rikelijc fijn
selc was die baniere sijn
en t ierst dat hi janne sach
nam hi een spere sonder verdrach
ende rende te hemwaert met nide
ende geraicten in sijn side
op de plate die hi dorstac
ende t spere gaf enen groten crac
het brac in menighen stuc
dat wel was sijn geluc
anders ware hi bleven doot
doch haddi een wonde niet te groot
dies haddi groot ongedout
mijn her jan van campenhout
geraecten also weder
dat hi viel ter erden neder
over sijn voete spranc hi ter vaert
ende gegreep sijn goede paert
dat men te rechte mocht loven
ende spranc in den sadel boven
die rikelic was te sien an
ende van campenhout mijn her jan
keerde hem wederomme doe
ende trac sijn sweert uter scoe
die here van ercle es op hem comen
die oic heeft sijn sweert genomen
ende sloechen opten helm boven
datter die splinteren uit vlogen
ende dors is voorwaert ghesprongen
soe dat elc anderen weirt gedronghen
metten volcke dat dair tusschen quam
men sach dair comen als ic vernam
den grave van loen die te wensche
hadde gestreden menich mensche
was gecomen die met eren
streden jegen die grimberchse heren
die grave van loen stac enen
die verre van by postele henen
geboren was enen ridder boude
die van her wouter berthoude
herde sere was gemint
die grave sloechen met genint
ten scouderen boven metten sweerde
dat hem t hoet vloech boven de eerde
daertoe quamen sonder sparen
twee vrome ridderen gevaren
van grimbergen als ic verstae
die desen riddere bestonden nae
deen was her segerman van den male
dander her simoen wet wale
sijn sone dien hy hadde weert
elkerlijc sat op een peert
wel verdect met enen samite
haer wapenroc seit die vite
wel van cynopre gemaelgeert
met enen hode gecasseljeert
maer sijn sone droech sonder smette
in t hoet van selvere een molette
elc hadde in sijn hant een spere
ende lieten lopen met ghere
op des graven volc van loen
her segher stac sonder hoen
eenen cnape hiet geraert
dat hi ter erden viel ter vaert
ende sijn sone her symoen
stac op den grave van loen
dat hy ghevallen was by naer
maer die grave onthielt hem daer
ende heeft getogen t sweert
op her symoen dat hy veert
ende gaf hem sonder verdrach
op den helm selc enen slach
dat hi rumede sijn gereide
maer hi rechte hem sonder beiden
een groot stuc viel ter eerde
die grave hadde hem als donverveerde
geloont weder harde saen
en had t her seger gedaen
die dair toe quam gereden
ende den twist van hem tier stede
met heercracht heeft benomen
doen wert daer van menighen vromen
man gestreden harde sere
menich knape menich here
wert dair gequetst ende gewont
menich orsse daer stont
over de knoeselen in dat bloet
oec liep daer menich ors goet
sonder here achter velde
daer men lettelgoet op telde
daer en was blode noch coene
hine hadde genoech te doene
ane hem selven dat was wair
soe groot soe fel soe swaer
was al dore doen die strijt
die dore ende dore al den tijt
was duerende ende al even suer
elc was anderen swaer gebuer
al selcken anxt was daer
daer toe quam slaende sonder vaer
her philips van wavere sciere
ende menich man onder sijn baniere
die van selvere was meer no min
drie baren van sable daerin
sijn tornekeel was rijckelijc
ende sijn baniere al gelijc
maer van bloede waest bestoven
ende van onderen ende van boven
met sinen wapenen was berect
sine ors ende wel overdect
sijn sweert haddi getogen daer
ende sloech in den stride dats waer
enen stouten vromen man
ende hiet van hombeke jan
oic bestont hi der maegscape na
dien geraicte hi als ic versta
in den hals metten sweerde
dat hem sijn hoet viel op deerde
den buc horte hi neder met gewout
daer toe sach mijn heer arnout
van hombeke dat men versloech
sinen maech hi t sweert verdroech
want hine lief hadde ende trouwen
ende swoer bi onser vrouwen
hi souden wreken of bliven doot
hi sat op een ors bloet root
met sinen wapenen overtogen
neven hem hilden ongelogen
sine neven vier gewapent wel
daer af die twee dat wet wel
ridderen waren dander twee knapen
sijn banier was gescapen
wit met ere vaeschen van kelen
gefreteleert sonder helen
van goude al te rickelicke
sijn tornekeel was gelike
doutste droech als t wel scheen
van sinen sonen een palesteen
van lasoere dander een rant
dese waren twee ridderen genant
dander twee wapen laet ic varen
die doen noch twee knapen waren
elc hadde in sijn hand een spere
ende lieten lopen met grote ghere
dorsse ten here van waveren waert
die se comen sach ongespairt
ende es tegen hen gerant
met een spere in sijn hant
wat sijn ors gelopen mochte
weldichlike met tornen gedochte
ende mijn her arnout van hombeke
gaf her philips enen steke
op sinen scilt dat hy spleet
ende hine hem van den halse reet
die here van wavere stacken op sijn borst
ende heeften met sijn spere getorst
dat hine van den orsse reet neder
maer over sijn voeten spranc hy weder
ende hi trac sijn sweert na t gone
ende her arnouts jonxste sone
her heinric sloech toe wat hy mach
doen hi sinen vader vallen sach
ende sloech den here van wavere boven
op den helm dat hine gecloven
heeft maer anders en heeft hi geen dere
ende philips van wavere de here
hief op sijn sweert willichlike
ende sloech van hombeke heer heinrike
dat hem twint en bleef gheheel
helm hooft noch beckeneel
t sweert toten oghen nederscoot
ende hy viel neder doot
daer t her arnout toesach sijn vader
ende sijn broeder allegader
die s droeve waren ende hadden toren
ende sloegen dorsse metten sporen
mijn her jan de oudste broeder
woude verwreken sijt des vroeder
sinen broeder die lach doot
ende gaf enen steke groot
her philipse so onsochte
eer hijs hem gehoeden mochte
dat hy viel ter erden saen
ende daer hi op soude staen
quam her arnout van hombeke
ende gaf hem enen slach vreseleke
in den hals metten swerde
dat hi strukelde jegen derde
anderwerf heeft t sweert verheven
ende hem enen slach ghegheven
recht op den helm vore
dat dair t sweert scoet dore
recht totten tanden inne
so dat wederscoot ter kinne
daer viel hi ter erden doot
dat schade was ende jammer groot
want hi was vroom ende goet
ende her arnout die here vroet
es ghegaen te sinen orsse
ende sat op in die porsse
es hy geslegen ende met strijt
sijn kinderen volgden hem tiere tijt
die hem noode afgaen souden
her philips viel doot in de moude
van waveren die here rike
men ginc daer striden vreselike
daer quam gewapent van allen leden
sere ridderlijc gereden
van bueren mijn heer coenraet
ende neven hem dat verstaet
her bernaert van isselsteyne
met twee banieren quamen si beide
ende quamen te hulpe houde
van grimbergen her arnoude
jeghen den heere van brabant
met menigen stouten wigant
dies des dages willichlike
hadden gestreden ende vromelike
onder de twee banieren voirwaer
die de heren brachten daer
die here van bueren voerde hiere
scilt wapenroc ende baniere
van kelen verstaet wel dit
met ere vaeschen van selvere wit
deen in dander gecasseleert
her bernaert als men my leert
die here van isselsteyne
voerde den scilt van goude reine
met ere vaesche van lasoere
gescaectafelt met vier sautoere
wit ende roet ende rikelike diere
al sulcke was sine baniere
dese heren saten beide op twee orsse
diese sdaeghs uit menich porsse
gedragen hadden te dien stride
sy hadden beide te dien tide
geselschap te gadere gesworen
ende om leet noch om toren
malcanderen af te gane
maer met trouwen by te stane
dus hilt elc by anderen daer
ende hadden des daghes voirwaer
menich hart strijt begonnen
dat sy met eren groot verwonnen
dair menich in verloes sijn lijf
sy saghen comen gewapent stijf
jegen haer weder her goswine
onder sijn baniere fyne
in bellonc gaende goet ter cuere
beide van goude ende van lasuere
met enen rande daeromme van kelen
sijn tornekeel was sonder helen
van den selven ende sijn ors goet
was verdect des sijt vroet
met enen groenen singlatoene
een spere hilt die ridder coene
in sijn hant ende heeft versien
comende die twee heren met dien
door den strijt dringende sere
doen liet lopen sijn ors die here
rechte te hem beide waert
het sachen comen her bernaert
ende sloech jegen hem met sporen
men mochte die erde doven horen
daer sy quamen die twee heren
dore die scilden staken si hoer speren
soe dat si braken op de platen
ende die orsse dair si op saten
stonden ghebogen over haer hamen
haer swerden togen si te samen
ende gingen elc anderen slaen
daer toe quamen gereden saen
haer lieden die hem volgden na
van beiden siden als ic versta
bestreet elc anderen te dier uren
ende mijn her coenraet van bueren
voer in den strijt sijt seker das
ende stac enen ridder die neve was
heer gosewijns van wedergrate
dor den scilt ende dor den plate
daer t yser van den spere voer dore
ende in den lichame selcken score
maecte ende een wonde so groot
dat hi viel ter erden doot
ende metten steke dat spere brac
mijn heer coenraert sijn sweert trac
ende voer her goswijn toe
die jeghen heer bernaerde doe
van yselsteyne street dien here
die hem ondersloegen sere
her coenraet voer hem bat naer
ende sloechen op den helm daer
die rikelijc ende groot was ter noot
dat daer t vier gereet uyt scoot
ende her gosewijn sloech hem weder
den scilt doorhieu hy hem daer ter neder
een groot stuc viel daer op t velt
oic hadde hine bina gevelt
met enen slage dien hi hem gaf
doch onthilt hi hem dair af
soe dat hi bleef in t gereide
ende voer hem ane sonder beide
so dede met her bernaert
si sloegen op hem ter vaert
in allen siden crachtelike
maer hi weerde hem vreeselike
dat hem wel quaet was genaken
maer si verloedene in ware spraken
soe sere datti hadde moeten wiken
dies liet hi dors henen striken
en hadde gedaen een ridder wijs
mijn her willem van trasengijs
van brabant een baenroetse groot
dien sach houden in den noot
ende jegen twee baenroetsen striden
dien sere verladen te dien tiden
hadden ende sijn volc oic mede
hi ware doot bleven tier stede
maer die here van trasengijs
dede derwaert lopen des sijt wijs
sijn maechschap ende sijn baniere
die rikelic was ende diere
van lasuere ende van goude
in bellonc dwers also hi woude
wale gesneden te diere ure
selc was sijns ors covertuere
daer t mede was overdect
hi hilt in sijn hant gestrect
sinen scerpen snidenden brant
metten orsse quam hi gerant
sijn wapenroc was rikelijc diere
ende gelijc sire baniere
hi reet ten herewaert wat hi mach
ende gaf enen groten slach
den here van iselsteine op t hooft
dat hi al te na was verdooft
doch quam weder te hem die here vry
ende sloech weder dat seggic dy
van trasengijs dien vromen here
op den helm alsoe sere
dat hy een deel onteffent was
elc sloech op anderen sijt seker das
vreselike grote slaghe
her gosewijn was oic niet traghe
van wedergrate hy heeft oic saen
den here van bueren bestaen
dese vier heren streden tien tiden
elc op anderen met nide
sy ondersloeghen hem ende staken
dat hare scilden mochten craken
ende maicten tier selver stat
elc anderen van bloede nat
ende hadse haer volc niet gesceden
dat daer tusschen quam gereden
sy hadden elc anderen tier stat
doot ofte verminct gehadt
maer si scedense daer gemeen
ende drongense van een
daer worden in den stride saen
pratsen scone ende groot gedaen
ende daer gesciede in dat striden
scade groot in beider siden
nieman anders des vermeet
soe anxtelic als men street
en sach nieman noch selc gevecht
daer en was ridder noch knecht
hine street vromelijc met eren
ende holpen wel haren heren
van grimberghen die heren fijn
vochten sere in dat hustijn
dies si hadden wel te doene
want van brabant die baroene
hadden meerder hoop in haer scaren
dan der grimberchsen heren waren
nochtan dorbraken sise gereet
waest den brabanters lief of leet
binnen dat men daer dus vacht
so quam daer met groter cracht
van dongelbergen mijn heer jan
op een ors dat seere ran
met sinen wapenen overtoghen
den scilt voerde hy ongheloghen
van sable ende van silvere wit
wel gevaescht verstaet my dit
met enen leuwe rampant van goude
gekroent van kelen also hi woude
alsulc was sijn tornekeel
ende sijn banier al gheheel
daer sijn maghen hielden onder
hi hilt in sijn hant besonder
enen spere sterc ende stijf
ende liet lopen sonder blijf
op her gerarde van ophem
der hine houden sach vor hem
wel ghewapent totten voeten
hy hadde des daechs met felre groeten
gegroet menigen brabantsoen
sijn tornekeel was doen
al dorsteken ende dorhouwen
dat mer niene aen mocht scouwen
enich teken datter an hilt
van silvere voerdi den scilt
vijf ruten van kelen in bellonc
dus is gaende de ridder jonc
van dongelbergen tier steden
sachi te hemwert comen gereden
hi greep enen stercken scacht
ende horte dors met groter cracht
op den here van dongelberghe weder
die te hemwert rende gereder
dan een swaluwe soude vliegen
te gadere quamen si sonder liegen
metten orssen in de wile
rechte als twee vlieghende pile
ende geraicten met ghewilt
elc anderen dair op den scilt
dat sise alle beide dorstaken
en die platen in waren spraken
ende waest niet te broken die speren
die waren hem in den buuc geveren
daer na quamen si te samen
beiden met hoeden ende met lichamen
dat si t vel af jockierden
ende hem beide ter erden stierden
met haer sadelen tusschen haer been
want daer en was vergaert geen
so vast sine mosten breken
maer si sprongen op haesteleken
ende eer si getrokken haer sweerden
waren si weder op haer peerden
hermonteert rikelike
daer wert gestreden vreselike
van den twee heren dier by hilden
dat vlogen die spaenderen van den scilden
die in stucken worden gehouwen
men mochter in den strijt scouwen
meneghen vallen metten sweerde
eer die heren quamen te peerde
sinen viant daer hi op quam
van dongelberge die hem nam
sijn sweert ende sloech op her geraerde
ende geraecte den ridder waerde
recht op t beckeneel boven
dat hy t heeft in tween gecloven
ende t sweert scoet toten oghen toe
enen anderen hersloech hi doe
in den hals sonder merre
dat hem t hooft afvlooch verre
twee heeft hire doot in de vaert
daer t toesach mijn heer geraert
die t sere qualike verdroech
sijn ors hi mit sporen sloech
t sweert verdroech hi aldair
ende sloech her janne sonder vaer
van dongelberge tier selver stonde
op sijn scouweren een grote wonde
die hem sere bloeden began
ende van dongelberghe mijn here jan
heeft sijn sweert verheven
als hy die wonde heeft beseven
ende sloech van ophem her geraerde
op den helm met den swaerde
dat t goede sweert daer dore scoot
eene wonde anxtelike groot
heefti ontfaen van dien slaghe
dies droeve worden sine maghe
ende syne vrienden die by hem waren
met torne sijn si ingevaren
daer wort die strijt groot ende sterc
men sach daer menighen in dat perc
van sinen orsse vallen neder
die nemmermeer op rechte weder
dore bedranc van den orsse
men sach daer vallen in de porsse
menighen heerliken man
die ic genoemen niet en can
ic wane men noyt t eniger tiden
also anxtelic sach striden
wreken wouden op die vianden
hoofden benen voeten handen
sach men liggen daer in t bloet
sy hadden menighen riddre goet
daer in hare hulpe bracht
ende die genendeliken vacht
op des hertogen partie
sy hadden onderlinge hatie
scoenderen strijt dan si daer dreven
wert in boecken noyt bescreven
oic waen ic wel als ic bediede
dat noyt scoender daet gesciede
onder kersten volc te samen
dor den anxt van enighe blamen
daer t ontfane in den stride
so en wilde elc anderen van nide
die plaetse eene voet rumen
ach armen dat se hem versumen
so mosten dat was sonde groot
dat si elc anderen sloeghen doot
die edelste van kerstenhede
dat was sonde ende jammerhede
hadden si horen overmoet
willen werpen onder voet
ende gewroken gods ande
op saracenen op gods viande
ende daer broederlike gevochten
so waert recht dat wi se mochten
prisen dat si hadden mede
bloeme geweest van kerstenhede
maer hier toe en mocht niet comen
elc hadde anderen geerne genomen
goet ere ende oic lijf
aldus duerde desen kijf
tot dat die gods crachte
den dach verkeerde in den nachte
ende si nemmer en consten gesien
doen moest elc van anderen tien
ende varen in sire hoeden
men sach daer menighe moeden
riddere van den velde sceiden
maer die velden ende die weiden
bleven verschs van bloede root
daer die strijt starc ende groot
op hadde gheweest den langen dach
in beiden siden was groot beclach
om gewonden ende om doden
die daer waren in groter node
die heren van grimberghen daden
haer ghewonde wel begaden
sy hadden goede meesters dare
diere toe namen goede ware
sy aten sy droncken sy maeckten herte
sy hadden dalre meeste smerte
die metten jongen hertoghe waren
sine waren also niet ontvaren
maer datse sciet die donkere nacht
die van grimbergen hadden bedacht
te settene al jegen al
ende te proevene haer geval
dies wert men wel des dages geware
in des joncs hertoghen scare
die menighen man wel gheboren
in dien strijt hadden verloren
beide tors ende te voet
sy merckten wel ende waren vroet
dat si hare ere niet en consten gehouden
noch des strijts langher ghewouden
sine bejaegden hulpe mere
doen sprac her heinric die stoute here
die momboir was des hertoghen
ende die hem in dit orloghen
proefde wel ghetrouwelike
ruwaert was hi van den rike
ende leitsman der brabantsoene
ghy heren wy hebben wel te doene
dat ons niemant gave selcken raet
dat wy gevelden doverdaet
die van grimbergen die heren
met overmoede t onswert keren
ende die hem niet willen gematen
sy hebben so stercke ommesaten
ende selcke helpe vercregen
ons en diet geen were daer jeghen
wy bliven altoos in den toren
wanneer si den lesten horen
ten tinnen op hoer borch doen tuten
so sijn wy seker strijts hier buten
ende fellike van hem bestreden
als wy best wanen te sijn in vreden
end met gemake leven souden
doen sprac daer een hiet her bouden
van den torre was sijn toename
ghy heren waert u bequame
ic soude ons geven goeden raet
nadat ons ghescapen staet
sone mogen wy hulpe niet ontbaeren
my dunct goet dat men doe varen
enigen man die ontdecke
den grave van vlaenderen ende vertrecke
hoe dat met onsen jongen here steet
ic hope het sal hem wesen leet
dat van grimberghen die heren
sijn volc verslaen sijn lant strueren
om hulpe sal men hem bidden dan
die grave es so ghetrouwe man
licht hi wert also beraden
dat hy ons sal staen in staden
ende die van grimberghen helpen dwinghen
connen wy t hiertoe ghebringhen
soe wert gevelt hoer overmoet
ende onse joncheer blijft in sijn goet
ende wy met in groter ere
anders en moghen wy nemmermere
voleynden dat hier es begonnen
her bouden here wine souden connen
vinden ghenen beteren raet
sprac her heinric dat verstaet
want eer gesciede dat wonder
dat elc anderen brachten t onder
met striden in enigen kere
ons hulpe soude meerderen sere
ende want hier niemant es so goet
so hoesch van talen no so vroet
dese bootscap voere u
te doen hierom bid ic u nu
vriendelic als minen vrient
want ghi onsen joncheer ghedient
hebt met trouwe goet ende gave
dat ghy onsen bode toten grave
sijn wilt ende hem verclaren
hoe dat hier es gevaren
ende bidden hem dore genade
dat hy ons succors berade
also dat onse jonchere
blive in sijn goet in sijn ere
doe sprac van den torre her boudewijn
dit moet in gods name sijn
wildijt ghy heren dat ic t doe
so wil ic my gereiden toe
hy hiet gereiden na t gone
her woutere sinen sone
met hem te varen te hant
toten grave van vlaenderlant
ende twee sire neven ende knapen viere
die hem dairtoe gereiden sciere
dese geselscap goet ende fijn
voer ten grave boudewijn
den edelsten prince dien men vant
ende die vele metter hant
wrachte op die gods viande
want hi versloech metten brande
maloperze ende rodewine
twee ontsachelike sarasine
resen starc ende groot
die kerstenheyt in groter noot
dicke brachten ende verloeden
mijn her bouden met ootmoeden
van den torre groete den here
van vlaenderen utermaten sere
van des joncs hertogen wegen
dien menigen man was afgeslegen
ende noch lach in groten noot
want menigen swaren stoet
her grave doen hem de grimbergsche heren
sijn volc verslaen sy ende strueren
sijn lant met groter crachte
beide by daghe ende bij nachte
sy sijn van maghen also groot
ende hebben vergadert selc conroet
dat si van brabant den jonchere
niet en willen kennen voer overhere
noch oic en willen wiken
nu bid ic u door god den rike
onse jonchere ende sijn baroene
want ghijs wel macht hebt te doene
dat ghi hem wilt succors beraden
dat hy van den overdaden
die in brabant sijn geseten
wraec hebbe over die heren vermeten
van grimbergen mits uwer gewout
ende uwer hulperen menichfout
doen sprac van vlaenderen die grave
hier wil ic my bespreken ave
metten baroene van minen lande
dicke bejaegt een here scande
die sonder sire genoten raet
orloge of hoge dinc bestaet
hierna ontboet die grave fijn
voer hem die baroene sijn
t enen hemeliken rade
wat hy best hier met dade
doen berieden si hem tehande
ende seiden here het was scande
soudi t orloghe ane die ghene bestaen
die u niet en hebben mesdaen
hout u gebuere over u vrient
sine hadden arch an u verdient
by goeden gebueren sonder sorgen
heeft men dicke goeden morgen
maer ghy sout versoeken ere
of van brabant die jonchere
heer grave u man wil worden
so mochti met eren torden
in dit orlogen ende hem beraden
succors ende staen in staden
want ghi t dan sculdich waert te doene
bi den raet van sine baroene
ginc die grave voert aldair
ende ontdecte her bouden claer
van der torre die tot hem seide
her grave ic en can u geen sekerheide
van manscape gheloven nu
maer ghine selt niet belgen u
dat ic sonder eenich belof
hier af te doene rume u hof
gine selt in t erge niet verstaen
myne bootscap heb ic gedaen
niet verder wil ic overterden
dat onse joncheer u man soude werden
van brabant wet dat grave coene
dat u daer af belof te doene
een twint niet en was geladen my
marie die coninginne vry
moet van brabant den jonchere
sparen ende houden in sijn ere
want hem nu sere es ontsient
ter noot proeft men wel den vrient
her grave god houde u in eren
te minen jonchere wil ic keren
ende t sinen rade ende hem beconden
wat ic ane u heb bevonden
dus es her bouden weder comen
van torre ende heeft genomen
mijn her heinric met geninde
die momboire was van den kinde
voer een side leide hine te waren
met hem nam hi die riddaren
die leitsman waren in den raet
ende seide neghenen toeverlaet
en can ic aen den grave vinden
dat hy hem wille onderwinden
deser oirloghen sonder onse jonchere
en wille sijn man worden voirt mere
her heinric sprac doe
ghy heren ic rade wel hier toe
wy moeten volgen desen rade
ochte vallen in meerder scade
wy hebben al te felle gebuere
god mach beteren ons aventuere
al geloven wy dat nochtan
en mach onse jonchere niemants man
werden eer hy sy voljaert
sijn borge wordic onvervaert
als hy compt te sinen daghen
ende hy mach wapen dragen
wilt hy hy mach t gestade houden
of keren in een anderen vouden
dus droeghen die heren overeen
daer te varene onder hem tween
mijn her heinric ende her bouden
die borghe hier af wesen souden
ende die met desen selven rade
brabant holpen uter scade
so dat si t lant ende haer jonchere
hier met hilden doen in sijn ere
die heren sijn so verre comen
dat si den grave hebben vernomen
die van vlaenderen was here
die se ontfinc met groter ere
hy wiste wel wat si sochten
die bootscap die si brochten
ontdecken si hem te hant
mijn heer heinric sprac brabant
ende ons jonchere her grave coene
heeft uwer hulpe te doene
ghelijk als u seide here bouden
sal onse jonchere syne ere behouden
ende t lant van brabant sijn ontladen
so moetti ons staen in staden
want wy hebben sware omsaten
die hem niet willen gematen
noch over here min noch mere
van brabant kennen onsen jonchere
sy hebben met hem in hare side
die bloeme van ridderen in elken stride
dus soeken wy hulpe hier aen u
ende willen hem verborgen nu
onsen jonchere op ons lijf
u man te werden sonder blijf
t eerst dat hy verjaert sal wesen
sekerheit doen wy u van desen
by ridderscape ende by trouwen
vindijs niet waer doet afhouwen
mijn hooft ic ben de momber sijn
doen sprac die grave boudewijn
van vlaenderen die prince goet
ic segghe dat ghy als goet man doet
ende als ghetrouwe op dit beheet
sal u mijn hulpe wesen gereet
uwen jonchere wil ic nu te staden
staen ende brabant ontladen
van verdriete ende van verliese
oft ict late dat ic riese
nu wil ic u voirt gewaghen
van die op de borch laghen
van grimberghen wat si daden
ende wies sy waren beraden
tierst dat wort versien de dach
deden si sonder verdrach
blasen enen groten horen
sy waren gewapent wel te voren
ende daden hare poerten ontsluten
ende reden in t here daer buten
scilt om hals spere in hant
met menighen ridder achemant
gemonteert met stouten moede
dander waren op hoer hoede
die dair laghen op den velde
daer mocht men sien met ghewelde
die orssen nopen metten sporen
elc heeft sinen man vercoren
ende lieten haer glavien sincken
men sach daer steken ende vermincken
ende selcke horte so ontsoete
uten sadele dat hy de voete
opwaert keerde ende in dat gras
also lanc viel als hy was
oic sach men selliken geraken
soe felliken hem dochte craken
die ribben in den lichame sijn
menighen glavie bruin stalijn
sach men beverwen met bloede
dus hem die heren met overmoede
so vreselike onderhorten
men sach daer dan menighen storten
van den orsse bi ongewelt
die glavien vlogen over t velt
in cleinen stucken ende trinsoene
met overmoet als lioene
sach men die grimberchse heren
aldus op haer vianden keren
als die speren gebroken waren
trocken si al sonder sparen
hare sweerde uten scoe
en elckerlijc reet anderen toe
daer wert gestreden anxtelike
ende van slagen vreselike
gedient op die wijchstat
dus maecte elc anderen van bloede nat
end elkerlijc woude met gewelde
den prijs voeren van den velde
ocht op de stat bliven doot
daer was menich in groter noot
elc riep sijn teken en sinen cri
van grimberghen die heren vri
vochten daer met selken nide
dat die van in s hertogen side
erselen moesten eer die strijt
gestreden waer ter selver tijt
menich gereden man bleef er doot
ende der voetgangeren een conroot
daer men niet vele op en gist
in dat orloghe in desen twist
waren die brabanters geheel
alte seer in t achterdeel
want si die meeste scade namen
te haren tenten dat si quamen
in haer slote in haer behout
ende van grimbergen die heren stout
keerden weder ter borcht waert
stoutelic end onvervaert
ende waren luttel in sorgen dies
dat hem was so groot verlies
nakende ende so sware scaden
leeft menich man in overdaden
in hoverden in onmaten
maer wilt hi hem niet gematen
hine es so hoge no so rike
hine wort genedert sekerlike
van sire grote overdade
weder het vroech si of spade
grote overdaet noyt lange stont
nu wil ic u voirt maken cont
van her heinric die er in porre
hy ende her boudewijn van den torre
gekeert te haren lieden waert
die grave heeft hem ane de vaert
gelooft te senden vijf hondert platen
de beste die in vlaenderen saten
so dat si s anderdages by tide
haer viant souden bestaen met stride
ende van achter op hem comen
so dat si den strijt met vromen
liden souden ende vechten seghe
dus voeren dese twee heren weghe
die lettel wisten seker sijt
dat haer lieden selken strijt
en selken scade hadden leden
so langhe hebben si ghereden
dat si in hair here sijn comen
daer grote scade was genomen
want si vonden daer tiere stont
menighen man doot ende gewont
daer si an dreven rouwe groot
doch versaemden si haer conroot
ende troosten wel na haer behoeve
die om haer vrienden waren droeve
sy ontboden dat verstaet
haren heymelicken raet
ende vertelden hem dat belof
daer si wel seker waren of
dat hem die grave hadde ghedaen
van vlaenderen hier na wel saen
dede men t hem alle verclaren
die in hare hulpe waren
ende beval met groten ghere
hem alle die waren int here
dat si hem wapenen souden
want si des morgens striden wouden
ende maken des orloghs een einde
mijnheer heinric die seinde
om enen riddere hiet her pollaer
ende cosene tenen sovereine daer
oec maecten si leitsmanne
t volc te beleidene voirtanne
vijf of ses in hare partie
daer sach men menighen ridder vrie
gewapent ende geartseneert
ter orsse hoge gemonteert
die haren jonchere bystaen wouden
ende brabant in eren houden
ofte haer lijf daer vore waghen
die heren van grimbergen plaghen
haers ghemachs als si best mochten
want si hadden moede ghevochten
ende rusten heme te dier wile
tote voer den daghe een wile
doen blies die wachte een horen
die hy geblasen hadde dicke te voren
ende die heren sprongen rasch
van haren bedde in dat harnasch
die knapen sadelden hare paerden
hierenbinnen so verbaerde
die dach ende die heren spronghen
op haer orsse die sy met sporen dwonghen
elc nam een spere in sijn hant
menich ridder menich serjant
rumede dair met bliden sinne
die borch die daer weder inne
voirt ane nemmermeer en keerde
mijn heer aert die wel geleerde
van grimbergen die ridder vermaert
ende sijn sone her geraert
waren in dierste scare algader
dat was sone ende vader
die op tshertogen conroot
toonden manlichede groot
her paridaen van massenhoven
mochte men ooc te rechte loven
ende van oyenbrugge her heinric
die hem proefde ridderlic
so dede her wouter berthout
her willem van morsele een ridder stout
ende her geraert van der spleet
die ridder waert daer men street
want ridderlijc waren sine daden
oic help wreken met groter scade
her heinric donverveerde
die geheten was van weerde
ende her wouter van der heiden
oec reet mede sonder beiden
van scoudenbroec her heinric
die hem proefde riddelic
ende her willem van den hove
dese waren ridders van groten love
ooc hadden van grimbergen die heren
den menigen die hem met eren
om vrientscap dienden ende om scout
van berbelgen die here stout
was in haer hulpe comen dare
men maekte in haer scare
baenroetsen vier tien tide
eer dat men quam ten stride
van desen baenroetsen was een
also ons telt in t gemeen
dhistorie van wilen ere
van baron die stoute here
dien men heet van aspremont
die heer met van cleermont
van baufermont oic dat s ware sake
ende die borchgrave van montenake
dese viere bonden baniere
met dien van grimberghen hiere
voirt sijn gereden die heren
behendeliken ende met eren
tot dat si haer vianden saghen
die van prisse wel gescaert laghen
doen ginghen van grimberghen die heren
ridderen maken met groter eren
daer wert ridder in die vaert
van beyghem heer alaert
ende obbin sijn neve waert
ende van lembosch her godevaert
ende her aert van oyenbrugge
die jonge die ooc over rugge
menighen stac ende so sloech
dat hijs in vij daghen en loech
dus waert ridder also men vint
mijn her heinric van lint
ende her wouter ysenbaert
die stout was ende onvervaert
ende oic ene met hem
her adam die men hiet heusken
so dede her wouter van der thommen
al heb ic u dese t ere sommen
genoemt ic hebber lichte
vergeten in mijn ghedichte
die ridders namen dair ontfinghen
deus hoe mocht men dair sien springhen
orssen met wapenen overtoghen
daer die heren wel vermoghen
op saten in haer diere parementen
daer mocht men wonderlike achementen
sien van silver ende van goude
ende van lasuere also elc woude
hem selven daer bekenlic maken
daer sach men eerlijc blaken
ende wapenroc ende baniere
daer tekenen aen stonden menichtiere
aldus behagelike quamen
die van grimberghen te samen
beide tors ende te voet
den brabanters in t ghemoet
daer die baenroetsen tien stonden
in worden die baniere bonden
van kuyc van tornebosch van mercken
dus worden vele ridders onder hem
diere namen ic u niet en berghe
her wouter was een van hildenberghe
ende her wouter van pollair
dese ridderen worden dair
her reinere van baleer wet wale
ende gerart van dormale
her wouter met van risinghem
ende mijn her aert van wingen
her wouter van torre her gosewijn
van wange dese wouden ridders sijn
her adolf van harpen ende her willem
van nielle her wouter met hem
die men hiet van werfugijs
daer wert oic ridder des sijt wijs
van berlemont her geraert
ende her wouter die teser vaert
hem wel proefden van den standaert
ende her walraven geseit voirwaer
van der screyen wert ridder vorwaeren
soe dede her peter ooc van haren
ende twee sire broederen teser vaert
mijn her jan ende mijn her aert
daer wert oic ridder menich man
dien ic genoemen niet en can
in der brabanters partie
scoender volc en sach men nie
even vele dan daer was
vergadert op dat groene gras
alse die ridders ghemaict waren
ordonneerden sy haer scaren
in beide siden met stouten moede
mijn heer heinric die vroede
van brabant ende heer pollaer
troosten wel haer lieden daer
ende heer bouden van den torre
die van grimberghen waren in porre
ende sloegen haer orsse mettie sporen
daer hoerde men blasen menighen hoeren
ende trompen oic in elken side
daer die heren met groten nide
metten glavien vergaderen souden
men sach dus cort op de mouden
dorsse lopen deen tegen dander
ic wane dat noyt alexander
soe herden strijt en began
elc vercoes daer sinen man
mettien stercken glavien stijf
elc speelde daer om anders lijf
te nemen op dat hy mochte
daer was al te groot gerochte
men hoerde daer die scachte craken
daer hem de heren met onderstaken
op de scilde ende op de platen
dus moeste menich sijn leven laten
selc wert vertreden in den porsse
ende selc overreden met den orsse
selc was gesteken in der joesten
dat hi hem moeste des vals getroesten
maer eer hy op conste comen
so wert hem sijn leven ghenomen
van den voetvolcke sonder sparen
die ten stride comen waren
selc met bilen selc met staven
daer si slagen groot met gaven
op de brabanters partie
die lettel voetganghers jegen die
van grimberghen hadden daer
tierst dat die glavien claer
gebroken waren vonc men ten sweerde
menigen ridder van grooter weerde
hadden die grimberchsen bracht
die also vromelijc vacht
dat mer lange af mach tellen
die sweerden cloncken daer als bellen
beide op helmen ende op ventaljen
daer moesten erselen twee battaeljen
in dene was leitsman si u becant
mijn heer heinric van brabant
dander van den torre her bouden
die haer volc behoeden wouden
tote hem hulpe quame mere
nu hoirt van pollair den here
die drie baenrotsen bracht met hem
van kuyc van coudenborch van merckhem
met menigen ridder es waer
uyt brabant her willem van wespelaer
van hildenberghe heer walteer
ende her reinere van baleer
die here van diest van trasengijs
van hoerne van reve des sijt wijs
rotselaer heusdene wesemale
bierbeke marbais leefdale
van wavre van campenhout
so langhe reden dese heren stout
ende oic die here van dongelbergen
dat si den here van grimbergen
hebben doe die sonne ondergaen
doen riep mijn heer pollaer saen
slaet toe ghy heren hets gewonnen
wy hebben die rayen van der sonnen
daer voeren si steken ende slaen
maer si werden so ontfaen
in der grimberchser scaren
dat si wel worden ghewaren
dat heur wasdom cleine soude wesen
en es clerc die soude geleden
die morterie die sy wrochten
daer wert anxtelijc gevochten
daer woude elc sinen toorn wreken
menigen scilt sach men dorsteken
ende verslaen menichs helms rant
mijn her heinric van brabant
ende mijn her bouden van den torre
sijn elc ten stride waert in porre
doen si her pollair vechten sagen
voeren si dienen van groten slaghen
want si hadden in hare scare
menighen eerliken riddare
die hem die grave van vlaenderlant
ten anderen stride hadde ghesant
derre was wel twee honderd bleven
die avonturen wouden t leven
onder hem viij baenrotsen waerde
van gistelen van scoers van oudenaerde
van gavere van niele van masmine
van axele van rode die heren fine
ende die daer ridders name ontfinghen
mijn her wouter van risinghen
her gosen van wanghe ende van dormale
her geraert dese vochten wale
met her heinric van brabant
ende die stoute her willem tant
her aert van winge her adolf van harpen
hem sach men uten sadele werpen
menighen man met sulcken nide
dat hem die ribben in de side
moesten bughen ende craken
men sach daer moort met sweerden maken
mijn here wouter van den torre
daer was menighe trage gorre
ghemaect die men daer hoorde neyen
daer was her walraven van den screyen
ridderlike des sijt wijs
ende mijn her wouter van warfugijs
her peter van haren ridder waert
ende twee sire broeder her jan ende aert
proefden hem wale voor waer gheseit
ende mijn her jan van der condeit
vachte vromelijc ter selver stont
ende mijn her jan van berlemont
daer was ghestreden ridderlike
men sach daer dakeren heerlike
menighe baniere op den velde
die heren streden met gewelde
van grimbergen dat si u cont
sy hebben menigen gewont
ende doot geslagen metten sweerden
so wat hem die brabanters weerden
ende haer hulperen si moesten wiken
niet wel en begant geliken
mijn her heinrike van brabant
dat s graven hulpe van vlaenderlant
dus merde ende hem stont tontsiene
doch scaemden si hem te vliene
ende wederstonden die grimberchschen
daer sach men menighen keeren
uten sadele so gewont
dat hy sterf in corter stont
daer was die strijt sterc ende groot
ende menich man in grooten noot
beide te ors ende te voet
dus storte neder in dat bloet
selc die sinen inde nam
eer hi weder op gheclam
bleef hi vertorden ende versmacht
daer was groote moort ghewracht
binnen dien dat men daer
dus vocht metten sweerden baer
die ridders beverwden met bloede
so sijn comen met stouten moede
herde wale gewaerneert
op orsse hoge gemonteert
gereden uyt eren euselkine
die van den grave boudewine
te hulpe daer waren ghesant
den jongen kinde van brabant
dese hebben met behendicheden
die van grimbergen ommereden
dapperlike met haer conrote
ende ondergaen borcht en slote
dus sach men dakeren baniere viere
die rikelijc waren ende diere
van steenhuysen van maldeghem
van ekeloo van somerghem
ende daer onder die heren houden
als die dandre beleiden wouden
wantse die grave dair toe gecoren
hadde dus mocht men hooren
trompen blasen ende hoorne met
doen sloeghen die vlaminghen onghelet
dorssen met sporen sonder wincken
ende lieten hare glavien sincken
die ghebruneert waren claer
op die grimberchse die daer
ontstoeden menige sware steke
noyt sach men so vreseleke
ontmoet als si daer begonnen
die vlaminghen die doorronnen
metten glavien menigen man
die metter joesten die doot wan
want het waren al edele liede
ic wane noyt en gesciede
selc jammer als daer gevel
in beiden siden in dat nijtspel
daer viel menich onder voet
die nemmer meer levent op stoet
als dese joesten reden waren
wert daer getrocken sonder sparen
van den vleminghen menich sweert
vromelike ende onverveert
ginghen hen ter were keren
van grimberghen die heren
nochtans waren si alomme bestaen
elc ginc steken ende slaen
elc op anderen met groter cracht
ic wane noyt men so sere en vacht
alse van grimberghen mijn heer aert
ende sijn sone mijn heer geraert
so dede her wouter berthout
her willem tant die ridder stout
street dus ende mijn heer heinric
van oyenbrugge sekerlijc
ende sijn broeder mijn heer aert
dus vacht oic als een libaert
her paridaen van massenhoven
men mochte wel te rechte loven
den here van kepple uyt gelrelant
die vacht vromelike metter hant
die edel grave van vierson
coedsi harcourt tsasteljon
van bronchorst van ercle mede
ende menich andere die t wel dede
hoe soudic se u genoemen al
daer was geruchte groot sonder getal
ende van sweerden groot geclanc
daer deen teghen den anderen dranc
vlaminghen ende brabantsoenen
vochten daer alse lioenen
ende reden den grimberchsen ane
die so moede worden van slane
ende so verladen in dien stride
dat si moesten ten selven tide
eerselen in de persse groot
want men sloech voere hem doot
menich man van haren gesellen
k en mochte nieman vertellen
die mortorie die men daer wrachte
daer verloor dat edel gheslachte
mijn heer aert van oyenbrugghe
hy wert doot geslagen over rugghe
ende ghewont so vreeselijc
want hi hadde sinen sone heinrijc
gherne geholpen uter noot
die voer hem was geslagen doot
want hine woude hem niet opgeven
dus waer oic mijn her aert bleven
by sinen sone op t velt
maer het quam met groter gewelt
een convers horic lien
ende was sijn sone van bastaerdien
broeder henric was hi ghenant
met hem was comen gielijs brulant
ende aert van der wesenhaghen
die holpen hem sinen vader draghen
in den cloester uten stride
dies her arnout was onblide
tierst dat hy becomen was
want hi oic op den selven tijt in t gras
liever vele waer bleven doot
hi sprac ghi heren bloetheit groot
mach elkerlijc van my nu seggen
dor gode doet my nu leggen
weder daer ghy my yerst naemt
minen geslachte niet en betaemt
te vliene aldus lachterlijc
doen sprac broeder henrijc
vader wat wildy aengaen
ghine sout gesitten noch gestaen
so vele wonden sijn u ghegheven
onlanghe seldy mogen leven
des clagic gode onsen here
dat aldus met groten sere
die strijt einden sal noch heden
nu keere ic weder daer si streden
van grimberghen die heren groot
die menighen slach ende stoot
van den vlaminghen daer ontfingen
eer si daer in hant ginghen
moesten daer menighe die doot ontfaen
als her arnout heeft verstaen
van oyenbrugghe die jonghe man
dat hy gesien niet en can
in den strijt sinen goeden vader
ende sijn vrienden verslegen algader
ende her heinric was bleven doot
sijn broeder doen dreef hi groot
mesbaer ende serichede
met rouwen groot sprac hi ter stede
o wy wats jammer zal hier gescien
nu eerst mogen wy ontsien
dat ons vader dicke seide
dat vinden wy ter waerheide
nu mogen wy verstaen overwaer
dat doude hout vast is ende waer
noyt wouden wire ons houden ane
mijn broeder heinric ende her screyhane
riepen op ons altoos ende seyden
dat die van brabant niet verbeiden
strijts en souden te ghere tijt
dat schijnt qualic in desen tijt
waren si hier bleven dood allene
dat was cleine scade oft ghene
wat duvele hebben si ons gheweten
met tornen moede es hi gesmeten
aldair in sire vianden scare
aldus men sach die swerde bare
geverwen met roden bloede
ach lasen dat die ridderen goede
ghenen peys en lieten maken
ende elc anderen dair doerstaken
ende versloegen metten swerden
met overmoet ende met hoverden
dat was scade ende jammer groet
die groene beemden werden root
ende die velden met haren bloede
daer op streden die ridderen goede
met crachte ende met gewelt
want elc woude behouden t velt
en danderen enen voet niet rumen
dus sach men onder voeten tumen
in beiden siden menighen man
die aldaer die doot ghewan
elc maecte anderen strijts sat
eer si wouden die wijchstat
rumen of laten haer striden
daer bleven die besten in beiden siden
onder doot ende gevaen
en had die hulpe niet gedaen
die den jonchere van brabant
was gesant uut vlaenderlant
die grimberchsen hadden tien tiden
sege gevochten in den stride
die nu sere bleven beswaert
want van grimberghen mijn her aert
was in den stride so sere ghewont
dat hi meer en wert gesont
hy gaf hem op daerne toe dreef
de noot want voere hem bleef
mijn heer gerart sijn sone verslegen
godt moet sire sielen plegen
die daer bleven in den strijt
daer bleef doot ter selver tijt
die here van keppele uyt gelderlant
ende van yselsteine die wigant
soe dede die grave van virson
heer cort van montbason
bronchorst ercle cochi
van satilion dese heren vri
van scoudenbroec van barbelghem
dese bleven alle doot met hem
her wouter berthout bleef ghevaen
ende van massenhove her paridaen
ende her willem van den hove
ende menich ridder van love
ende knapen bleven daer ghevaen
ende versleghen na mijn verstaen
ic conste u niet genoemen al
daer was geruchte groot gescal
ende in den strijt groot ingerande
daer die grimberchsen in den hande
gaen moesten dor den noot
want sere gemint was haer conroet
men vincse daer by vier by viven
ic mocht u qualic bescriven
al die daer doot bleven of gevaen
al mochten si t ondergaen
ende van den stride den segen verliesen
men sach daer bander side kiesen
menigen eerliken man die doot
in der vlamingen conroot
ende in der brabanters scare
van vlaenderen bleef aldaere
van gavere doot die edel here
ende menich ridder die met sere
beclaget ende beweent waren
daer bleef in der vlamingen scaren
menich ridder doot ende serjant
daer die grave van vlaenderlant
namaels rouwe groot om dreef
uut brabant dat dair menigen bleef
dat wist men wel aen hare scaren
die al te sere gemindert waren
dair bleven doot die heren fier
die ic u sal noemen hier
van diest rotselaer wesemale
bierbeke marbais leefdale
van hoesdene van trasengijs
van hoorne van reves die prijs
hadden dicke verwonnen groot
oic bleven dair die heren doot
van dongelberghe van campenhout
ende van wavere die here stout
van hildeberghe heer waltier
en her reniere van den balier
her willem hiet van wespellaer
ende menich ander bleef daer
die ic u hier niet en noeme
van ridderscape die bloeme
bleef dair in beiden siden doot geslegen
haer alder sielen moet god plegen
die daer ten stride comen waren
ach lasen nu siet men luttel baren
die wapen dragen der grimberchse heren
die met so rikelijcker eren
den hertoghe pijnden te wederstane
elc mach hier teken nemen ane
dat overdaet noyt lange en stont
dat si dus ghescilt sijn in den gront
die wilen also machtich waren
men siet haer teken luttel baren
of haer wapene imant dragen
ic wane dat men in desen dagen
niet en vint boven drie of viere
die wapenroc of baniere
van den edelen geslachte vueren
mogen wy dies onlanghe dueren
in onsen staet en eerlijcheden
so moghen wy die broosheyden
onser menschede wel ontsien
dese heren consten niet ontvlien
haers sterfdachs no ontlopen
sine moestent int inde becopen
ende der naturen scout vergelden
o ghy here die in ghewelden
regneert ende in mogentheden
ende in dese werelt rijcheden
hebt ontfaen hier om peins
want ghy betalen sult den theins
ende rekeninge selt moeten doen
van alle dat gy hebt gheploen
god neme ons alle in t beste
van grimberghen borch ende veste
was den hertoge opghegheven
van brabant die een droeve leven
leide ende rouwe hadde so groot
dies daer so menich was bleven doot
dat hy swoer in dieren eede
verginct te lieve of te lede
hy soude den borch in corter stont
slechten doen tot in den gront
so dat daer stoc noch steen
aen bliven en soude alst wel scheen
namaels doen si waert te broken
ende eer nemmermeer besproken
soendinc hier af soude wesen
so soude men tote alle desen
beloven ende oic vaste houden
dat sise nemmermeer en souden
hierna betemmeren te ghenen daghen
die heren die ghevanghen laghen
sende men daer si seker waren
soe dat si niet en mochten ontvaren
sonder orlof des hertogen
ende der gheender die vermoghen
raet tier tijt in brabant waren
men geboot al sonder sparen
dat elc sijn vriende soeken soude
ende doen graven in de moude
na dien dat hi hadde verdient
ende die dus waren sonder vrient
op den velde bleven doot
die hiet men ende gheboot
van tshertogen wege te doen ter erden
ende oic elken na sinen weerden
also wel vianden als vriende
den vlemingen dat men diende
met trouwe al te samen
die hem dair te hulpe quamen
maer t meeste deel bleef verslegen
die andre ginc men wel plegen
ende festeerde met groter feeste
beide minste ende meeste
dede die hertoghe gichten met eren
ende deedse blidelike van daer keren
men gaf hem wapen cleder peerde
ende elken na sine weerde
dus bleven si tshertogen hove
daer men hem wel te love
acht dagen diende duere
tote dat si wel ter cuere
van moetheiden wel gerust waren
doen namen si orlof want si varen
in vlaenderen wouden te haren here
dien men hem hiet groeten sere
van tshertogen weghen van brabant
ende dat sy hem daden becant
wanneer hi sire hulpe gheert
dat hi des si onverveert
hy sal hem helpen ende beraden
succoers ende staen in staden
gelijc hy hem dede overwaer
dus reden die vlaminghen van daer
soe verre voort toten stonden
dat si den grave hebben vonden
den grave haren here
diese blidelijc ende met ere
ontfaen heeft verstaet mijn tale
blide was hi wet dat wale
dat si dair alle niet en bleven
ende drove om diere verloren t leven
hy sprac lieve vrienden mijn
hoe macht hier toe comen sijn
dat ic dese scade hebbe ontfaen
doen daden si den grave verstaen
die moort die de heren wrochten
van grimberghen noyt en vochten
lieden so ongelijc in stride
noch met also grooten nide
also si daden want haer conroet
was daer byna al bleven doot
een deel wasser ooc gevanghen
jammerlijc es die strijt verganghen
van brabant die jonchere
ende sijn raet dancken u sere
dat gy hem sendet u baroene
sy selen u hebdijs te doene
ridderen knapen senden mede
in uwer hulpe telcker stede
ende also vriendelike bystaen
als ghy hem here hebt gedaen
ende bid u dat ghy hem niet en spaert
al was die grave beswaert
om sijn lieden hy moest vergeten
nu hoirt wat ic u doe weten
van her arnoude van oyenbrugge
die door side ende door rugghe
soe vele steken ontfinc ende slaghen
dat hy en leefde maer xij daghen
na dien dat die strijt was leden
men deden ter erden met weerdicheden
in t clooster van religione
daerne sijn bastaert sone
die convers in hadde gebracht
die des dages met een stave vacht
in den strijt met williger hant
tot dat hy synen vader vant
dies hy groten rouwe dreef
ende in der vancnesse also bleef
her aert van grimberghen doot
van wonden ende van rouwe groot
dat sijn gheslachte van groter macht
ende hy dus tonder waren bracht
drie weken na dat ic t veynde
leefde hy nadat de strijt nam eynde
doen golt hy der naturen schout
ach dat her wouter berthout
vallen moeste in die scade
ende in des hertoghen ghenade
bliven moeste met gevaen
ende van massenhove her paridaen
ende mijn her willem van den hove
ende menich ridder groot van love
ende knapen van coenen daden
quamen den hertoghe te ghenaden
die in den clooster waren ontsprongen
men mochte her arnout den jongen
van oyenbrugge den ridder stout
driven sien groot ongewout
ende sijn handen sien slaen te gader
beide om broeder ende om vader
ende om sijn maghe die hy daer verloes
maer die daer grote smerte coes
ende wonder wrachte metter hant
dat was mijn her willem tant
die in den strijt vocht als een deghen
hem worden sijn benen afgheslegen
nochtans vochti over sijn knien
ende leefde langhen tijt nadien
dat daer die strijt einde nam
daer menich by groot scade nam
also ghi wel hebt verstaen
mijn her wouter lach ghevaen
berthout so dat hem verwies
doen bad hi vriendelike dies
den rade van brabant gemeene
dat si hem holpen groot ende cleine
ane den hertoghen den jongen man
om te comene van dan
hi woude hem van deser dinc
sinen broeder den jongelinc
over hem te gisele laten
in dien dat men sire straten
woude laten varen ende oirloven
ende her paridaen van massenhove
men bat hier omme so lange so sere
van brabant den jongen here
dat mens oirlof dair gewan
ende sende om den jonghen man
sinen broeder met ghewout
die xij jaer wel was out
ende over hem te ghisele quam
daerna dede als ic vernam
her wouter berthout gereiden
hi versette lant bosch ende weiden
dies hi doe gebroeken mochte
ende ontleende ende vercochte
als om te varen over zee
want het dede sijnre herte wee
als hy peinsde om sijn geslachte
die genedert waren van machte
dies en woude hy wats gesciet
langer in t lant bliven niet
ende voer met her paridane
van massenhove om prijs te ontfane
met anderen heren van groter weerden
die oec sere een zeevaert gheerden
daer si streden op gods vianden
ende waren dair een stuc uten lande
eer si in brabant weder quamen
daer si haesteliken vernamen
dat her wouter berthouts broeder
beide van vader ende van moeder
in de gevancnesse was bliven doot
dies her wouter hadde rouwe groot
ende voir over zee doe weder
ende en keerde van danen noyt seder
want hy sijn leven moesten laten
voor die stat van damiaten
daer menich kersten bleef te pande
maer het quam weder binnen lande
her paridaen van massenhove
die men te rechte mochte loven
want hy was getrouwe ende goet
hier binnen des sijt vroet
was die hertoge tsinen dagen
comen ende hoorde ghewaghen
dat die grave begeerde voortan
van vlaenderen dat hy sijn man
worde alsoo ic voren seide
hy sprac by mire kerstenheide
hieraf sal onghehouden sijn
van den torre her boudewijn
ende her heinric van brabant
totten grave van vlaenderlant
wil ic nu riden sit op ghy heren
die my geholpen hebt in eren
die willic van scade van mesweynde
behoeden tot minen eynde
haer trouwe haer sekerhede
die sy vore my setten mede
die wil ic quuiten ende comens ave
dus voir de hertoghe toten grave
die sire comst was wel blide
ende maecte groot etentide
den jongen hertoge festeerdi wale
ende sijn geselscap al te male
na den etene sprac met eren
die hertoge voir den heren
en wetti niet her grave nu
waeromme dat ic ben comen tot u
neen ic her hertoghe sonder waen
maer segget my ende doet verstaen
soe seg ic u her grave fijn
mits uwer hulpen so es mijn
orloge comen t enen ende
hets waer mijn boden die ic u sende
aen u si lieten haer sekerhede
ende haer trouwe te pande mede
dat ic u man worden soude
alse ic quame in mire oude
ende ic wapen mochte dragen
nu ben ic comen te minen daghen
ende wilse quiten sy sijn t wel waert
nempt hire mijn scerpe swaert
slaet af mijn hooft nemt mijn leven
al evelen moet es u vergeven
daer toe sal t comen nochtan
eer dat ic worden sal u man
doen sprac die grave wel gheboren
dat en late god niet willecoren
doen sprac van brabant die baroen
en wildy des niet doen
so keer ic my in uwer genade
ende gaet met uwen genoten te rade
ende wat sy u wisen ende raden mede
dat wil ic grave houden gestede
also dede die grave goet
met sinen genoten die waren vroet
beraet hi hem in heimelicheiden
die tot hem spraken ende seiden
her grave wine connen niet gesien
dat men noyt sach gescien
hertogen worden graven man
maer om dbelof dat u nochtan
gedaen was so dunct ons goet
dat elc anderen seker doet
met live met goede bi te stane
ende om genen noot af te gane
ende scelt quite al dander belof
hier met keerden die heren of
van den rade ende sijn comen
daer si den hertoghe hebben vernomen
die grave vertrac al clair
den raet van sinen genoten dair
dat den hertoghe wel bequam
sekerheit dat men daer nam
dat dit niet achter soude bliven
elc dede danderen charteren scriven
die de heren seghelden beide
om haer trouwe haer sekerheide
vaste te houden ende haer belof
maer lasen seder heeft mer of
lettel gehouden ochte niet
ende oic niet lanc dat si verdriet
mallic anderen by valschen rade
gedaen hebben ende groete scade
nochtans haer privilegien spreken
dat nemmermeer en souden steken
haer nacomelingen deen jegen dander
maer giericheit maect des een wander
hedendages ende brect al of
vorwaerde segelinghe ende ghelof
dies moet ontfermen onsen here
dat giericheit aldus sere
regneert ic keere daer ic t liet
die hertoghe nam orlof ende sciet
van den grave van vlaenderlant
ende keerde weder in brabant
al tot loven in die stede
daer hy ghereetscap maken dede
jegen de comste van vrederike
den keyser van almaenschen rike
die om andere sake negheene
in t lant quam dan allene
peis te maken ende soene
jegen den jongen hertoge coene
ende den oire dat was bleven
na her wouter berthouts leven
daer was die keyser met grote waerde
van den jongen hertoge godevaerde
wel ontfaen sijt seker das
ic segge u dat dit die achterste was
hertoghe die godevaert hiet
die dorloghe ende t verdriet
van grimbergen bracht ten eynde
ic segge u wel dat men seynde
by s keysers rade ende sine baroene
die hier af een vaste soene
maecten eer si schieden van ginder
om her wouter berthouts kinder
sende men doe des sijt vroet
twee jongelinghen die sint worden vroet
op hem beiden heb ic vernomen
was t heerscap van grimbergen comen
ende by hem dat s loghen gheen
was eerst t heerscap gedeelt in tween
die keyser ende sijn baroene
vernamen aen den hertoghe coene
hoe hy den peys woude laten maken
doen begeerde hy voor allen saken
dat men die borch slechten dade
van grimberghen daer grote scade
hem van was comen ende den sinen
want sire dicke om waren comen in pinen
al noch es die berch daer bleven
daer die borch op stont verheven
die om t soendinc wert te broken
oic heeft die hertoge ondersproken
dat mense voert in ghenen kere
betimmeren en soude nemmermere
dat geloofden die broederen beide
ende gavens dair af sekerheide
den hertoge godevaerde van brabant
voert moesten sy al te hant
manscap doen ende worden sijn man
beloven moesten sy voirtan
gestaden te houden die woort
die de hertoghe soude segghen voort
ende wie daer jegen iet gaen woude
dat hi sijn viant worden soude
die hertoghe sprac keyser here
ic begeerde voirt mere
dat die jonxste behoude van tween
die heerstede ende sijn leen
sal doutste van hem ontfaen
ic wise den jonxste t heerscap aen
ende man te worden den heren
ende voirt sonder wederkeren
in t lant van grimberghen dese steden
bliven aldus eest noch heden
dese ere ende dit voordeel
hevet de joncste broeder geheel
om dies her wouter berthout sciet
uten prisoene daer hy in liet
te ghisele sinen jongen broeder
sijns vaders kint ende sire moeder
die in gevancnesse sterf
dus quamt dat her gerart verwerf
van grimbergen t heerscap hoghe
omdat hem wijsde die hertoghe
ende sijn broeder verstaet dit liet
die oic her wouter berthout hiet
ontfinc sijn goet van hem te lene
noch seecht men selc stont in t gemene
als een sijn sake niet mach verwerven
mach ics niet hebben so moet ics derven
also her wouter berthout mede
der herscappien van grimbergen dede
doen hiet hem die hertoghe bieden
weder si hare maiseniedelieden
liever volgden in t heerscap haer
soe elder dair hi geseten waer
sy seiden doe den hertoge dat si
vele liever hadden dat hi
volgde sinen maiseniemannen
in haer heerscap ende si danne
den haren weder in brabant
ic segge u dat hem elc verbant
vorwerden te houden ende ghelof
ende eer die keyser rumedet hof
dede hy elc anderen charteren maken
ende beseghelen van allen saken
die ic u hebbe vertelt al claer
hierna sceit die keyser van daer
ende elc voer ten sinen weder
daer was gevelt dorloghe te neder
dat begonnen was voirwaer
als men screef ons heren jaer
elf hondert xl ende twee
by godevaerts tide min no mee
die de derde was also ic t vinde
die oorloge duerde eert ten inde
comen conste stuer ende swaer
wel omtrent xvij jaer
dat elc op anderen roofde ende pande
lieden versloech ende huysen verbrande
elc brac op anderen sonder hone
ene borch rikelijc ende scone
deen hiet nettelaer by vilvoorden
die dheren van grimbergen stoerden
daer noch goet litteeken af es bleven
want daer leecht noch een berch verheven
daer die eerlijc borch op stont
dander borch is u wel cont
hoese die hertoge dede
breken eer si versoenden mede
want hy dorloghe ten eynde brachte
nu bid god die ons gewrachte
ende marien siner moeder
die alder bedroefder es stierroeder
ende troostersse die sijn in elenden
dat sy sijn siele van meswenden
hude ende brenge ter glorien
die gemaect heeft dese historien
ende te dichten begonste
want eer hise voleynden conste
brachten god van live ter doot
dat sinen vrienden was scade groot
want hi was in allen manieren
hovesch minder ende goedertieren
veertien hondert verse omtrent
ontbleven hem diese volent
ende volbracht heeft ende bescreven
god gestercken in enen goeden leven
so dat hi ten lesten stonden
vonden worde buten sonden
ende den ghenen verleene mede
die dese geste maken dede
beschriven ende oic dichten
dat hem god verleene in gichten
geluc ere sonder meswende
soe dat hi na sijns levens ende
besitten moete t ryke hierboven
daer die ingelen gode loven
ende hem allen die t hebben ghehoirt
ende noch selen lesen voirt
die late god selc leven leiden
dat si van hem niet moeten sceiden
ten lesten als hy sal toonen
sijn vonnisse ende elken loonen
na sijn verdienste al geheel
daer nieman hebben sal voordeel
clein noch groot arm noch rike
god late ons in dit aertrike
so leven sonder meswende
dat wy dat leven sonder ende
besitten moeten nae dit lijf
segt amen man kint ende wijf
