besich wi hebben al gelaten
ende sijn di gevolget in caritaten
want die werelt es overlidende
ende al dat es overtidende
dat heeft i endde dat verstaet
daeromme so eest wel mijn raet
dat tengenen volgen al
die nemmermeer geliden en sal
van der werelt die begherte
gheeft den mensche mere derte
dan sine substancie wel vermach
daeromme soutu nacht ende dach
dine herten daeraf laten sinken
ende om die ontfermecheit gods dinken
want wat een met gewoenten doet
dats hem licht in den moet
die dienstman es oec wel na tgone
wel wert van sinen loene
mer die den loen over sine gewerke
gheeft es ongehoert als ict merke
alle ledege wive mede
nemen loen in elke stede
du geves hare loen mer du
ontfincs geenen loen nu
sonder joc en mach selc niet sijn
als in menegen es in schijn
want selc soude eer ontweeslaen
die dinc die hi hadde saen
ghemaect ende i ander maken
al ne waren niet die saken
alsoe alsi te voren waren
mer i swaer joc es dat te waren
die elre na niet en staet
dan daer die werelt met ommegaet
want ende oftu dergerre pine sies an
ende haren rouwe ende du dan
dat anegaes wie saelt clagen
al bestu daerin oec verslagen
die die dinc vore hem siet
ende onbedwongen daertoe tiet
dies hi af wel mochte wesen
hi dunct onberaden wesen sic
vlie die eggle die in den moet
hevet dat si tgoede bloet
suget altoes want si di mede
mochte cranken doen dine leden
mi nes geen here soe suer
noch geen tyran oec so stuer
noch negeen cnecht niet so strac
noch so groet geen ongemac
noch geene bordene oec so swaer
die men geliken mach i haer
dat si iet daerjegen gestonden
jegen die vuele quade sonden
want dit mochte een gedragen
al waert hem swaer ende bejagen
daermet die bliscap van hemelrike
mer die sonde in gelike
lichte sijn te dragene hier
si maect namaels so ongier
dattu des hemelrijcs verboert
ende in die helle wert versmoert
die gesonde salege seggic u
die op dese werelt nu
versmaedt sijn overmids desen
selen si na met christum wesen
want met scalcheiden ende met sonden
en machtu comen in geenen stonden
ter genadecheit oec mede
noch met vrecker nidecheide
ja nu wilt hem selc hiermede
bescudden ende seit oft ware onsede
dat grote sonde ware dan
dat erdsch goet hadde een man
waeromme gaf abrahamme ende ysaac
onse here dan so groten lac
want hi hem groet goet liet ane
was daer sonde an te verstane
neen want dat goet dat si
van onsen here hadden vri
dat gaven si weder onsen here
vroech ende spade in allen kere
ende si ne hildent mer over geleent
si ne waren daerin so niet vereent
si ne lietent gaen aldiereghelike
dat hem quam van hemelrike
men mach wel alhier houden goet
ende daerin oec wegen behoet
ende dat dengenen deilen weder
diet hen van hagen sendde neder
job hadde groet goet sekerlike
ende was van beesten also rike
dat sijn gelike niet en was
daerna wert hi geroeft al das
sodat hi niet en behielt ter noet
die quade geest en sloecht al doot
wat seide hi doe ic segt di
hi niet quaet en wert daerbi
mer hi seide god hevet gegeven
oec mach hi hen wel nemen dleven
mer ghi die nu gadert scat
ende rike beghert te sine om dat
dat ghi vordeel wilt gecrigen
ende met uwen goede wilt oec wigen
ende onderdoen uwe gebuere
ende hebben wilt in uwen labure
metten penningen die gi gadert
o wi hoe werden si noch gescadert
ende gi oec met hen herde sciere
comen selt ten quaden viere
ghi die altoes daerna staet
dat gi met herscapien ommegaet
ende daerna wacht ende spiet
te doene dat elc gherne siet
ende daermet dan al verget
der dinc daer ghi toe sijt geset
wat sal dijns gescien wat
van hogen wille groten plat
ghi princen gi ridders mede
ghi sijt hier in hoverdechede
ghi houdt familie groot ende wijt
grote perde die gi rijt
havicke sparwaren so voerdi
waer gi rijt verre ofte bi
ende honde loepen oec vore u
daer gi met maect u gehu
ghi soect oec mede scone wive
u es leet datter u iet ontblive
ghi ne had se al tuwen wille
hieromme so ligdi selden stille
ghi ne vaert alomme ieweren om spien
sowaer dat gi cont gesien
dat u genoecht dat trect an
wil men u wederseggen dan
so veisdi dan enegen raet
daer ghi den genen so met bevaert
dat hi blide es dat hi geven mach
die dinc dies gi daedt gewach
ende noch vele meer daertoe
gheeft hi u eert dat comt also
dat hi u vrienscap can bejagen
o wi arme ende wat clagen
sal hieraf werden vore gode gedaen
daer alle dinc moet te rechte gaen
de ackerman pinet sere
om coren te winnenne emmermeere
alst wel geraect so es hi blide
ende pijnt dan vorwert tallen tide
hoe hijs meer mach gesayen
dies lettel sayt sal lettel mayen
seget hi dan in enen bispele
mer alst dan gaet uten spele
ende hem qualec geraect sijn coren
so meer gesayt so meer verloren
seget hi dan te meneger stonde
al dat hem gaet uut sinen monde
dat es torenlec te hoerne genoech
omdat niet en gaet na sijn gevoech
ende es onverduldech oec mede
ende vloect ende scelt te menegher stede
desen ic oec niet en can
gheleggen ten goeden ackerman
daer onse here af hevet gesproken
want alle sonde werdt gebroken
aldus eest in allen tide
alst wel gaet so sijn si blide
ende alst dan weder qualec gaet
so vermanen si alre daet
tote petere was oec geseit
driewerf mintstu mi gereit
daerna wert hem gesproken an
voede mine scape dan
in dit voeden doet ons verstaen
god dat die gevet sonder waen
ghevoedt werdet sonder spise
in die godheit in alre wise
wie dat onderhorech es desen
hi ne mach niet verloren wesen
van den spele oec godweet
daer men sovele met ommegeet
dats met vrouwen heimelike
in cameren te sine diesgelike
ghi wet wel wat ic daermet meene
dats i sonde int gemeene
dat ic hare niet en can geliken
beide in armen ende in riken
cawette vorcopers hebben si mede
tusschenloepers die de quaethede
toebringen geven ende nemen
elken daer na sijn betomen
dit doet versamenen vele dingen
quaet cnecht sonderlingen
also als in dewangelien staet
quaet cnecht na dijn verjaet
en heefstu geen ontfermechede
oec teere andere stede
in die passie daerbeneven
ghi quade wat wiltu mi geven
ende ic sal di hem leveren saen
ay die hiermet ommegaen
wat sal hen hierna gescien
in caent geweten no gesien
anescouwen wi dan ende laet ons gomen
wat van desen dingen mach comen
wat mach er af comen in scine
menege geesele menege pine
besiewi ende anescouwen hoe
waer dat wi sijn geroepen toe
gaet uwer conscientie binnen
ende geeft uselven daerin kinnen
bereidt uselven van den sonden
daer gi mede sijt gebonden
wee u die in die gods huse
gheruchte maect ende confuse
want men soude in der kerken
gode dienen met goeden werken
daeromme daer men sculdech es
gods dienst te doene des sijt gewes
ende in die stat dan doet quaet
dats sonde die boven al gaet
dinge die der armer es
ende die onthoudt sijt gewes
dats sonde gelijc roeve ofte stale
ochte vele meerre wetic wale
gewarelike alle dinge
die van kerkelijc goede sonderlinge
comen ende boven sgeens monde
in weselicheden talre stonde
dat es der armer patermonie
ende die hen des dan iet vertie
die roefse van haren erve dan
o wi arme waer es selc man
die nu den armen wat deilen iet
hen es leet dat hi se siet
diegene die meest provenden heeft
meest es hem leet dat iemen leeft
die men heet arm godweet
si sien se ane met ogen wreet
ende seggen het sijn quade triwante
si geven wel lettel van haren cante
onse here en ordineerde niet
diegene die dewangelie besiet
dat hi daeraf neme bliscap mede
noch oec overtullechede
mer in maten ende in payse
eten ende drinken ende niet te ayse
sodattu daeraf lost negeene
voeden ne souts groet no cleene
wat eest nu al bestu sere
in dese werelt een groet here
ende men bescout di in den wege
dunct di dit een groet sege
die boem staet nu scone ende gloyt
ende alsnu hi nemmer en groyt
al te onsalech es degone
ende al te trage in allen doene
die negeene wile vore ne sint
op gerechtecheit merket twint
mer altenen slaept in heme
die doeget ende als ict verneme
so heeft god oec sijns vergeten
ende van sinen erve gespleten
wat selen wi seggen daertoe dan
men seget also als levet die man
also stervet hi gerne daerna
ende also als ict versta
also als sijn endde oec es
seget men oec des sijt gewes
dat sine pine volget gereet
alles dinges es ondersceet
mer dat een gaet vore so dicke
dat men op dander niene micke
wi selen volgen goeden geselscepen
ende daermet altoes sijn begrepen
want die apostel seit voerwaer
dat wi moeten beden naer
onsen behoudere end daerop rusten
dit seldi nu in u herte vesten
onsalech vleesch en penstu niet
dat onse here in dit verdriet
quam om onser alre siele
al ware dat sake datti mesfiele
hi ne sal om dinen swaren toren
niet comen gelijc hi dede te voren
hi heeft om di eens gedoeget
hi wilt oec dat gi daerna poeget
drie lederen daer wi selen mede
clemmen te gode ter hoger stede
die hevet drie trappen dat seggic u
welc sijn die drie trappen nu
dat es reine leven dat verstaet
dat ons allen toegaet
ende gerecht daermede voert
dat onsen evenkersten toebehoert
ende genadech in allen kere
dat toebehoert onsen here
wie es in ene ordene so groet
ende wie heeft so hogen moet
in die werelt coninc ofte graven
die nu hevet sovele haven
dat hi met enegher grotheden
ofte met enegher rijcheden
clemmen mach dese trappen drie
en si dat hi des al vertie
ende leve na derre drie raet
so mach hi clemmen op den graet
wat noede heefstu sovele tiden
van gewinne laten liden
ende sovele gewins verboren
alse di es comen te voren
negeen dinge en mogen di salegher wesen
dan du besies te tide van desen
die du nu heefs overleden
ende daerna diselven in gerechtecheden
wacharme mijns heden godweet
ben ic quader ende eer bereet
ter quaetheit dan ic gisteren was
in pense niet op dat ic las
transeunt dies salutis
dat te verstane aldus is
de dage der salecheit overliden
ende niemen en wilt in sinen tiden
bedincken wat hem gesciet
mer elc mensche vorwart siet
vele jare heefstu overleden
ende altoes in kintscheden
du bes kintsch in alre stont
alslange als di niet en es cont
wat du best ende wanen du coems
ende watti na den live vroems
die apostel seit nu dit
niet in hope daer gi in sit
noch in weldaden noch in vreden
so ne soutu niet allene loven heden
die godsgenade mer oec mede
in elken verdriete in allen onvrede
so leert hi di te minnenne gode
ende te houdene sine gebode
teere ander stat sprect onse here
die hemel ende deerde in allen kere
selen liden ende tegaen sic
mer mine woerde die selen staen
ende niet vergaen in geenen tiden
waerop machstu di dan verbliden
alst al verganckelijc es vorwaer
dier men af sprect verre ende naer
sonder allene die godsgenade
die altoes blivet even gestade
wies getroestu di dan hier
waerop bestu nu dus fier
keer omme ende volch den genen naer
dien allen dingen sijn oppenbaer
het esser vele die vele weten
ende haers hebben al vergeten
ander liede si wel besien
mer henselven si niene bespien
wat es ydelre dan te minnenne ydelheit
ende wat hatelekere na die waerheit
dan te versmadene gerechtechede
als ic gods herdinke mede
ende ic miselven dan versta
ende ic pensende werde daerna
wat wondere om ons god al doet
in die ingle es hi wel gemoet
ende begerse te scouwene ane
hi verblijt hem in allen verstane
in die heilegen omdat hi siet
dat hare bliscap en vergaet niet
in den mensche es hi nuttelijc mede
want hi es hare godlijchede
in die creaturen es hi wonderlijc
want hi se alle mogendelijc
ende wijsselijc ende werdelijc mede
geboernesse geeft na elcs sede
wi sijn sculdech te minne den here
want hi ons voren minde sere
ende na sine vorme gewesse
sciep ende na sine gelikenesse
ende dat en gewerddi gere dinc
die nie ter werelt lijf ontfinc
het behoert wel ende hets recht
wat na hem gebeeldt es echt
dat te sinen gedeele come
nu es oec recht dat elc gome
hoe sijn gebeelde es gedaen
ende volgen dan dien wegen saen
hoe selen wiere volgen ic segt di
met desen dingen die volgen hierbi
alse met groter lost in woeden sijn
ende met crachte die werelt fijn
altoes houden in goeder mate
ende in minnenre caritate
wi selenne houden altoes dan
in onsen gedachte vorwert an
ende altoes dragen waer wi gaen
in onse conscientie sonder waen
sodat wine overal gereet
vinden waer men henen geet
salech es die siele bekint
daer onse here raste in vint
salech es die seggen can
die mi gemaect hevet man
ic sal hem daermede lonen
hi sal in minen tabernakel wonen
waeromme ne soeken wi niet gode weder
die ons soeket op ende neder
ende daeromme doegede grote pine
om met ons gherne te sine
hets grote sotheit dat wi vlien
dieghene die ons gherne sien
ende daer ons goet ende oec vromen
tallen tiden af mogen comen
nadien dat ic hebbe ghehoert
so leidt de onsalege den onsalegen voert
sodat si beide bliven bederft
ende als die een dan sterft
so gaet sijn geselle ten grave mede
ende siet waer al ter stede
ute dien grave gewoerpen was
ghemul ende beene ende vore das
so was daer een nochtan gegraven
die rike was ende hadde veel haven
en halp hem niet dat sach hi an
nochtan en verstont niet die man
dat sijn geselle soude werden also
ende hiselve oec daertoe
dat ic nu ben dat was diegone
ende dat hi nu es al ben ic coene
dat sal ic werden oec voertan
waerop mogestu pensen
ofte waerop mogestu di verlaten
du moets altoes dan ter erden staten
so ons god hier langere spaert
om hier te beterne quade vaert
so hi ons meer daeromme verdoemt
eest dat ons ter baten niene coemt
o siele getekent na gode
o scat der overster gebode
o seker woeninge daer niet en mach
comen hi ne hebbe van gode den sin
bi di es vrede bi di es genade
bi di es gotheit bi di es stade
bi di es licht bi di es cracht
bi di es claerheit dach ende nacht
bi di es ere bi di es blijtheit
bi di es leven bi di es scoenheit
bi di es lof bi di es raste
bi di es minne die se alle vaste
tegadere voeget ineen besloten
o wi dat wi niene genoten
metten genen te wesene vri
daer alle dinge utecomen si
ghereidt u herte gereidt gereidt
dat si niene werde verleidt
in die vule demsterheit
vaget van den naten gereit
die druppe dat si niet en breide
wert si gebreidt die quaetheide
sal daerin verherden saen
werdt si verherdt al sonder waen
ghi ne brincse niet so sciere uut
luuc toe die dore ende vaste sluut
eer diegene comen daervoren
die dine herberge willen testoren
loecstu dijn ogen als si bespien
die quaetheit ende allomme laets sien
ende dan metter herten dat bevaet
ende uwe doren dus open laet
ende niet en wederstaet in tide
uwe viande die in elke side
u toeloepen so werddi dan
so verwonnen dat gi vortan
niet en roeket van geenen dingen
dan hoe gi uwe genoechte volbringen
moget ende laet al varen
wat te gode hoert te waren
ende mach sijn dattu ondertiden
met gode souts spreken besiden
die altoes die werelt inhevet
want negeene raste si hem gevet
iet anders te volgene dan hare
dit werdic an menegen wel geware
deus hoe salech es die man
die sijn leven voegen can
dat hi die ogen so geesteliken
houdt dat si ne niene beswiken
die gode mint hi hoert gherne
daeraf spreken ende die taverne
anteert ende die leckere gesellen
hoertere oec gherne af tellen
peist heeft enege dinc meerre macht
dan allene die gods cracht
ende penst weder oec van di
dat niet onmogenre en es dan ghi
alle tide in dewelke du niet
om gode en peis nu besiet
die reken ic di al verloren
die scrifture bringet te voren
en si dattu religioesheit mints
ende die waerheit houds ende kints
ende caritate hebbes mede
du ne coms niet ter hoger stede
niet en mach di daertoe wesen
sueter om te comene te desen
dan dattu dijn herte daeraf wacht
dat si der coringhen niene acht
ende dattu se van quader coringe
alle stont hoeds ende bedwinge
ontferme u mijns mach een spreken
nochtan en wert hi niet ontsteken
metter herten te gode waert
ende penst elre in die vaert
dan om die dinc die bidt hi
waerheit dit besciet niet di
sal dine bede werden gehoert
du moet se met herten bringen voert
wacharme wat es mi hier nu
als dincs jegen dat seggic u
want so ic mi meer besie
so mi meer gebrect dunct mie
het ware so dat in geenen stonden
onse here en mochte weten mine sonden
ende mi oec niet verduwen en woude
noch ne conde noch ne soude
ende onse here so onmogende ware
oft het si alsoe daernare
dat onse here niet en si
nochtan en soutu niet te vri
dine sinne met rechte laten
du ne sout se altoes houden in maten
en bescouwic miselven niet
so ne kinnic mi niet wats gesciet
mer besie ic miselven wel
so kinnic mi bat dan iemen el
verstant mi nu wel in dien
dien duvel en condi niet gesien
daeromme en condi u niet gereet
te sere gehoeden vore hem godweet
den prince oec die verbolgen es
ende niet en mach sien des sijt gewes
die heeft enen eer bedrogen
dan dien hi sien mach met ogen
en wetstu niet dat gevenijnde serpent
altoes sijn venijn uutsent
ende ne geen ander begherte en heeft
noch geen ander orbore en geeft
noch niewer elre omme en dinct
dan hoedat die siele verminct
dit serpent dede oec die scame
int paradijs jeven ende adame
die pine christi es ons wel cont
ende wi selen willechlec talre stont
gode onse gewerke geven
daer hi staet den cruce neven
roept hi ons ane terselver tijt
o ghi alle die bi den wege lijt
beit ende besiet of enech rouwe
den minen gelijc es wel bescouwe
ontbeit mijns rouwen hier om dien
dattu in minen rouwe soud sien
dinen rouwe talre stont
mijn rouwe ic doe di cont
sal di een beelde weten
dijns rouwen waer du coms na desen
wat bescoustu ane minen lichame
beidt ende besich of enege blame
nie wert sake mijns rouwen nu
es iet gelijc die rouwe van u
mijn rouwe dat kintstu wale
daer en es jegen geene tale
dat men iet geliken can
wat onse here dogede dan
overgrote getrouwechede
overgrote werdechede
wie dat dijn cruce draget
draecht dine glorie onversaget
ende wie oec hevet dine glorie
heeft oec di in memorie
welc es een bordene swaer
ic segt di nu hort er naer
dat es dat een dragen moet
dat hi niet met wille en doet
ghewarechlec die tcruce eert
wertter mede oec bekeert
int cruce es oec gewarelike
alrehande vrocht gemeenlike
des levens want dit es die boem
diet wel bescouwet ende nemet goem
die levende heet in alre wise
ende in midden staet den paradyse
al mocht ic dorgaen hemel ende erde
see ende locht met groter werde
nochtan ic di ne vinde niet
dan ant cruce wats gesciet
die dan hem niet en volghet na
waer dat es waer dat sta
hi es in die deemsterhede
ende wie daerin es oec gerede
hi ne weet oec waer hi gaet
maria magdalene dat verstaet
volgede hem na ende ginc met spoede
in egypten over vij vloede
des en had se niet wel gedaen
en had se onsen here niet ontfaen
hoecheit sonder constechede
vroemt lettel in enege stede
opdatter negeene cracht mede en es
so deert si dicke des sijt gewes
te hebbene dies een niene weet
wat glorien hi daeraf ontfeet
ende niet te hebbene dattu waens
dats roekeloesheit alstuus vermaens
wat sal ic gode geven daeraf
om alle dinge die hi mi gaf
in den iersten gaf hi mi alle gewerke
ende in den anderen hemselven stercke
ghegeven heeft hi mi oec nu
miselven dat seggic u
die hemselven mint vor al
allene om sijnsselfs geval
dats vleesscheleke minne godweet
want hi ne gevoelt niet els gereet
dan hemselven dat verstaet
ende dat daer hi mede ommegaet
niemen en heeft sijn lijf onwaert
dan diet jegen gode spaert
du sout gode minnen om gode
niet om dijnsselfs node
oetmoedecheit es ene cracht
daer die mensche met gewaregher dracht
te gerechter kinnessen es comen
want oetmoedecheit maect vromen
ende bringt den mensche in die cracht
sodat hi alles hevet macht
onse here van der hoecheit sine
bescout hierneder sine vriendekine
om te merkene of si sijn
verstandel in den geloeve sijn
ende daerin oec soeken gode
met gewerke met gebode
ene suete spise es caritas
nadat salomon gewaget das
want sine suetheit en can
volmaken watter leget an
niemen in desen live godweet
en can geweten al ondersceet
besich diselven hoe gereet du bes
te valne in sonden ende hoe getes
ende alsture dan in bes comen
hoe vaste si dan an di dromen
ende spien ende wachten talre stont
hoe se di gewerpen in den gront
o here niet ne moete mi
die voet van hoverden wesen bi
bedi si sijn vor di verstoeten
ende en mogen niet an di genoeten
noch si ne mogen niet staende bliven
daer die andere wel becliven
here al gebrake mi de cracht
ende ic niet en hadde die macht
di te dienenne na dijn gevoech
nochtan es mi dine gracie genoech
het sijn ij wege dat seggic u
metten enen gaestu opwert nu
ende metten anderen nederwaert
noch ij wege geoppenbaert
deen leidt ten goeden dingen
dander ten quaden sonderlingen
wachti van den quaden ic rade
ende na den goeden sta vroech ende spade
een man die tsine laet gaen
te quiste ic segt di sonder waen
dat hem men te geloevene es
dat hi enen anderen es getes
want die hemselven enen anderen niet ne dochte
eens anders salecheit lettel rochte
wat sal ic hem mogen geloeven
die hemselven maect verscroeven
het es leelijc ende onwerdechede
dat hem een in elke stede
boven dandere altoes verheft
ende in hemselven niet en beseft
dat hi boven die andere iet doet
van doechdelecheiden enech goet
daer hi omme te seggene es waert
als bi den phariseus es geoppenbaert
die seget aldus in sinen bediede
here ic en ben niet als ander liede
een blameert hemselven meere
die bringt uten kere
diegene die op enen dach
doen eten als men vastens plach
dan hi met hem vij dage
te vastene plage sonder sage
hets menech die geloeft gereet
dat hi hort ende niet en versteet
noch en weet wat het meent
daer hi hem somtijt toe leent
dus comt menech bi onverstane
daer hi qualike comt ane
die enen anderen doemt nu
werdt selve gedoemt dat seggic u
die abt en es oec sculdech niet
enege dinge te doene iet
al es hi abt wat eest dan
hi sal te mere duchten daeran
want die gebode sijn oec daer
boven hem seggic vorwaer
want ute sijnsselfs wille
en es hi sculdech lude noch stille
gheene dinge te doene godweet
anders dan sine regule heet
want die regle was
eerst gemaect sijt seker das
so es men se sculdech te houdene voert
ende hi mesdoet die se stoert
want wat dat i met gode wille
ende met herten lude ende stille
ende met sinen eygenen wille gereet
es hi sculdech te houdene godweet
daeromme elc moenc als hi saen
sine professie heeft gedaen
es hi sculdech in elke stede
sine regle te houdene mede
waert dat sake dat geviele also
dat dijn abt di sprake toe
ende hi di hiete doen enege dinge
die jegen dine regle ginge
ende du nochtan wistes wale
ende wilde hijt emmer in waerre tale
du sout dat doen ende niet laten
want du moets dinen prelaten
onderhorech sijn alteenen
want du heves geloeft dengenen
onse here dies en hadde geenen noet
was onderhorech toter doot
dat een vele dogeden spreket
ende daerna selve niet en werket
hi slecht der coe die vele melcs geeft
ende metten voeten dan ommesleecht
het es onmogelijc die versmaet
sinen meester daer hi voren gaet
dat hi sine heimelike conste dan
leren mach die sijn meester can
want heeft hi den meester onwert
so en duncken hem sine consten niets wert
welctijt dat di dijn meester ontfeet
soudi met rechte sijn gereet
di te minnenne ende te wisene al
dat di orborlijc ware groet ende smal
dit soude hi di in alre stont
vaste steken in den mont
ende du waerstene oec sculdech mede
te minnenne met onderhorechede
die bi den goeden wandelt dicken
emmer mach hiere iet af picken
dat hem comen mach te baten
ende daeromme ander dingen laten
die metten heilegen wandelen can
mach geheilecht werden daeran
ende die metten verkeerden ommegaet
werden dicke verkeert dat verstaet
die verherdt es in sijn herte
hem ne can bliscap no smerte
no gichte no gedreich no smeeken
negeenen tijt niet geweeken
want hi ne gevoelt negeene dinc
dan dat sijn herte binnenvinc
mer du ne derfs mi niet vragen van desen
heefstu van pharaoene gelesen
wat es dan ene herte quaet
hets ene dinc dat verstaet
die negeen besceedenheit in en hevet
op negene dinc die levet
noch negeene genade en mach se weeken
noch met beden noch met smeeken
noch met dreegene in geere maniere
noch met geeselen negeeretiere
die men hem mach gedoen
dit scheen wel an pharaoen
o vermaledide dat gi sijt dus sere
ute alre doget uut allen kere
dat gi u niet en laet geraden
dingen die u staen in staden
als ic alles dincs ben sonder
ende ic mi hebbe gewoerpen onder
so hebbic mi gemaect cnecht vri
alre die in die werelt si
mer der werelt cnecht oec niet
en ben ic dat oec wel besiet
die alle dinge wille laten
ende volgen der rechter straten
hi moet tierst begheren den borne
daer alle dinc af begint te porne
dats dijn herte daert utespruut
dat moets du suveren al uut ende uut
daerna regere ter daet
te latene alrehande quaet
daerna dinen acces bedwing
die te vele lichte bevinc
dan ordinere dijn leven al
hoet in die werelt wesen sal
ende overdinc dine tide mede
die du hier voren bestades met lede
met dusgedanen dingen siet
mochtu scuwen swaer verdriet
mi gedinct nu ere daet
daer menech mede ommegaet
dats dat selc stopt sijn oren
als hem goede dinge comen voren
hi sit alsof hi doef ware
ende sprect elre omme daernare
mer quame i ende sprake om dinge
daer sijn gewin iet aneginge
al waert oec met onrechte mede
hi soude daer sine oren gereede
toe ontpluken ende nerenstelike horen
ay verdoemt goet dat di te voren
aldus comt daer du mede
verliesen moets dine hoege stede
die vervarlike tide nu wel besiet
en sijn noch alle leden niet
hier si beginnen nu an te gane
oft van ierst ware te verstane
bedriegen liegen en es niet leden
het begont van ierst nu heden
het heeten nu vroede die doen quaet
ende clappers hetent dat verstaet
die de waerheit doen verstaen
of si heten simpel sonder waen
icken prise niet lange tale
opdat men se mach met redenen wale
in corten worden wel geseggen
ende ooc ne willic niet verleggen
lange tale opdat si es
orborlijc ende goet des sijt gewes
wiltu christus jongere heten
hef op dijn seil welvermeten
ende late alle diverse dinge
ende set dinen voet sonderlinge
te gane uut elken quaden wege
aldus so moechstu winnen sege
die niemens woerde en ontfeit
noch en onthoudt wat men seit
noch en wijct sinen meester niet
selden gedyet hi als men siet
bestu gerecht du sout swigen
ende metten hoofde ter erden nigen
want die gerecht es sal wiken
jegeliken sinen geliken
ende geloeven oec daernare
ghelijc oft hijtselve ware
gout noch selver en es niet met mi
sprac dapostel oec daerbi
omdat hi wilde dat men verstoede
dat hi al dor gods oetmoede
hadde gegeven siele end lijf
daerna sprac hi sonder blijf
dat ic hebbe dat gevic di
dat was die heilege geest die hi
binnen hadde daer hi gerede
dengenen wilde bekeren mede
die tselve wechgevet al
dat hi hevet groet ende smal
die ne daerover wilde verladen
hi ne dochte mi niet welberaden
mer also so ne was het niet
metten apostelen dat wel besiet
want wat si gaven hen bleef dbeste
si ne gaven borge noch oec veste
noch hen en bleef negeene stat
wat bleef hen danne wat
hen bleef die godsgave altenen
wat dat si gaven henen
hen en bleeffer niettemin
so ne daedt oec nu die sinen sin
daerane keerde gelijc si daden
hi soude oec werden sciere beraden
wat dat buten maten es
dats te vele des sijt gewes
ende wat oec dat men vint te vele
en telt men niet te sonderlingen spele
ende dies te lettel es godweet
dat oec buten der maten stoet
want eens dincs mach soe lettel wesen
dat men oec niet en mict op desen
daeromme es mate herde goet
want si hare gevoege doet
in die middelt tusschen beide
middelt ende mate na die waerheide
mogen wel volgen enen pat
want middelheit es gesat
tusschen hoech ende neder wale
sodat si beide houdt temale
also es mate dat oec wel wet
si nes te hooge no te neder geset
dus houdt si oec ene middelhede
die hare altoes volget mede
hets menech die mict om lange leven
ende heeft hemselven troest gegeven
ende spot ende scerent wel gereet
ende metter werelt ommegeet
ende als hem iemen spreket ane
ende doet hem sijn leven te verstane
ende castitene ende seget vrient
hoe comt dat gi der werelt dus dient
waeromme en beterstu niet dijn leven
so heeft hi dese antwerde gegeven
al lachende ende oec in scerne
ic sal mijn leven beteren gherne
hiernamaels als ic werde out
laet mi der werelt gewout
hebben ende der werelt gebruken
eer hijs woert weet comt hem stupen
van siecheiden aue so groet
dat hi des anderdaechs es doet
mijnhere waende wel leven lange
hi hadde dleven in sinen bedwange
dat dochte hem hens niet alsoe
dleven hadde hem in handen doe
mochte dleven an ons gaen
ghelijc dat wi an dleven staen
wi souden so quaet dan van gronde
sijn dat u niemen getellen ne conde
als men tenegen hoege state
soude kiesen enege prelate
so soude men kiesen daertoe dan
enen welgeproefden man
die daervoren al sonder sneven
hadde geleidt een goet leven
mer nu en eest niet alsoe
al en doech een man niewer toe
eest dat hi van machte es
men trectene voort des sijt gewes
ende seggen dies hi niet en can
sal hi leren hets een jonc man
ende aldus ende in deser manieren
so comen voert emmer die fieren
ende die scalke ende hebben al
dat god hiervoren den goeden beval
dus en mach geen man al es hi goet
comen hi ne hebbe groten spoet
te geenre provenden te geenre tijt
hieromme es in de werelt wijt
symonie opgeheven sere
omdat elc ware gherne here
want die nu comen onder voete
hi wert vertreden so onsoete
dat hi niet weder en can opcomen
ic hebbe nochtan dicke vernomen
valt een esel men heftene oppe
ja mach hi geven goede cloppe
ende staet hi daer sonder iewerinc na
men heet hem dat hi thuuswert ga
wacharmen dat aldus nu staet
dat en es geen toeverlaet
an die prelate dan met gelde
die u al die saken vertelde
daer si met nu ommegaen
het ware leelijc te horne sonder waen
alle die in dijn huus sijn binnen
selen di met herten minnen
eest dat si di niet en ontsien
van quade dies vele liede plien
hets orborlijc dat een den mont dwinge
daeraf soude comen werringe
iet te doene of te seggene
dat namaels ware te verleggene
het ware i edel spiegel ende i goet
die de vrecheit wederstoet
wouddi u spiegelen dicke daerin
hi soude verwandelen dinen sin
die jegen wille sijn allen dingen
die men hem voren mach gebringen
wien mach menne geliken dan
hen si enen verkeerden man
wat es god machtu vragen
die godheit en can di niemen gesagen
god es lancheit ende breethede
god es diepheit ende hoechede
lancheit als in der ewelijchede
sonder enegen termijn mede
breethede als oec in der caritate
die in hem es sonder mate
hoecheit als in der overvloeyecheden
siere eweleker mogentheden
diepheit als in der constechede
die onmogelijc es te pensene mede
wat es dan iet tontsiene meer
dan die mogentheit die geenen keer
hebben ne mach si ne moet
altoes bliven even goet
oft een op erterike vermach
dat hi moge pensen nacht ende dach
ende dan heeft sine vijf sinne
so dunct mi sijn sin wel dinne
dat hi niene penst doch enege stont
om den genen die gewont
om hem was ende bracht ter doet
en mercti niet dese woerde groet
die hiervoren staen gescreven
wie mach di geven dleven
wie mach di weder alst hem dunct tijt
sonder enech weder vernijt
di bringen ter doot eer iet lanc
hoe vaste hi sliep die noyt en ontspranc
ic wane gi slaept sonder ontspringen
ghi die men in geenen dingen
daertoe verwecken mach uwen sin
datter iet mach comen in
ghi wilt van gode diepelike
spreken mer sekerlike
u herte hevets lettel inne
ay dat si sijn so dinne
diegene die hare woorde meenen
die si spreken ja jegen eenen
die daermede vorwert gaet
het esser vij dat verstaet
diet achterlaten en ware alsoe
dat hem vrome mochte bringen toe
o monec die heefs dijn profes gedaen
du ne machs niet weder daeruut gaen
o alle gi hoge prelate
ghi hebt ontfaen u bisscops state
ende moet die houden na geestelechede
o alle gi ridders oec mede
ghi hebt ontfaen u ridders abijt
ende hebt geloeft in alre tijt
daer met te doene als ridders vri
o alle te gadere verre ende bi
die enege ordine hebt ontfaen
die ghi geloeft daer sonder waen
vor dinen gode te houdene wale
hier seggic ene corte tale
bisscoppe ridders papen moenke
reguliers nonnen ende canoenke
grauwe swerte blauwe witte
alle hebdi ontfaen ene smitte
dat es dat gi om geen gelof
ne geeft daer u verlies comt of
en mochten die arme liede niet
bat gespreken als men siet
jegen onsen here dan si mogen
hier spreken jegen enen hogen
mer als sijs hebben te doene
so ne worde nemmermeer arm man so coene
dat hi onsen here begruette iet
van sinen hemelrike wats gesciet
mer neent niet ens niet also
so een arm meer spreket to
onsen here in soetheiden
so hine meer te hem can leiden
so doet oec die here in weerlecheiden
sprect hi hem an in soetheiden
ende dan die hant bringt met gelde
dat doet dat die here heilde
die hemelsche wilt oec godweet
dat men hem geve gereet
mer hi ne wilt geit node rijchede
mer hi wilt met siere bede
den goeden wille ende goede jonste
ende die bede die hi begonste
dat die in hem gestade blive
toten endde van sinen live
onbedwongenheit groet
die menegen bringet toter doot
ende hoe dicke bestu in mi
want ic sere onbedwongen si
die doot jaechstu mi dicke ane
nochtan pinic mi hare tontgane
dan com ic weder ende sie alomme
ende worde in mijn herte so domme
dat ic altemale sterve
in die sonde ende bederve
dan sta ic op al sconekine weder
ende pense dan vort op ende neder
hoe ic der doot mach ontgaen
ende in dat leven moge volstaen
dus sta ic op ende weder sterve
in den dage menechwerve
mer diegene die eenwerf sterft
ende in dat sterven blijft bederft
ende niet weder op en stoet
dats al verloren godweet
wee hen die dragen tcruce ons heren
ende willen ander liede leren
ende selve ongeleert bliven
van alre dinc die men mach scriven
wee eenwerf ende anderwerf mede
der quader hoverdechede
die die arme liede antrecken
die henselven niene connen bedecken
wat sal hoverde dan enegen man
diere niet met gedoen en can
hoverde en soude oec niet in desen
in geesteleken abite wesen
wie es meer in die quaethede
dan die hem veiset in elke stede
ende dan met desen veisene mede
alle logene voertbringet gerede
en es sonder sake niet onttect
dat men van josephs cleede sprect
dat was claer ende scone
du sout verstaen daerin tgone
dogedelecheit die quam na das
die oec niet geveist en was
gheveistheit gaet den crommen pat
dan dede joseph niet om dat
so dedene putiphars wijf vaen
mer hadde hi den crommen wech gegaen
hi ne ware daertoe niet comen
daer hi sint toe was genomen
wat seit david oec hiermede
in den soutere teerre stede
sumite psalmum et date tympanum
dat exponeert men aldus sum
nemt ane u geestelechede
mer tiersten laet u werelechede
diegene heet ic oec goet
die heimelec goede dinge doet
oft ic miselven niene spare
wie sal mi sparen daernare
ja alsoft ic miselven prise
wie sal mi prisen in eneger wise
dit es een argument gemaect
dat mi dunct al te naect
willic ic mach miselven verslaen
in allen stucken sonder waen
ende willic ic mach miselven genoech
in heimelrike sparen na mi gevoech
daeraf ne derf sijn geene tale
wiltu se heimelike doen wale
het ware di beter dattu hads scande
overal in die lande
danstu iewer in dinen liven
die waerheit liets achterbliven
want al eest dattu heefs scande
dine siele en heeft er af geene ande
anesich hoedat dat lecht
in der werelt ommegaet recht
verdonkert es nu ter ure
ende hoe die werelt hare nature
verwandelt heeft ende es al sot
die ons soude na haer ghebod
onsen live lijftocht geven
si togede exempel wel daerneven
die blent nu es gemaect
daeromme sijn wi oec geraect
in die blende avonture
die ons leidt al dorenture
die werelt es erde die es blint
ende blint sijn wi oec bekint
ende als doen leidt den anderen
die beide blent sijn int wandelen
so eest wel in schine geacht
dat si als vollijc in de gracht
mogen gaen als daer besiden
also eest nu bi tiden
een mach sovele der werelt volgen
dat si in dleste wert verbolgen
ende laettene in die gracht sinken
dat hi emmer moet verdrinken
besich en siestu nu niet
elc abt daer hi ridens pilet
te ridene met groter conroet
tellende perde scone ende groet
mer si ne riden niet of si waren
der moenke vadere mer sonder sparen
riden si oft casteleine scenen
niet oec of si wilden altenen
die sielen berechten mer als princen
die heren winschen haer winschen
haer scoenheide voeren si niet
aldus behoert teenen bed
slapelakene orcussene ende tapite
nappe scalen ende calite
ende al dat men mach viseren
voeren met hen dese abde dese heren
ende en es negeene dinge
die men genomen can sonderlinge
si ne vorens met hen ij vout
ja al souden si bliven in j wout
daer si ne vonden verre no bi
gheene dinge die behoefden si
nochtan voeren si genoech mede
ic wane wel die waerhede
mochten si hare camere wechvueren
si soudent gherne avonturen
omdat si hare selfeldecheit
te meerre souden hebben godweit
ay arme wat es dit
sijn dit abde die dus besmit
hare sielen in quaden genoechten
die hem in dus grote gevoechten
houden wilt sal hi vortan
wel berechten anderen man
wat pensen sine moenke wat
als sine sitten sien dus mat
van etene van drinken boven mate
als si dit sien van haren prelate
so volgen sijs gherne met
dus leidt daer deen den anderen in dnet
o sotheit alre sothede
dattu besies so menege stede
van gemake di te doene
hoe wert nie abt also coene
dat hi dorste enege dinge
begaen daer hem sonderlinge
sijn covent aue stoeren mochte
en heefstu niet in dijn gedochte
dattu te berechtene heves al
die dine ordine di beval
alstu iet dan does oppenbare
selve quaet does daernare
so gevestu occusuen hen allen daer
die di dat sien doen vorwaer
bernaert seget nu hierin
also menech hoeft also menech sin
ende oec so es der minnen begerte
na den gepeise van der herte
ende selcs gepeis es nochtan
quader dan hi volbringen can
ende selcs es oec beter mede
dan hi gedoen can gerede
die dan penset godweet
ende daertoe ware gerne gereet
dat te voldoene conste hi wale
ic segge u in waerre tale
dat hi dier daet mach sorgen
al leget si dus in hem verborgen
ende aldus eest van den goeden
al leget oec weldoen in siere hoeden
ende hijt niet na sinen wille
ne can gedoen lude no stille
mer daerna werct na sine macht
ic ben dies oec wel bedacht
dat hi geloent sal werden met
na sijn gepens ongeset
quade werken ende quaet gepens
dit sijn dinge die menegen tsens
ter hellen bringen in tgemeene
quaet pensen also alleene
sonder daet es meerre vele
dan quaet doen wetet wele
sonder peisen dat verstaet
ende oec te doene quade daet
sonder vorgepeisden raet
es oec minder aflaet
dan die daet es met vorpense
ay ende te hoe hogen chense
set hi sine siele die met verrade
quaet doet sonder genade
daeromme lovic sere die sake
dat i si tongemake
als i heeft quaet gedaen
ende alsijt niet beteren daerna saen
mer dat hi als dicke alse hi
in sonden valt opsta daerbi
want hets waer wi sijn alle
gereet genoech in sonden te valle
ende sijn wi dan onser sonden ane
ende begonnen weder op te stane
dats der sielen een toeverlaet
ende soe mach dan ons werden raet
wes nerenstech in onsen here
want die niet nerenstech en es sere
in ydelheit sine siele levet
ende ydelheit als men uutgevet
es ene broescheit godweet
oft sonder loven seggic gereet
want als een levet also
ende sijn leven maect daertoe
ende om den genen daer hi met
op erterike wert geset
so ne leeft hi niet dat verstaet
want die siele ter doot wert gaet
diegene mach men seggen wel
es allene ende niemen el
met wien dat god niet en es
ende hi es oec sijt gewes
besloten sere die niet en es vri
dat hem onse here iet sta bi
mer met wien dat onse here
woenende es in allen kere
die es quite ende vri
want onse here in hem si
ende hi in onsen here mede
ende dlicht comt in hem gerede
ende hi in dlicht dus es gesat
sijn leven in der middelstat
die boem die int paradijs
gheplant es ons doet wijs
dat ondersceet tusschen beide
goet ende quaet na die waerheide
daerbi mogen wi wel verstaen
den vader daer dalmogen uut moet gaen
want hi na elken gevet echt
goet ende quaet na tvonnesse gerecht
ende hi ne mach van niemene mede
gejugeert sijn te geere stede
sine es die besceedinge al
van dat es ende wesen sal
ende dander es onderhorechede
toebehoerende in elke stede
also dat hi in allen keren
sal anesien die vonnessen ons heren
alre quaetheit der gepensen
ende alre coringen gevensen
ende alre vervarleker gewerke
es ledecheit nadat ict merke
daeromme en sal gods cnecht
nemmermeer in ledecheit sijn gerecht
al es dat sake also dat hi
met gode herde wel si
bidden ende bedinge mede
goede gewerke in elke stede
dan heet geene ledechede
in onsen here na die waerhede
mer het heet in hem godweet
vrocht dat boven alle werken geet
daeromme als lange als i es
in gods dienst des sijt gewes
so nes hi niet ledech geheeten
ledecheit es als wijt weten
dat een die dinge doet
die niewerinc toe en sijn goet
ende dat quaet inbringen mach
al wrochte een nacht ende dach
ende nemmermeer stille ne sate
ende sine gewerke sonder bate
so ne rekent men niet in scrifture
dat iewet doge tsinen labure
mer ledecheit in latijnsche tale
alsof hi niet wrochte altemale
nemmermeer en contstu dat wet
in paulus sin daer ne si met
ene goede anscouwinge van verstane
dat men di seget dat tontfane
in dijnre herten ende daer besluten
ende met geere quaetheit van buten
nemmermeer en verstaestu mede
davitte oec in geere stede
du ne laes eer die salme sine
ende daerin studeres ende doe pine
ende alstu so verstaes na des
so wetstu wel wat david es
ende aldus eest van allen dingen
daer men iet wilt volbringen
daeromme moetstu desgelike
gods wet van hemelrike
ondervinden ende oefenen wale
anders seggic in waerre tale
so ne wetstu niet wat es god
du ne verstaes wel sijn gebot
gelijc den mensche gegeven es
helpe van erterike des sijt gewes
die hemselven es gelijc
des wedergade es sekerlijc
in hem ene geestelike helpe
om hem te hulpene dat oec stulpe
die quaetheit ende doget met
werde in de siele geset
die dorper heeft sonder blijf
de hande hert ende stijf
entie armscenen godweet
herde sterc ende herde breet
ende dat doet sine grote pine
daer hi altoes in pleget te sine
met nerenste ende met oefeningen
ende met begerten in allen dingen
want die grote nerenstechede
die hi hevet doen sine lede
dwerc werken dat hi niet
ne conde gewerken wats gesciet
en daedt die nerenstechede groet
ende desergelike oec so moet
diegene die gode dienen sal
nerenstech sijn boven al
sodat hi sijn vleesch dwinge mede
met gewoenten in suverhede
sette deene genoechte jegen dandere
om deene minne oec verwandere
die ander minne in elke stont
sodat altoes u werde cont
dat gods dienst boven al gaet
ghelikerwijs hiervoren staet
van den dorpere dat al sine lede
wel mogen pinen om sine nerenstechede
diesghelijcs soude u mede
ghescien van der godlijchede
want dbegin van alre dinge
daer men meest met sonderlinge
doen mach dats oefeninge
want een niet els sinen wille en volbringe
ende dats omdat hi altenen
ende allen tijt es mettengenen
een heeft emmer enech beheet
ter dinc daer hi altoes na stoet
daeromme blive in nerenstechede
goeder dinge te volgene mede
die vele wege wille besoeken
in woude in velde ende in broeken
hi verdoelt in allen stonden daerin
aldusgelijc so wert sijn sin
oec verdoelt als hi alomme
peisende wert om recht om cromme
ende sijn gepeis altoes laet draien
in die werelt ende laet henen wayen
so werdet verdoelt soverre dan
dat niet weder geraken en can
ter doget ende daerin gebliven
want ongestadecheit als wi scriven
doet den mensche selden wesen
gerust hi ne peise om dit of om desen
ende alsolange als du dus peisende best
so nes dijn herte niet gerest
wiltu dan te gerustheit comen
laet al dattu heves an genomen
ende set di in ene enechede
ons heren wille te volgene mede
ende dat te oeffennene nerenstelike
ende peis om die bliscap van hemelrike
dan wertstu starc in al die lede
ghelijc dat die dorpere dede
bedinc di wel van der sonde
waer du best in elke stonde
doe af die quaetheit saen
ende com te genaden gegaen
waermet sal hi betren saen nu
die sonde vrient ic segt u
du sout met rouwen biechte spreken
ende dine sonden bitterleken
beweenen ende beteren mede
mer het sijn in selke stede
liede als si hen biechten saen
dat si hare sonden doen verstaen
ende seggen gelijc ere sage
hare biechte sonder berou daerave
noch si ne suchten noch si ne weenen
noch si ne pensen in negeenen
stonden als si biechte spreken
wat hen daeraf mach gebreken
alsi biechte hebben gedaen
laten sijt al varen saen
ende spreken sere weder van eerste
ende werden namaels seerre in feeste
ter quaetheit dan si te voren waren
hier es seggen si welgevaren
dat mi die pape heeft geabsolveert van al
ende hi mi oec mer en beval
vijf paternostere ende enen vrindach
te seggene ende te vastene als ic mach
ende peist soudic hieromme laten
mine genuechte utermaten
neen ic niet sijt seker das
dus wort hi quader dan hi was
ay wel verdoemt vuele sac
ende hoe overgroet ongemac
so staet di noch hierna
om dat te lidene als ict versta
ende dattu dus hert best van sinne
dat di niet mach comen inne
berou van dijnre quaethede
des sijt oec wel seker mede
wie dat gode hevet binnen
dat hi gerne in allen sinnen
hoort seggen ende lesen met
van sinen doene van siere wet
ende hi onthoudet oec te bat
omdat sijn herte es gesat
daerane vor enege ander dinc
waermet dat dine herte ommeginc
dats haer lichter te doene godweet
dan dat di buten der herten gheet
nerenst di te sine gode bequame
daer hi hem niet in en vergrame
ende siere heileger vrient te sine
dat geeft hem ene soete mine
want si bi dage ende bi nachten
altoes sijn om u bewachten
ende om di te hoedene van den quade
om te bringene ter gods genade
in etene in drinkene godweet
in wakene in slapene sijn si gereet
in wat dat gi doet sijn si u bi
ende om u te houdene quite ende vri
van den sonden alst soe staet
dat gi iet werct na haren raet
daeromme soutu in allen dingen
gode loven ende sonderlingen
ende daerna sinen heilegen mede
die gerne sagen dine salechede
onse trane sijn in die machte
onse broet dach ende nachte
hoelange sal onse siele tote u
seggen waer sidi god nu
dats te seggene hoelange
sal ic sijn in desen bedwange
god here dat ic niet en sal
dijn anschijn scouwen daer mi al
af comt troest die mi mach
mocht ic iet sciere geseggen den dach
die mi leidde uut deser demsterhede
dat ware mi ene salechede
eerst maecte god den man
ende daerna blies hi hem dan
in dansichte den adem mede
sijns levens lede gestadechede
die formeringe des menschen es
ene godleke sechgeninge des sijt gewes
ende sijn leven es gods minne
ende dese trouwe es van beginne
ontfaen met ere hope gedeelt
daer caritate toe es verheelt
ghelijc dattu en heves geen leven
en ware di van boven gegeven
ghelikerwijs so nes die minne
gods niet levende daer en si inne
ene volmaectheit te god waert
die gods minne wort geoppenbaert
in den mensche overmids gods macht
ende siere groter gracien cracht
het es te wonderne dat sovele
vermach ende al heeft te dele
ene reine herte ende si es
met gode in mochte u niet geseggen des
ja es si lief mogedi vragen met
die herte die in reinecheit es geset
ja si opdat si daerin blivet
sodat siere boven al an clivet
reinecheit en can men in geere wisen
te vollen geloven no geprisen
wats dat bedinge ic segt di
bedinge moet wesen vri
dat si niewerinc omme en vense
dan om die dinc die si pense
bedinge te gode waert
dat es dat een niet en spaert
hi ne sal met ere ongeveisder begerten
ende heimelike met al siere herten
ende met ere gewaregher spraken
instane der verlichtender saken
met herten te volstane daerna
alsolange als hi leeft dit wel versta
want die aldus es vorwaer
leeft in den heilegen geest daer
in der eischingen si gestadech
ende getrouwelike wel besech
dattu bids altoes die sake
daeraf mach comen negeene wrake
bidt den vader die in den hemel es
dat hi di late gewes
wat di orborlijc es gebeden
ende volge dien in gemaetheden
noit en wort sonder pine gesien
bede die mocht gescien
mer bidt gi selt ontfaen
ende soect gi selt vinden sonder waen
ende clopt men laet u in
dits van beden een begin
om dijn armoede en soutu niet
gods vergeten wats gesciet
noch om dine weelde met
dits een recht van gode geset
ghelijc dat ondertiden met arbeide
ende met groten nerenste gereide
ende met hertheiden die cracht trecken
eer si ten begherten jet mecken
dat si therte ende tgedachte goet
maken gelikerwijs si doet
namaels die gewoente sine
vergeten altemale die pine
goet wille es een beghin
in die siele boven al gewin
ende moeder boven goethede
ende daerjegen es oec gerede
quaetwille boven allen quade
daeromme sette in dinen rade
ene hoede die jegen den quaden wille
dine siele verhoede lude ende stille
want dine hoede moet wesen
herde behoedt in allen desen
want die den quaden wille sal verdriven
hi ne mach in die quaetheit niet bliven
wie es so heilech of so goet
ofte wie heeft so goet den moet
ofte wie es so vast in sijn leven
hi en mochte wel sneven
niemen en es seker van wel doene
niemen en es so goet so coene
dat hi hemselven geloeven sal
hi ne mochte comen in den val
mer al valt een ende weder opsteet
dans te lachterne niet godweet
in den wille gods moetstu wesen
wat dat wi seggen wat wi lesen
ende in die minne gods dat verstaet
dat geene ander minne daerinne gaet
noch geene andere begherlijchede
dan also als die gerede
die sine heeft gemint om hem
die hem toten endde dat vernem
diende ende minde aldus selen wi
toten endde ons hoeden daerbi
alles dinges een endde es mede
sonder die gods genadechede
een endde heefstu op erterike
mer comtstu in dat genadege rike
so leefstu sonder endde daer
mer een termijn ende een tijt vorwaer
es elken hier op erterike
gheset in dleven sekerlike
daeromme hoet di desen tijt
toten inde daer gi in sijt
niet en es in den goeden man
dat onsen here sowel genoegen can
als dese ij ineen dragen
so ne derf hem niemen daeraf versagen
wat hi in minen name den vader
bidt wort hem gegeven algader
want waer dese ij sijn in een
so es alle crachte in hen ij
besloten daer ute mach comen doget
ende daer die doget sere in verhoget
goetwille verstaet wel dat
dat es een herde diere scat
goetwille doe ic u weten
mogen aldus sijn gespleten
es een goet verstaet dit mede
ende heeft hi dan die willichede
goet te blivene als wijt weten
dit mach dan goetwille heten
god es ene driefoldechede
ende oec ene enechede
hoe mach drie dinge een gewesen
ende een dinc iij na desen
die vader die sone die heilege geest
dit sijn drie persone hebbic vereest
ende dese iij en es mer een
daer die andere utescheen
hierna te grondene ware domheit
simpelike te geloevene es salecheit
also dan dese iij sonder sceeden
een bliven in eenecheeden
ende oec dat ute gode mede
sone ende heilech geest comen bede
men vint vele in gelijchede
als daer men dit mochte proeven mede
nu merct die sonne in alre stont
es claer ende heet ende ront
dit es in hare altoes gereet
nochtan en eest mer  sonne godweet
oec geeft si licht in menech gat
ende in haerselven nochtan om dat
so en hevet si der claerheit niet te min
merc dit wel in dinen sin
vergadere oec vele stene
ende legt se teenen hoepe allene
so ne heten dan alle die dinge
nemmeer dan een hoep sonderlinge
oec al eest dat vele lede
staen an die menschelijchede
nochtan en heeten si mer een lichame
al heeft elc let sinen name
het es oec gevoeget met
dat een man ende wijf na der wet
een lijf sijn ende een vleesch
na der heilegher scrifturen eesch
daeromme eest mogelijc godweet
dat elc mensche si gereet
niet met ongestadecheiden
niet met ongelikecheiden
mer vaste in ene eenechede
oec es een content mede
ende mids caritaten groet
een herte werden ende een conroet
ende oec ene siele mede
overmids hare gevoechlijchede
ende hets orborlijc dat die mensche
met alre begerten met allen wensche
gode anehange ende oec si een
ende altoes niet en scheede in tween
ende onder alle dese dat wel wet
dat ene vaste eninge es geset
ende dleste daeraf van alre aerd
daer je mensche in vertiert waert
so hout die godheit in hare allene
drie persone wel gemeene
ende ene substantie sijn dese drie
die van een ne sciede nie
wat mach dan god wesen
god es als wi lesen
die te elkerliker hoert
die daeraf werden becoert
sonder endde ene begerlijchede
ende ene volcomene minne mede
die altoes beghert tsinen doene
dat die mensche jegen hem versoene
wat es god jc vrage noch di
ic wilt di seggen wat god si
god en es niet minder pine
den quaden die om die sonden sine
verdoemt es dan hi godweet
bliscap es hen allen ghereet
die tsiere genaden sijn geseten
dit es god nadat wijt weten
wacharme dergherre die sonder letten
altoes haersselfs willen vortsetten
ende met dien wille bejagen met
die ewelec pine ongelet
wat es meerre pine ic vrage
dan altoes ende alle dage
dat begeren dat nemmermeere
en mach gescien in geenen kere
ende dat se niet en willen no begaren
dat hen altoes volget naren
nemmermeer diegeene gewint
dat hi beghert ende dat hi mint
van enen nuwen meester es nu
een geruchte comen dat seggic u
die in vrankerike nuwe dinge
wilde seggen sonderlinge
mer in die heilege scrifture
en hadde hi niet sine geduere
want ierstwerf sprac hi theologie
ende namaels waest sottie
want als hijs niet en conde volbringen
so fingeerde hi nuwe dingen
hi wilde spreken mer hem gebrac
die dinge daer hi ave sprac
want van der godheit wilde hi spreken
te diepe ende moeste daerin gebreken
daeromme laet u genoegen dat
dat ic u hier sprac ter stat
wat god es ende wat hi can
en mach gegronden ne geen man
ende diere te vele af wilde spreken
hi moest eraf emmer gebreken
also als dese meester dede
die dor tgeloeve in ongeloevechede
comen was ende hiet al sot
omdat hi jegen gods gebod
fingeerde dinge ende seidse mede
metter heilegher drievoldechede
ic segge als een prophete doet
ic anesie mijn armoede groet
als ic eens anders rijcheit vertricke
in miselven sucht ic dicke
omdat ic dit al vertelle
so waric gerne daermet geselle
mer van ij quaden dingen
sal men kiesen sonderlingen
dbeste dat es mijn raet
min eest pine dat verstaet
al mintstu dattu niene sies
dan te siene geloef mi dies
dattu mins ende du dat niet
en moges gecrigen wats gesciet
wat maecht gode vromen
dat die quaetheit te wraken sal comen
ende om die wrake te sine verdoemt
god wilt daert al utecoemt
dat elkerlijc pense om dat
dat hi also dieren scat
sette vore onse dorpersonden
ende gaf ons allen daer orconden
dat hi dat daeromme dede
dat wi hem souden volgen mede
ende oec om die pine groet
die hi dogede ende sine doet
ons een spiegel soude wesen
omdat wi niet en gedinken van desen
dat hijt al om ons gaf
so moeten wi werden geloent daeraf
so wel hem dan die dient dengonen
die alle dingen bringt ten lonen
wie dat woert heeft in den mont
ende niet int herte te geerre stont
hi es ydel ende roekeloes
ende diet int herte hevet altoes
ende niet in den mont godweet
hi es overdech ofte wreet
met desen ben ic ten endde comen
beide van dichte ende van bloemen
die sente bernaert in sijn leven
van cleervaus heeft uutgegeven
