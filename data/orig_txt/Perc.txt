daventure gewaget nu das
dat menech man blide was
dor dat perchevael te hove es comen
ende om dat si mede hebben vernomen
dat hi gewonnen heeft sijn lant
ende sijn broder mede altehant
acglavael dlant heeft beseten
dor dese sake alse wijt weten
dede die coninc houden hof
om te merren sinen lof
ende ontboet als te voren
die ter tafelronden behoren
ende alsi in dese feeste saten
quam daer ene joncfrouwe di utermate
lelijc was in allen maniren
men mochse niet wel visiren
van gedane hoe swerd si was
si hadde di tande gelijc den das
si hadde granen omden mont
ende enen snavel gelijc den hont
ende ogen hol der simmen gelike
die wintbrauwen lanc ende eyselike
dat ansichte breet ende vuel
si quam gereden op enen muel
inder zalen ter selver stat
daer die coninc artur at
ende si groette den coninc vorwaer
ende al die met hem waren daer
daerna sprac vort die joncfrouwe
her coninc artur bi mire trouwe
ic moet noch tavont herde verre
ofte ic saels wesen erre
want ten castele hebbic geval
orglieuse here soe sal
mine herberge wesen wildijt horen
daer vif hondert ridders utvercoren
ende lx sijn altoes binnen
ende elc heeft daer als wijt kinnen
sine amie dies wille roken
dat hi aventuren wilt soken
daer mach hi vinden in allen tijt
joesten fel ende swaren strijt
een mach daer proven sijn geval
ofte winnen oft verlisen al
es hier ieman die wilt winnen
alden prijs die heeft binnen
die werelt nu ic segge hi vare
opten berch te montesclare
daer es beseten ene joncfrouwe
die hulpeloes drivet groten rouwe
dise hulpe uter noet
men souts hem spreken ere groet
ende hi mochte oec danen bringen
tswerd metten vremden ringen
daer grote doget an geleget
die joncfrouwe heeft nu al geseget
ende reet en wech eer iet lanc
mijn her walewein doe op spranc
ende sprac bi mire trouwe ic vare
der joncfrouwen hulpen te montesclare
ywain sprac ic wille riden
ten castele orglieus nu ten tiden
ende proven daer mijn geval
ende keye sprac ic sal
ten doloreus nu varen met
dit selve seide her griflet
ende perchevael seide ic wille riden
achter lande in allen tiden
i alle martsen harentare
ende es ieman die oppenbare
josteren wille jegen mi
oft vechten met swerden oec daer bi
ic makene mat oft hi mi mede
eer ic meer van hem scede
ende eer hi volinde sine tale
sprongen daer op si hondert wale
ende hebben haer wapine an gedaen
ende namen orlof alle saen
ende souden en wech sijn gereden
daer sagen si comen met haestecheden
ginganbrisile met gewoude
die brachte enen scilt van goude
met ere veeschen van lasure
hi groette den coninc arture
ende die ridders groet ende clene
sonder waleweine allene
waleweine en grotic nembermere
want hi versloech minen here
sonder redene ende sonder recht
dies willic hem doen lien echt
vor alle die hoge baroen
ins conincs hof van scaveloen
dies bidic pant vor sine mage
te vechtene over xl dage
walewein spranc op ter vard
ende sprac te ginganbrisile ward
daer sijt alle horden hoveschelike
her riddere semmi god die rike
haddic iet jegen u mesdaen
ende haddi mi dat laten verstaen
tuscen mi ende u hoveschelike
ic had u gebetert sekerlike
tuwen wille maer sint dat gi
den camp begert dus sere van mi
ic sal dan over xl dage
te scaveloen comen sonder sage
ende vechten daer al sonder scamp
aldus ontfa ic hier den camp
dus werd di camp genomen daer
ende giganbrisiel voer wech vor waer
ende her walewein ginc hem gereiden
ten campe werd sonder beiden
ende al die heren als gi moget horen
daer ic af seide hier te voren
die wilden soeken die aventuren
gereiden hen te dire uren
ende reden met waleweine uut
ginder werd doe groet geluut
vanden vrouwen ende der maisnieden
doe di heren van hove scieden
want thof bleef soe bloet nu
van goden ridders secgic u
datter si vive niet bleven omtrent
daermen op micken mochte een twent
walewein ende acgravein
gariet ende her ywein
perchevael ende griflet
ende her keye die oec reet met
ende mordret ende alt conroet
dat ic hier vore seide al bloet
dat voer al nu ter uren
om te sokene aventuren
si reden te gadere iiij milen
doe quamen si ter selver wilen
tere wegescede daer si doe
wilden sceden ic segt u hoe
walewein wilt riden tsinen campe
hem te bescuddene van rampe
ende mijn her ywein wilt varen
ten castele sonder sparen
diemen heet orglieus
ende keye wilt varen ten doloreus
ende griflet ende dandere mede
deilden hen al daer ter stede
ende voren som met yweine
ende som met keyen ende acgraveine
ende som vorense te montesclaren
daer walewein soude sijn gevaren
ende perchevael voer allene daer
enen wech hine weet waer
dus laticse riden alle nu
ende sal hier vort tellen u
van waleweine die nu vard
te scaveloen tsinen campe ward
doe walewein gesceden was
van sinen gesellen daer ic af las
quam hi gereden daer hi sach liden
ene grote rote ridderen riden
her walewein hilt stille ende lietse varen
een sciltknecht quam gereden daer naren
dien vrachde walewein secgic u
wie die ridders waren nu
here seit hi hets meliandelijs
die gerne soude bejagen prijs
ende dat ander es credouet
die altoes na di ere hem set
walewein sprac hem kinnic wel
hets een ridder dapper ende snel
walewein seide waer varen nu si
here tenen tornoye hier bi
tote tybaude van tintavel
daer sal sijn een tornoy fel
here vard te hulpen dien van binnen
bi gode gi sulter mogen winnen
groten prijs sidi vrome
daer sal sijn harde willecome
elc riddere die es coene
tybaut heeft hulpen te doene
walewein sprac doe te desen
knape hoe mach die tornoy wesen
tuscen hen tween in eneger wijs
ja en was meliandelijs
in tybauts huus op gevoet
ja hi here dies gevroet
bat dan hi sijn sone ware
maer ic segt u oppenbare
hoe dese dinc wesen mach
doe meliandelijs vader lach
in sinen doetbedde ent met hem naude
betroudi so wel heren tybaude
dat hi op trouwe beval sijn kint
ende tybaut heeften oit sint
harde vaderlijc gehouden
tes hi quam te sire ouden
doe socht hi an tybauts dochter minne
si seide hine quame in haren sinne
hine ware riddere ende goet man
ende sine haddene oec daer an
sien torniren ten beginne
ende mogedi dan hoger joncfrouwen minne
verdinen so salic u minnen tenen gader
ende des seldi beginnen an minen vader
daer selen comen diet vreischen mogen
sie ic u dan ten wapinen dogen
ende gi den prijs moget gewinnen
ic sal u dan gerne minnen
dus es die tornoy daer toe comen
her walewein heeft orlof genomen
entie knape es wech gereden
te sinen here die nu ter steden
te tyntaveel quam vor di stat
ende tybaut die daer binnen sat
met sinen geburen met sinen magen
die nu secgen ende sere clagen
dattie tornoy niet sal gescien
want tybaut dorste niet doen te dien
hi vruchte dat hem an sijn ere
mochte lopen nu al te sere
ende om dit haddi doen sluten
sine porten al ende daer buten
meliandelise ende sine liede mede
walewein quam doe vore die stede
want sijn wech al daer gelach
doe hi die porten besloten sach
trac hi daer ene eyke stoet
bi enen torre beetti te voet
ende dede an die eyke daer naer
sijn twee scilde hangen daer
ende beide daer op aventure
die boven lagen daer ten mure
drove waren van dien
dattie tornoy niet soude gescien
binnen dien heeft dit verstaen
een out riddere ende es gegaen
tote tybaude ende seide hem daer
here mi donct al over waer
dat ginder houden ij ridders van love
die mi donken van arturs hove
ende hen gerne hier binnen daden
twe gode man comen wel te staden
ondertiden bi enen goden man
es dicke gesciet datmen verwan
enen tornoy altenengader
her tybaut al waric u vader
bi gode ic dorst u wel raden
dat wi donse wapinen daden
ende wi beginnen den tornoy
het sal hen hebben harde boy
dat wi des tornoys dorren roeken
ende selen ons driven ende soeken
tonser porten met overmode
wi hebben ridders vele ende gode
ende seriante dapper hier binnen
si selen verlisen ende wi winnen
dit was een vroet man vander stat
daer des raets vele ane sat
ende bi sinen rade tybaut woude
datmen den tornoy crieren soude
dies waren gene ridders blide
die sciltknechte lipen te stride
ende wapenden die ridders saen
ende daer binnen waren gegaen
die vrouwen licgen entie joncfrouwen
ten tinnen omden tornoy scouwen
doe sagen si neder in dat plein
onder eyke waer her walewein
lach ende reste die ridder milde
doe si daer sagen die ij scilde
waren die vrouwen blide daer
ende seiden nu selewi sien oppenbaer
dese ij ridders wapenen nu
andere seiden ic segt hier u
hi heeft els iet vernomen
want hijs sonder geselle comen
wat selen hem allene ij scilde
vergave god dat hise wilde
beide nu te samen dragen
so mochtwi secgen dat wi sagen
nie merre wonder noch en horden
binnen dien dat si dese worden
seiden ende maecten geluut
soe trocken gene ridders uut
ende tybauts dochter was daer nu comen
daer di tornoy om was genomen
ende met hare haer susterkijn
dat jonger was vele in scijn
maer si was so overfier
dat si hadde tenen toname hier
beide van heren ende van vrouwen
die joncfrouwe metten clenen mouwen
die ridders sijn comen opt velt
die tornoy began met gewelt
ende min here meliandelijs
reet ut om te bejagene prijs
ende alsene sine vrindinne siet
sprac si gi vrouwen nu bespiet
en es hi niet prijs wel weerd
ende dat hi vore spere ende sweerd
siet ho wel hi hem gelaet
bi gode ic wilde dine haet
dat hi mesvore doe sprac saen
haer susterkijn joncfrouwe laet staen
u prisen hier es sulc bi
hijs beter ende scoenre dan hi
om dit wilsise hebben geslegen
maer die vrouwen scotenre jegen
dat si hare nine quam an
ende die tornoy hi began
daer werd menech slach geslegen
wie dat meliandelijs quam jegen
hem was een vallen wel gereet
eer dat hi heme iet leet
hi hadde daer al sulc geval
dattie tornoy vor hem boech al
dies was sine minne so blide
dat si noch sprac ten selven tide
gi vrouwen alle nu besiet
en es die gene te minnen niet
diet ginder soe ridderlijc doet
hijs rike scone ende goet
nieman can hem geliken iet
doe sprac die suster dit nes niet
hier es noch vele scoenre bi
ende beter mede dan hi si
die outste suster werd erre ter stont
ende sloech di andere vorden mont
ende verspracse sere omt gent
doe ward echt groet perlement
om waleweine twi hi stille lach
daer hi dus torniren sach
hets een coeman sprac die ene
ende vard aldus alsict verneme
ende vard oft hi een ridder si
omden tol tontforne daer bi
sulke seide het es een wisselare
dus maectense haer sceren oppenbare
met waleweine doe sprac en trouwen
die joncfrouwe metten clenen mouwen
en es wisselare noch coman
maer hi scient een edel man
ende es wel elcs ridders genoet
want sine speren sijn so groet
doe spraken hare die vrowen an
swiget het scient menech man
dies meester des hi nine es
dits geen ridder sijt seker des
maer hi maect hem ridder daer bi
dat hi wilt wesen tolvri
ende sal des plegen so vele
datmenne sal hangen bider kele
dit seiden si daer soe oppenbaer
dat walewein horde al claer
hi scaemde hem des soe sere
dat hi ward al uten kere
hi dochte hem sere van sinen campe
wordi belet bi enegen rampe
dat hi nine quame ten dage
hi ware gelachtert ende al sijn mage
worde hi gequetst oft gevaen
hier bi liet hi torniren staen
meliandelijs toende sine cracht
vore die porte optie gracht
doe sagen die vrouwen daer ter steden
enen sciltknecht comen gereden
die daer om bejach reet
die vrowen ripen dien gereet
ende seiden waerdi goet bi mire trouwen
gi sout u spade laten blouwen
om een trinsoen oft om i testire
want gi mocht hier winnen scire
onder dese eyke harnasch ende goet
sonder slach ende oec stoet
die dese riddere heeft in hoeden
hijs van so godertiren moden
al sloechdine ende namet hem al
ic wane hi hem niet weren sal
die knape reet te waleweine ward
ende seide hoe ligdi dus musard
ic wane gi gelaten sijt ter aderen
dat gi ligt stille daer gi vergaderen
saget dus sconen tornoy heden
walewein antwerde hem ter steden
maecti henen nu ter stat
in berechti dit noch dat
dus voer hi van hem alsoe
ende die tornoy sciet daer doe
die van buten hadden den prijs
maer tgewin in alre wijs
hadden merre die van binnen
eer si scieden daden si bekinnen
datmen sanderdages sal torniren
mijn her walewein  die godertiren
es met ter porten in gevaren
metten ridders die daer waren
doe quam daer saen in sijn gemoet
her garijn daer die raet an stoet
altemale vander steden
hi heeft waleweine al daer gebeden
dat hi met hem herberge nu
walewein deet gerne secgic u
ende onderwegen vrachdi waleweine
twi hi so stille hilt inden pleine
dat hi nine tornierde daer
walewein seide tot hem daer naer
her werd ic ben beropen saen
van enen campe sonder waen
ins conincs hof van scaveloen
dien ic ember daer moet doen
ende haddic hier dan getorniert
ende waric igeren af gefalgiert
dat ic niet quame te minen dage
soe waric gelachtert ende al min mage
her riddere gi daet hier an wale
dus quamen si tot sire zale
daer die werd wille wesen
ende her walewein was binnen desen
verraden want tybauts dochter saen
liet den vader van hem verstaen
dat walewein en coman si
ende dat hi alse riddere vard daer bi
omdat hi wilt tolvri wesen
die jonger suster es binnen desen
dor enen bogart gegaen
ende dede heren garine dit verstaen
her garijn werd sere onsteken
ende es te hove werd gestreken
met sinen sone herbaude
onderwegen ontmoetti tybaude
al was her garijn erre sere
nochtan groetti sinen here
ende vrachden waer hi henen woude
tybaut seide dat hi soude
tsinen huus varen enen coman vaen
daer mi nu es af laten verstaen
dat hi vard alse riddere ter uren
omdat hi den tol wilt ontfuren
her tybaut eer ic u des gehinge
hier soude eer werden groet gedinge
al benic u man ende gi min here
eric u liet doen dese onnere
in min huus al onverdient
enegen goeden man al min vrient
soudicker eer om pinen nu
tybaut seide doe ic wille met u
varen corten minen tijt
aldus werd daer bevelt die strijt
dus redense tsire herbergen bede
van goder hoede comt goet vrede
doe min her walewein vernam
dat tybaut tsire herbergen quam
ginc hi jegen hem mettesen
ende hitene willecome wesen
deen nam den anderen metter hant
ende gingen sitten op ene banc
alse tybaut sine stade siet
vrachdi waleweine twi hi liet
dat hi nine tornierde heden
walewein seide here bi waerheden
ic ben campvast secgic u
jegen den coensten di levet nu
ins conincs hof van scaveloen
her tybaut sprac hem ane doen
her riddere begeerdi enege dinge
die u gebreken sonderlinge
dat soudic doen haddijs noet
walewein seits hem danc groet
mettien nam tybaut orlof saen
doe sach hi waer dat quam gegaen
sine joncste dochter ende hilt ter stede
waleweine met haren armen bede
ende seide here ontfermt u dongevoech
dat mi min suster om u sloech
heden dat clagic here nu u
soete kint wat besteet nu
sprac walewein te berechtene mi
dat tusscen u ende uwer suster si
die vader scaltse doe om dat
ende seide loepti dus in die stat
den ridders clagen u verdriet
dat u ende uwer suster er gesciet
walewein seide doe sonder waen
sine heeft hier an niet mesdaen
doe sprac hi hare al lachende toe
live kint wat wildi dat ic doe
te wraken van uwer suster nu
here seitsi ic bidde hier u
dat gi dor mi ten tornoie draecht
margen wapine scone maecht
sprac walewein dat willic anegaen
dor uwen wille sonder waen
si neech toten voeten daer of
doe nam tybaut daer orlof
ende sette sijn dochter vor hem daer
onderwegen vragede hi daer naer
wat si ende haer suster hadden gaens
daer si ane verdiende slaens
si seide den vader dattet ware
om meliandelise dien si so mare
maecte van groter vromecheide
ende om dat ic dat wederseide
nam si mi biden hare
ende gaf mi enen slach daer nare
ic sach desen riddere doe an
ende seide hi ware beter man
oec woude ic here bi mire trouwen
dat ic meliandelise mochte scouwen
margen ter eerden licgen  here
ende hi moest costen een deel mire ere
tybaut sprac ende loech
dochter gi moet margen vroech
den riddere een teken geven daer bi
datmen kinne dat u riddere si
here daeraf en wetic twint
tybaut seide doe live kint
ic sal u hier af wel betalen
mettien quamen si tsire zalen
daer bi beette ter eerden saen
die outste dochter quam gegaen
ende alsi harre suster sach daer
versprac sise sere doe seide daer naer
haer vader maer gi dise sloecht heden
moet godsat hebben nu ter steden
des anderdages harde vroe
riep tybaut sijn dochterkijn hem toe
ende gaf hem ene mouwe roet
ende hiet hare doe ende geboet
dat si ten riddere weder kere
ende hi die mouwe dor haer ere
dragen wille heden den dach
dat kint liep daerwerd dattet mach
ende gaf heren waleweine die mouwe
ende bat hem op gerechte trouwe
dat hise dragen soude dor hare
walewein seide doe oppenbare
dat hise dragen soude godweet
mettien waren die ridders gereet
ende waren ten velde comen
die joncfrouwen hebbent oec vernomen
ende sijn ten tinnen geseten mede
mettien liet lopen daer ter stede
meliandelijs op dat velt
ende dede ropen met gewelt
oft daer ieman soe coene ware
een spere te brekene oppenbare
alsine amie dit gesiet
gi vrouwen seit si en donct u niet
die gene der bester een die leeft
die den genen gemint heeft
mach harre minnen blide wesen
ende rechte doe si sprac van desen
quam walewein gereden opt velt
dar meliandelijs reet met gewelt
ende alse walewein dit heeft gesien
reet hi jegen hem mettien
ende stakene metten orsse int sant
walewein riep enen knape te hant
ende sende dors in rechten trouwen
der joncfrouwen metter cleinre mouwen
die suster heeft gesien ende seecht
hoe meliandelijs ter eerden leecht
suster seit si wat segdi nu
dits die comen die hier vor u
meliandelise tumelen dede
di suster was drove ende seide ter stede
swiget daer af quade pute
bi gode haddic u daer ute
ic soude u geven ene buffe
ja suster ende eest dan truffe
besiet gi vrowen ho hi leecht
daert min suster af wederseecht
die de coeman ave stac
ic wane hi heeft groet ongemac
hi leget soe lange averrecht
die suster heeft hare gerecht
ende wilde harre suster slaen
maer die vrowen benament saen
mettien quam die knape ende sochte
die joncfrouwe dier hi dors brochte
ende presenteret daer ter stede
van sijns heren halven mede
si was blide ende dancte hem sere
die knape reet weder tsinen here
die des dages opter heide
menegen dede rumen sijn gereide
ic wane noit man ne sach
meer waleweine pinen om bejach
op enen dach dies wan hi sciere
rikeliker orsse vire
dirste sindi der joncfrouwen
diemen heet metten clenen mouwen
dander ter herbergen binnen
heren garijns wive der werdinnen
terde sindi harre dochter ter stede
dat vierde harre suster mede
aldus bestaetdi sijn bejach
ende doent ginc om den middach
done wildi nember torniren
ende die tornoy began falgiren
walewein reet ter herbergen tien tiden
hi hadde den prijs van beiden siden
daer ward stille ende oppenbare
dicke gevraget wie hi ware
maer nieman conde geweten dat
doe her walewein quam in die stat
vant hi tsire herbergen saen
die joncfrouwe dine heeft ontfaen
vrindelike ende dancte hem sere
dat hi hare dade die ere
dat hi dor hare tornierde daer
haer vader quam oec daer naer
ende dankets hem ende die werdinne
ende beide haer dochtere oec met sinne
ende her garijn dancte hem mede
der eren die hi hen allen dede
si vrachden om sinen name te hant
walewein seit hi benic genant
des conincs arturs suster soene
ic bens te lochgene niet gewone
doe boden si hem haren dienst sere
walewein dancte der ere
ende heeft an hen orlof genomen
mettien es die joncfrouwe comen
ende custen daer an sinen voet
wat eest joncfrouwe wat gi doet
ic cusse uwen voet dor dat gi
mijns gedinken sult daer bi
walewein sprac wel live joncfrouwe
ic sal u altoes sijn getrouwe
gi hebt mi gedaen sulke ere
in vergeets nembermere
dus heeft hi orlof genomen
niet allene ane hen somen
maer an hem allen die daer waren
nu latic heren walewein varen
ende sal u van acgraveine tellen vort
ende van keyen als gi gehort
hebt hier vore die wilden varen
ten doloreusen castele twaren
daventure seget ons al plein
dat her keye ende acgravein
ter wegescede daer si scieden
alse gi hier vore horet bediden
voren dien dach al dorenture
sonder te vindene aventure
die te vertellen werdech es
des ander dages sijt gewes
gemoetten si ene joncfrouwe daer
si vraechden doe oppenbaer
om den wech ten castele ward
ende si antwerde hen ter vard
wildi derward varen nu
ic salre u leiden secgic u
opdat gi dorret volgen mi
keye seide joncfrouwe waer bi
en soudewi u niet volgen dorren
vard vore waerward gi wilt porren
wi selen u volgen nu vor waer
si voer vore si reden naer
toter nacht toe alsoe
des nachts lagen si oec doe
in dat wout met een hermite
dise wel ontfinc met vlite
des ander dages voren si vort
doe quamen si ridende in ene port
daer si ontbeten ten selven tiden
want si moesten verre riden
dat dede hen die joncfrouwe verstaen
eer si ter herbergen souden gaen
doe si geten hadden daer
reden si henen wet vorwaer
ende quamen omtrent vespertijt gereden
daer si ij ridders gemoetten ter steden
wel gewapent ende opgeseten
doe sprac die joncfrouwe ic laet u weten
gi heren eer gi hier moget liden
suldi jegen dese ij hier moten striden
si sijn so overmodech nu
gi behoeft wel te wachtene u
suldi metten live ontgaen
doen antwerde min her keye saen
bi gode joncfrouwe ic segt u hier
si mogen wesen alsoe fier
ende also spreken hier oec mede
si selen bliven hier ter stede
gevaen ofte also gewont
sine werden daer af meer gesont
ende binnen dat keye dese worde sprac
doe joncfrouwe over ene side trac
ende deen riddere vanden tween
riep op keyen al in een
sevenwarf met groet
geeft u op oft gi sijt doet
ende keye hadde dit onwerd sere
ende rechte te hant sinen spere
ende liet lopen doe sijn ors
ende die ander die niet wors
gereden was dan keye daer
quam op keyen wet vor waer
ende stakene met sinen spere soe
dat brac in seven sticken doe
maer keye en was gequetst niet
noch die steke deden geen verdriet
ende hi stac den riddere weder
dat hi viel vanden orsse neder
maer hine was niet sere gequetst
sijn helm die was hem ontletst
hi spranc op ende bantene weder
dat hi was gesteken neder
dat dremde hem sere utermaten
hine wiste hem hoe gelaten
hi trac sijn sward ende seide saen
nu moet hier an u leven gaen
ic sal u doden ende u part
gine beet te voet ter vart
oft laet mi weder min part bescriden
ende laet ons dan met swerden striden
binnen dat si dus spreken  godweet
soe was die ander riddere gereet
ende comt daer oec op keyen gereden
dit sach acgravein ter steden
ende sloech met sporen der ward
ende haeste soe sere sine vart
dat hi den riddere heeft onderreden
eer hi te keyen quam ter steden
ende geraectene so over di side
dat hine dede tumelen tien tide
vanden orsse optie eerde
ic waent hem vij dage deerde
want hi viel in sire ongewout
besiden weges op een hout
dat hi den arm brac ontwee
nu es versekert hedemee
keye van desen dat secgic u
doe hi sach dat sijn geselle nu
den genen af hadde gesteken
was keye te stouter sekerleken
ende sprac ten genen die daer stoet
ic wille beten met u te voet
ende wille becorten desen strijt
tuscen mi ende u ter tijt
want litic u dit pert bescriden
gi sout mi lichte willen ontriden
fi quaet vassael wat segdi
dat gi dit nie pinset van mi
dat suldi ontgelden dat verstaet
eer ghi mi heden voet ontgaet
dus heeft hi sijn sward genomen
ende keye es daer jegen hem comen
ende manlijc heeft anderen daer gegroet
met groten slagen ende ontmoet
die riddere was erre ende sloech sere
grote slage op keye den here
ende keye slogen weder soe
soe grote slage dat hi doe
achter moeste gaen aldaer
dies hem te mode was harde swaer
idoch werdi hem harde sere
ende ginc keyen an met mengen kere
want hi conste harde wel scermen
keye en liten niet gehermen
ende slogene so int leste daer naer
dat hi loefs moeste lien daer
ende rechte als hi verwonnen was
quamen met groter haest na das
viij ridders gereden met snelre vard
ende ripen sere te keyen ward
gi blives hier her mordenere
gi waent nu sijn een groet here
dat gi dien riddere hebt verwonnen
ter quader tijt hebdijs begonnen
mettien sijn si an hem comen
eers keye word heeft genomen
ende steken op hem ende slaen
ende hebben daer keyen gevaen
maer eer sine gevingen ter stont
haddire daer twe soe gewont
dat si nemmeer mochten striden
si voren an acgraveine tien tiden
ende wilden oec hebben gevaen
maer hi sette hem ter were saen
ende staker enen met sinen spere
dat hi viel al sonder were
ende quetste hem sere in die side
want hi brac ene rebbe tien tide
dus waser vive so onvermogen
dat si niweren toe ne dogen
eer acgravein ward gevaen
twe die vorste sonder waen
ende drie nadat secgic u
vanden viij dire quamen nu
dus worden gevaen dese twee
ende en wech gevord met groten wee
ten doloreusen castele toe
wilden sise binne voren doe
die daer stont in ere milen naer
die andere die gewont waren daer
die vorden si met hen oec mede
dire doet waren lietense ter stede
alsi dus henen gesceden waren
ende ene halve milen hadden gevaren
quam perchevael in hare gemoet
al enen sijtwech die daer stoet
also als hi sochte aventuren
daer si hem souden mogen geburen
een riddere sagene daer hi soude liden
ende riep hem ane ten selven tiden
hordijt gi di daer nu rijt
geeft u op nu ter tijt
gi hebt verre gnoech gereden
gi moet met ons nu ter steden
mettesen tween te hove varen
in onse gevancnesse twaren
vollijc geeft u op ter vart
eric u dode ende u part
doden sprac doe perchevale
gi hebt mi vollijc metter tale
doet dat donct mi ane u
maer ic rade u dat gi u nu
wacht jegen minen steke
ic segt u bider goder weke
ic saelt u tsuren maken soe
eer gi mi sult bringen daer toe
dat ic mi op nu sal geven
dat u costen sal u leven
ende hen allen die met u sijn
nu hoet u jegen dat spere mijn
ic vechte eer ict late nu
want ic ride om vechten secgic u
achter lande harentare
ende om te vreischene daer af niemare
nu hoet u jegen minen spere
mettien sette hem die ander ter were
ende reet op perchevale ende stac
soe dat hi sijn spere brac
ende perchevael redene weder soe
dat hi sijns lijfs werd onvroe
want hi dorstakene altemale
dat hi doet viel te dale
doen dit sach een ander daer
nam hi sijn spere ende reet daer naer
op perchevale met enen erren moede
ende perchevael die was in sine hoede
quam hem jegen daer ter stont
ende heeft den genen oec so gewont
dat hi viel neder ter stede
ende brac sijn been oec daer mede
doe quam die derde die riep sere
her vasseel bi onsen here
gi copet eer gi mi ontvard
perchevael antwerde ongespard
bi gode her riddere in vlie niet
mettien perchevael lopen liet
ten riddere ward met snelre vard
ende stac heme ende oec sijn part
dat si ter eerden vielen beide
die riddere viel onder tgereide
ende tpart viel op hem daer naer
ende hi brac sine rucge al daer
doen dit die andere hebben gesien
gingen si vaste henen vlien
ten castele ward bi ere valeien
ende liten acgraveine ende keyen
ende die gewonde licgen daer
doe quam perchevael hen bat naer
ende vant daer sine gesellen doe
dies si blide waren ende vroe
hi ontbant hen hare hande saen
ende si hebben hare orsse gevaen
ende saten daer op ende reden daer
na die daer vloen wet vor waer
want perchevael en wils laten niet
om dat hise vor hem riden siet
hi reet soe sere hebbic vernomen
eer si ter porten consten comen
vanden castele heeft hise herhaelt
ende seide gi heren betaelt
gi motet ontgelden sonder waen
dat gi min gesellen had gevaen
mettien heeft hi tsward verheven
ende den enen slach gegeven
dat hi viel ter eerden mettien
dit heeftmen inden casteel versien
ende al dat daer binnen was
trac metten here ut nadas
ende hierenbinnen waren comen mede
acgravein ende keye bede
daer ward een groet strijt verheven
ende menech groet slach gegeven
perchevael onderginc hen di porte saen
datter nieman in mochte ontgaen
ende sloech oec so grote slagen
dat si hen allen begonsten versagen
want hi sloger vele doet aldaer
doe werd die here in groter vaer
ende gaf hem op al daer ter stede
perchevale ende alle dandre mede
ende opende hem den casteel oec daer
ende swoer hem te varne daer naer
in des conincs arturs genaden saen
ende den casteel van hem sal ontfaen
dit geloefdi bi sekerheiden
nu salic swigen hier ter steden
van perchevale ende van acgraveine
ende van gariet tellen ende yweine
nu doet verstaen daventure
dat ywein ter selver ure
ende gariet daer si orlof namen
ter wegesceden daer si toe quamen
daer walewein voer ten campe ward
dat si voren met ere snelre vard
ten castele orglieus werd saen
onderwegen vonden si enen naen
den feynesten dien si noit sagen
ende her ywein began hem vragen
om den casteel waer hi stoet
oft hijs hem iet conde gemaken vroet
die die orglious daer hiet
die naen seide wildi hem iet
ywein seide jawi twaren
wi wouden daer josteren varen
want ons is doen daeraf bekint
datmen daer altoes joeste vint
bi gode dats waer seide di naen
maer al ware uwer lx sonder waen
nochtan soudi alle bliven mat
eer gi quaemt vander stat
maer wildi ember wesen daer
ic salre u leiden oppenbaer
ende sal u wisen den casteel
daer binnen es groet riveel
van riddere ende van sconen vrowen
ende van joncfrouwen diemer scouwen
mach c ende lx wetet wale
ende also menech ridder bi getale
die goet sijn ende vrome
ic secge u dat ic danen come
ende ben vanden gesellen een
ende hebbe ontfangen daer min leen
ende wildi ic kere weder met u
want ic soude gerne sien nu
hoe gi dese dinge sout beginnen
jegen die gene die sijn daer binnen
want uwer en es hier maer twee
hoe gemochti embermee
enege dinge daer bestaen
die u te gode mochte vergaen
gariet seide bi gode in weet
maer wi hebben gedaen enen eet
dat wi daer ember moten varen
ende jostiren daer al sonder sparen
die naen sprac bi waerheiden
ic sal u ember tot daer geleiden
ende sal u wisen in wat maniren
dat gi haestelijc sult torniren
daer steet een tor daer seldi varen
ende rechte daer vore u oppenbaren
ende also vollijc alsmen u vernomen
heeft selen si twe ut comen
al gewapent met speren groet
u te vane ofte slaen te doet
ende al verwindi die sonder waen
so salre noch twee comen saen
tote dat gi verwonnen sijt
dus mochdi ontgaen in gere tijt
ywein seide wi selen hier of
doen algader onse belof
dus voren si metten naen
dise geleit heeft sonder waen
toten castele rechte toe
daer die torre stont alsoe
ende die naen voer daer besiden
ende barch hem te dien tiden
dat menne niet soude sien
nu hebben vernomen binnen dien
die ridders vanden castele nu
den ij ridders dat secgic u
daer gincker hen ij wapinen ter vart
ende sijn gereden udeward
daer gariet ende her ywein
stille houden op dat plein
ende alle vrowen ende joncfrouwen
gingen ten cartele di joesten scouwen
ende manlijc met enen rosen hode
nu sijn comen met stouten mode
gene ij ridders opten pleine
die een reet op heren yweine
die ander reet op gariette
elc reet ontwee sonder lette
sijn spere maer die ander twee
en hadden daer af en geen wee
maer si staken die andere soe
dat si der joesten waren onvroe
si vilen ter eerden alst hen sceen
deen brac den arm dander been
also vollijc als dit was gedaen
quam daer een knape utgegaen
ende brachte elken enen rosen hoet
die opter vrowen hoeft stoet
die gerre ridders vrindinne waren
gene knape seide doe sonder sparen
gi ridders u sinden gene ij vrowen
die gi sonder hoet moget scouwen
dese ij hoede op rechte minne
ende elke es worden u vrindinne
ende wildi riddere sijn daer binnen
gi mogetter comen nu met minnen
ende bliefdi dat secgic u
soe moetti noch josteren nu
ywein seide danct ons den vrowen sere
en ware ons noch en gene ere
ende wie mochtens ons oec scamen
dat wi noch daer binnen quamen
wine hadden meer gejosteert
hieren binnen es weder gekeert
die knape ende heeft sine boetscap gedaen
doen quamen daer ij andere saen
ende elc reet daer opten sinen
met selker cracht met sulker pinen
dat si moesten rumen tgereide
ende vielen neder optie heide
echt quam die knape daer gegaen
als hi te voren hadde gedaen
ende brachte ij hoede alsoe vort
ende seide noch die selve wort
die hi hier vore seide nu
maer die ridders dat secgic u
en wilden daer binnen comen niet
twee andere men echt daer comen siet
ende die verwonnense daer ter stede
ende also vort tot xx mede
ende xx rosen hoede omtrint
waren hen daer mede gesint
dit duerde toten avonde daer
doe quamen daer lx ute vorwaer
ende bestonden gariette ende yweine
ende vingense daer inden pleine
met crachte ende vordense nu
in den casteel dat secgic u
maer die vrowen die waren daer inne
ende hare hoede sinden op minne
en liten hen doen geen quaet
si bescuddense daer dat verstaet
ende holpen hen dat si daer waren
in ene scone camere twaren
daer si hadden alles gnoech
van etene van drinkene gevoech
hen ne gebraken gene dinge
dies si begeerden sonderlinge
sonder dat si nine mochten van daer
aldus lagen si wet vor waer
inden casteel aldus gevaen
also alsic u hebbe doen verstaen
nu latic bliven dese
tote dat icker meer af lese
ende sal van mordrette tellen nu
ende van griflette secgic u
die wilden verloessen openbare
die joncfrouwe te montesclare
daventure doet ons weten
dat mordret hem heeft vermeten
ende griflet te helpen der joncfrouwen
die hulpeloes dreef groten rouwe
si reden henen onder hen beden
van daer si scieden ter wegesceden
daer walewein voer ten campe ward
doen si dus quamen op haer vard
quamen si in een wout gereden
daer si vonden tere steden
ene hermitage staende nu
daer lagen si in dat secgic u
dien nacht tot dat ginc dagen
doe stondense op ende gingen vragen
den clusenare hoe verre het ware
toten castele te montesclare
die clusenare sprac wat wildi daer
daer drieft eene joncfrouwe groet mesbaer
want si es belegen daer binnen
van enen dise wilt winnen
ende haers ondancs nemen te wive
ende si heeft liver dat mense ontlive
dan sine tenen manne name
ende ware dat sake dat ieman quame
dise verloeste in enen camp
hi mochte hare winnen sonder scamp
ende verloesten oec sonder gedingen
ende tswaerd metten vremden ringen
maer die gene die daer vore leecht
es soe starc alsmen ons seecht
dat hi wel soude dorven bestaen
vi ridders te male sonder waen
in enen crite dat secgic u
ende hier omme ne darre nieman nu
eenwijcs bestaen dits die sake
daer die joncfrouwe af es tongemake
ende xx milen es noch tot daer
ende dese wech sal u openbaer
dar ward leiden dat verstaet
die hier besiden den bosche gaet
constise verloesten gi daet wale
doen seide mordret dese tale
al ware hi noch alsoe starc
wilt hi comen in een parc
ic slane doet ic segt u twi
oft die duvel ontragene mi
soe doe ic oec seide griflet
doe namen si orlof ongelet
ende voren henen alden dach
die strate die biden bosche lach
tote des avons doe quamen si
in enen cloester die daer lach bi
in vi milen gehinde na
den castele alsict versta
daer lagen si dien nacht alsoe
daer horden si sere clagen doe
die joncfrouwe die was beseten
men liet hen daer die waerheit weten
van algader dat daer was gesciet
des ander dages en lettense niet
sine voren dar ward harde vroe
ende quamen daer te primetide toe
daer die tyran was gelegen
ende hadden xx tenten geslegen
daer in waren met hem oec dan
wel cccc werachteger man
nu es mordret ende gariet
comen met haesten ongelet
daer die tenten sijn geslagen
ende begonsten naden here vragen
daer hen scire berecht af was
ende doen hijt wiste sijt seker das
quam hi vord ende seide
wat si wilden alle beide
si seiden si wilden bescudden al dare
die joncfrouwe jegen wien dat ware
hi sprac dat moet sijn jegen mi
nu segt weder soe wildi
beide tenenmale nu vechten
oft wilt hem elc allene berechten
jegen mi nu kiest dat ene
mordret seide ic wille allene
jegen u vechten sidi so coene
dat gijt doret bestaen te doene
des balch hem die tyran sere
ende keerde met enen corten kere
ende nam ene glavie in die hant
ende quam te mordrette ward gerant
al dat hi mochte ende mordret weder
elc stac anderen daer ter neder
maer die riddere hadde gene dere
ende mordret was met den spere
in sine side gequetst nu
die tyran spranc op secgic u
ende es te mordrette gegaen
die oec nu op es gestaen
maer hine conste hem niet verweren
hi hadde vander wonden sulc deren
dat hi hem op moeste geven
oft hi hadde verloren dleven
dus es mordret gevaen
ende griflet heeft den strijt bestaen
elc hadde in die hant een spere
si quamen te gadere met groten gere
ende elc stac sijn spere ontwee
maer sine hadden daer af geen groet wee
si trocken die swerde beide doe
ende manlijc ginc anderen toe
met groten slagen ende met sturen
mi heeft wonder hoe geduren
griflet mochte vor sine slage
dier hi ontfinc inden dage
menegen dat seldi verstaen
oec heeft die ander daer ontfaen
menegen slach die was groet
een ander warre af bleven doet
dus vochtensi toter nonen daer
maer griflet begonste daer naer
tragen sere an sijn slaen
ende die ander es hem angegaen
ende heeften met slagen soe verladen
dat hi hem moeste bidden genaden
dus es daer griflet oec gevaen
ende met mordrette sinen geselle gedaen
nu latic dese twee aldaer
ende sal u vort secgen hier naer
van perchevale ende sinen gesellen
daer gi hier vore af horet tellen
die den doloreusen casteel wan
doen si alle drie van dan
sciden ende wech varen
hebben si vernomen twaren
dat ywein ende gariet mede
waren gevaen alle bede
ten orglieus inden casteel
doen si die waerheit wisten geheel
drogen si over een secgic u
dat sise wilden verloessen nu
ofte daer vore bliven doet
dus reden si met groet
wat si mochten dar ward
ende rechte in die selve vard
gemoetten si den selven naen
daer ic hier vore af dede verstaen
ende soude thuswerd sijn gereden
want doe gevaen waren ter steden
ywein ende gariet beide
alsic u hier te voren seide
voer hi henen ongelet
ende gemoette dese heren met
die hem oec vrachden naden casteel
ende hi berechte hen al geheel
die manire vanden castele
ende vanden ridders in enen dele
die daer waren also gevaen
si seiden si wilden derward saen
die ridders verloesten mogen si
die naen seide hets den avonde bi
maer vart met mi herbergen nu
ende margen vroech salic u
derward leiden begerdijt  gi heren
si dancten hem derre eren
ende voren met hem daer ter stat
savons men hens nine vergat
van datmen eten mochte ende drinken
die naen dede hars wel gedinken
si hadden daer wel haer gemac
smargens als di dach ontbrac
beriden si hen ende wilden riden
ende die naen voer met tien tiden
ende leidese toten castele mettien
omdat hi wilde die joeste sien
hi wiesde hen waer si selen riden
daer men der joesten soude ontbiden
ende alsoe vollijc alsi daer waren
quemen daer drie ridders utgevaren
jegen die drie die daer hilden
beide met speren ende met scilden
ende gewapent wel ter cure
ende reden optie andere ter ure
ende perchevael den sinen soe stac
vanden orsse dat hem brac
sijn been ontwe ende keye
stac den sinen in ene valeie
vanden perde dat hi tumelde daer
acgravein stac den sinen daer naer
dat hi die vote opward keerde
ic wane wel dat hem deerde
ende alse saen alse dit was gedaen
quam daer een knape ende brachte saen
drie rosen hoede ende seide daer
gelijc dat ic vore maecte openbaer
ende alse dit daer was leden
quamen daer drie ander ridders gereden
die staken si oec af ter stat
ende iij rosen hoede brachte na dat
echt die knape wet vor waer
dus wonnen sire xxv aldaer
perchevael x ende dander twee
xv onder hen beiden min no me
ende alse dit die van binnen sien
comen si alle ut mettien
ende willen die drie ridders vaen
gelijc si dandere hadden gedaen
maer dat en conde hen niet gescien
perchevael ginc hen an mettien
ende keye ende acgravein
ende verslogenre daer op dat plein
xx doet ende xv gewont soe
dat si waren des lives onvroe
alse dit dandere hebben gesien
gaven si hem op mettien
ende die joncfrouwen alle met
ende her ywain ende gariet
waren te livereert al daer
ende alle die joncfrouwen oppenbaer
ende die ridders die daer waren
moesten ten coninc artur varen
ende hem opgeven sonder waen
ende den casteel van hem ontfaen
nu salic hier swigen van desen
ende sal van waleweine lesen
die tsinen campe ward gereden
doe hi van tintavel es gesceden
daventure doet ons weten
dat walewein die riddere vermeten
doe hi orlof hadde genomen
te tyntavel dat hi es comen
soe verre gereden dat hi versach
enen cloester daer hi snachs lach
des anderdages si u becant
waest al weldernesse ende woest lant
daer vant hi hinden harde vele
daer nam hi een ors te sinen spele
ende reet na die hinden soe
dat hi ene hinde wel na doe
metten spere hadde gesteken daer
maer sijn ors sneefde daer naer
ende mietde an enen voet
doe keerde walewein die ridder goet
ende dede sijn ors besien
doe seide die knecht mettien
dat een yser hadde verloren
an sinen rechteren voet voren
dus reden si vort ende hebben gemoet
vele liede al ongegroet
daerna quamen twe ridders dan
deen was een scone jonc man
die jonge nam waleweine bider hant
ende groettene vrindelijc te hant
ende seide doe blidelijc na desen
hi moet ember sijn gast wesen
ende ic sal bidden desen here
dat hi met u te mire herbergen kere
her walewein gelovet hem daer
doe bat hi sinen geselle daer naer
dat hine tsire suster soude leiden
ende hare bevale sonder beiden
dat sine alse wel ontfinge dare
alse oft hi selve quame te hare
ende dat sine minne ende ere doe
dus voer die riddere met hem alsoe
ende sal heren waleweine voren ende laten
daer sine al toter doet haten
niet verre was hi optie vart
hine sach enen casteel wel beward
die op enen arm sat vander zee
dies prisdine vele te mee
an dander side was die casteel
met starken muren al geheel
gemuert wel in allen sinnen
so datter an was geen winnen
dus quamense gereden binnen der stede
daer sach her walewein oec mede
alrehande ambacht maken
van so meneger messeliker saken
dat ict niet vertrecken conde
en doech oec niet te deser stonde
dus redense te gadere met gemake
her walewein bescoude menege sake
eer si toten torre quamen
knapen sprongen op do sijt vernamen
ende hebben heren waleweins part ontfaen
ende die riddere namen saen
bider hant ende hirenbinnen
leidene tere camere met minnen
daer die joncfrouwe binnen was nu
ende seide desen gast sent u
uwe broder die coninc mijn here
ende ontbiet u dat gi hem doet ere
ende alsoe jegen hem gevard
oft gi sijn suster ward
ende hout hem geselscap soe
dat hi blide si ende vroe
hiertoe maent u nu joncfrouwe
u broder op gerechte trouwe
ic sac weder varen in geen wout
sijt desen riddere hout
ende maecten vro tesen tide
deser geselscap benic blide
hi scient so overhoveschen here
ic sal hem doen al die ere
die ic mach ende die ic can
mettien nam si dien edel man
hoveschlike bider hant
ende die bode nam orlof te hant
ende voer tsinen here weder
mijn her walewein ginc sitten neder
bider joncfrouwen ten selven stonden
ten irsten selense hen beconden
onderlinge van goder minne
hi seide te hare ten beginne
dat hi haer vrient ende riddere ware
beide stille ende oppenbare
ende soud wesen al sijn leven
die joncfrouwe heeft hem weder gegeven
sulke tale die was bequame
si hadde van hovescheit groten name
een riddere es comen binnen dien
ende heeft heren waleweine cussen sien
die joncfrouwe ende hi verkindene daer
walewein en maecte geroechte daer naer
bose wijf du cust ende sits beneven
die dinen vader nam sijn leven
eet walewein dir conste gehanden
so was die gene gelopen thanden
in die stat ende maecte groet gescal
ende brachte di comoenge op hem al
doe die joncfrouwe horde dese tale
ward si bleec ende vale
ende viel van anxte in onmachte
doe si bequam en haer bedachte
versuchte si ende seide al bloet
ay arme wi sijn beide doet
want die riddere die ons hier sach
sal vergaderen al dat hi mach
die comoenge vander port
ende bringense op ons nu vort
ic wane gi bat wapent u
een vrome riddere die mochte nu
een stuc houden desen inganc
joncfrouwe en maket dan niet lanc
haelt mi wapine opter stede
si haelde hem wapine ende wapenden mede
van allen wapinen sonder lac
maer dat hem een scilt gebrac
daer vore hi een scaecbert nam
ende aldus hi vor die dore quam
ende seide nu come wie dat wille
ic segt hem wel lude ende stille
die op mi wilt winnen die dore
hi blieft doet oft ic daer vore
ende binnen desen es die gene comen
daer hi die scepenen heeft vernomen
ende den meyer vander stat
ende riep met luder stemmen na dat
wapent u gi liede allegader
hier es walewein die verrader
die onsen here sloech te doet
waer es hi riepen si alle bloet
hi es hier boven bi onser joncfrouwen
die ic hem sach cussen bi trouwen
men geboet daer ten wapinen al
ende datmenne levende vaen sal
ende gevene levende haren here
des selensi hebben prijs ende ere
het riep al vaste nu besiet
dat hi ons ontga niet
die meyer liep sere verbolgen
die scepenen gingen hem volgen
men geboet al ute daer
wat elc vinden conste vorwaer
waest riec pike vlegel stocken
hake sceppen swingen rocken
wat dat si gegripen conden
also alsi in haer ambacht stonden
nam elc dat ende volgede naer
sulc nam een timberbiel daer
ofte ene reke oft ene gysarme
en si dattene god bescerme
soe es min here walewein verloren
die joncfrouwe wel geboren
pijnt hem te hulpen so si best can
doe si sach so menegen man
riep si met luder stemmen nu
gi dorpers wat es gedaen hier u
bringt u die duvel hier gedregen
hier werden selke sevene verslegen
eer gi den riddere vercrigen moget
ende oftene min broder sinde op doget
dat ic heme nu ere dade
ende dit was met mins broder rade
wildine dan aldus orlogen
ic segt u wel al ongelogen
so wie so wille maget horen
u ware beter waerdi te voren
ten duvel volen werd gegaen
dan gi op mi dus comt sonder waen
met getogenen swerden al nu
sonder mijn weten dat secgic u
binnen dat si aldus sprac
was gesteken dat si brac
mids ontwee die camerdore
maer die portier dire stont vore
hi ontfinc den irsten soe
metten swerde datter vloe
meer dan xl achterward
ende si worden soe vervard
datter geen so coene stoet
die sine hant oft sinen voet
hadde gesteken ter cameren binnen
al haddire mede mogen winnen
enen guldinen pinninc
soe hoetde elc sine dinc
die joncfrouwe die nine vant
dat si mochte nemen indi hant
toten scaecspele si scire voer
dat lach gestroit opten vloer
ende rapet al in haren scoet
ende dede coenheit vele groet
ende ginc staen ter camerdore
den dorperen dire stonden vore
ginc si deilen ende spinden
gene rocken metten vinden
ende gene ridders metten ouden
ende swoer dat sijt ontgelden souden
die quade dorpers entie vule
si warp daer sulken somege bule
dat alden dach hem dede wee
daer keerder dusent ende mee
vander camerdore weder
ende seiden dat si den torre neder
te houwene souden beginnen
sine consten di dore niet gewinnen
met en gerehande vermoge
si waren so nedere ende si so hoge
die portwerdere was hen alte stuer
doe hiwen si an genen muer
met wapinen ende met bilen
nu hort van ginganbrisilen
hi quam gegaen ter selver uren
in weet bi wat aventuren
ten geruchte ende ter niemare
hem hadde wonder wat dat ware
dat hem tfolc geliet
noch sone wiste hi niet
dat walewein daer binnen was
doe hi die waerheit wiste das
geboet hi hen bi haren ogen
dat si souden met gode gedogen
ende den tor roren no breken
si begonsten daer weder spreken
met wreden worden ende met fellen
op hem selven souden sine vellen
den tor op dat hire binnen ware
met waleweine den mordenare
ende op harre joncfrouwe mede
hoe soet die comoenge lede
eer si hen liten den man ontgaen
die hen so lede heeft gedaen
doe hi sach datmen nine dede
dor sijn gebot no dor sine bede
pensdi dat hi den coninc
soude varen tellen dese dinc
ende hijt hem sere clagen soude
binnen desen quam vanden woude
die coninc ende ginganbrisiel seide
her coninc grote lelijchede
doet u meyer ende sine gesellen
dat si uwen tor ter neder vellen
ende al dat si mogen asselgiren
gi wet wel in wat maniren
walewein beropen es van mi
te campe here dat es hi
die selve man war hulpt verholen
dien gi herberget ende hebt bevolen
uwer suster mire joncfrouwen
het ware wel recht bi mire trouwen
sint dat hi es u gast
dat gine in uwen huse vast
geleide daet hebben ende vrede
gesciet hem daer enege lelijchede
gi seles hebben mesprijs groet
hi ware gevaen nu ende doet
en haddi hem selve bescud niet
hi slacht den ever di niene vliet
ende voer die honde gevet biel
die coninc sprac ginganbrisiel
donct u wesen dat onmate
die mi lief heeft dat hi hate
die mi lede heeft gedaen
nochtan secgic u sonder waen
ic wilde wel dat ware benomen
ende magic daer te tide comen
ic saelt benemen ende gebiden
dat nieman so cone si van minen lieden
dine scaed meer ofte arget
sint dat icken hebbe geherberget
ten irsten dattie coninc quam
vor sinen tor ende hi vernam
gene geruechte ende dat gescal
hiet hi den meyer dat hijt al
bename doe waest scire gedaen
hi geboet hen allen saen
dat si keerden vanden torre
doe werd dat here saen in porre
die sameninge was saen testort
doen si horden des meyers wort
een rike man een wel geboren
die alder porteren was te voren
die daer woenden in die stat
dor sine doget ende dor dat
om dat hi was van hogen rade
die gene sprac here hi mesdade
die hierto wiste goeden raet
hine gevane te derre daet
die hier bestaen was met onmaten
maer dat vele lieden haten
den genen die uwen vader sloech
dan donct mi geen ongevoech
al hadden si meer gedaen nochtan
sint dat gi selve hebt den man
in u huus geherbercht
so sidine sculdech ongehercht
te houdene alse uwes selfs leven
ende al wildine oec begeven
ginganbrisiel die ridder coene
hi ware sculdech hem te doene
goet geleide ende vasten vrede
sint hine hier comen dede
jegen hem te vechtene camp
gesciet hem lachter hier oft ramp
men saelt u beiden sere mesprisen
hi es na goets mans wisen
sinen hals hier comen te verwerne
here ic segt u dat ic gerne
sage ende wel raden dorste
datmen desen camp vervorste
dat virendeel van enen jare
ende daer binnen soeken vare
dat witte spere die edel man
datmen gevagen so nine can
daerne hanget emmer boven ane
van verschen blode ene trane
dat uten gehelen ysere dringet
hi doe den raet dat hi u bringet
dat witte blodende spere
oft hi come weder here
ende levere hem selven u
in sulker gevancnesse alsi es nu
dus en mogedijs niet gemissen
gine hebtene in uwer gevancnessen
soe mogedi bi beteren saken
ende bi scoenre comen te wraken
kere dan gi moget nu
doet aldus dat radic u
die coninc lovede desen raet
hier na hi langer nine staet
hine gaet ten torre sonder sparen
daer si beide binnen waren
walewein ende oec die suster sijn
an waleweine en was niet in scijn
no an varuwe no an gebare
dat hem daer van enen hare
sine coenheit iet besweec
maer die joncfrouwe si was bleec
van sorgen ende van serecheden
ende beefde met alden leden
ende alsi haren broder sach
dat hare meest op therte lach
claget si hem met wenenden ogen
ende ginganbrisiel hi ginc togen
sine grote hoveschede
hi groette waleweine ende sede
owi here her walewein
dat horde u broder acgravein
ende menech man van hogen love
binnen des conincs arturs hove
daer wi campvast worden beide
daer namic u op min geleide
daer so maendic u ende bat
dat gi in ne gene stat
ne sout herbergen oppenbare
die mijns heren des conincs ware
her walewein des en daetdi niet
ende daer ombe es u mesciet
bi uwes selfs scout geweet
dit ongevoech es mi leet
ende ben des drove in minen mode
doe sprac die gode man di vrode
daer die raet vander stat an stont
ginganbrisiel hout uwen mont
heeft die comoenge enege dinc
mesgrepen dats jegen den coninc
meer dant es jegen u
danct gode hets wel leden nu
jegen dat gescepen stoet
donket u beiden wesen goet
die coninc wilt sonder scamp
een jaer versten desen camp
ende her walewein daer binnen vare
ende soeke dat blodende spare
datmen gedrogen nine can
daer en hange ember an
versches bloets ene trane
vandien spere na minen wane
es vorscreven ende vorseget
een conincrike dat verre leget
dat rike van logres es genant
dat wilen was der heidene lant
sal biden spere al sijn testort
dat spere daer gi af hebt gehort
sal her walewein soken varen
oec sal hi sekeren ende swaren
den coninc dat hijt hem sal bringen
walewein sprac salmen mi dwingen
te swerne enegen valscen eet
noch ware mi liver godeweet
dat ic dogede seven jaer
selke quale die mi ware swaer
dan ic mi keerde an sulke vore
dat ic sekerde ende swore
dat ic nine vermochte te done
die gode man sprac ridder cone
hier nes nieman die des geert
dat gi u dancs u iet versweerd
maer gi selt sweren oppenbare
dat gi om te bejagen dat spare
sult doen al u macht met vlite
ontfechtet u so sidijs quite
oft gi tspere niet cont gewinnen
so moetti tesen torre binnen
tenden den jare geven u
in sulc gevancnesse als gi sijt nu
her waleweine antwerde desen eet
aldus te done benic gereet
maer ic moet tirsten varen
ene joncfrouwe verloessen te montesclaren
die ic mi vermat ere
te verloessene ut haren sere
eer ginganbrisiel beriep mi
daerna varic wildi
dat spere soeken een jaer
si loefdent wel  ende brachten daer
die heilegen waleweine te voren
ende hi hevet daer gesworen
dat hi sal doen al sine macht
te sokene den witten scacht
daer altoes hanget ane
versces bloets ene trane
oft hijs oec niet can gewinnen
hi sal ten selven torre binnen
hem selven leveren in gevancnessen
ofte hi sal des lives messen
oft vander verranessen hem maken claer
daer hi om es gehachtet daer
alse dese eet was gedaen
nam walewein orlof saen
anden coninc ende ander joncfrouwe
die hem geholpen hadde met trowen
ende ane alle die daer waren
ende es aldus en wech gevaren
sinen knapen gaf hi orlof
ende hietse varen in arturs hof
ende es aldus van hen gesceden
die orsse hiet hi weder leden
alle sonder sijn gringalet
hoe sere weende doe jonet
ende die andere knapen mede
doent daer quam tenen gescede
ende dat hi wilde in vreemt lant
allene varen dolen te hant
voren die knapen te cardol ward
want si vernamen optie vard
dat die coninc artur was daer
doe si daer quamen wet vor waer
dat hen die coninc vrachde twaren
waer walewein ware gevaren
jonet sprac here her coninc
walewein groet u boven alle dinc
ende die camp van scavelone
dien hi geloefde daer te done
die es geverst nu een jaer
hi vertelde den coninc daer naer
al die gescinesse clein ende groet
die hi daer geloefde al bloet
vanden spere te sokene een jaer
ende vander joncfrouwen te montesclaer
hoe hi dar ward gevaren es nu
om hare te verloessene secgic u
ende daerna vaert hi tspere soken
die coninc began daventure vloken
dat walewein soe was verdoeft
dat hi dat hadde geloeft
want hi docht sere van dien
dat waleweine iet mochte mescien
dies was hi drove herde sere
ende die coninginne noch mere
doe sijt wiste mesliet si hare
ende alle die vanden hove daer nare
dreven rouwe dat secgic u
ic laetse driven den rouwe nu
ende secge u van waleweine vort
des gi noch niet en hebt gehort
daventure doet ons verstaen
alse walewein hadde wech doen gaen
sine knapen dat hi allene
quam gereden die ridder gemene
ane een wout omtrent middach
daer hi ene hermitage sach
daer ward es hi gereden saen
omdat hi gerne hadde verstaen
vanden hermite enege niemare
hoe hi mochte te montesclare
geraken ende welken wech dat hi
varen mochte daer hi bi
comen mochte ter joncfrouwen
die beseten was met rouwen
want doe hi quam den bosch binnen
vant hi daer in allen sinnen
grote wege die wel waren
geslegen done wisti welken varen
omdit voer hi ter clusen ward
met ere groter snelre vard
ende als hi ter clusen binnen quam
enen hermite hi daer vernam
die out was sere van jaren
alsi daer binnen quam gevaren
vraechdi den goden man daer nare
welc hi best mach henen varen
ten castele te montesclare
ende oft iet verre tot daer ware
die hermite seide live here
het ware u te verre hedemere
maer comt herbergen met mi
ende margen betide so suldi
daer wel comen dat secgic u
walewein pensde dat hem nu
beter ware dat hi daer blive
dan hi jegen avont crige
want het was den avonde naer
her walewein dankes den hermite daer
ende bleef dien nacht alsoe
die hermite vertelde hem doe
vander joncfrouwen te montesclare
hoe dat si beseten ware
van enen den vreselijcsten tyran
die niet ontsage vi man
tenen male in enen crite
vort telde hem die hermite
hoe hi ij ridders heeft gevaen
dat was mi heden doen verstaen
dat si van arturs hoven waren
die sal hi margen sonder sparen
hangen doen dat seidemen mi
walewein sprac doe live here wetti
iet hoe die ridders hieten nu
here ic horese nomen secgic u
mordrette ende griflet
her walewein seide bi mire wet
magic daer margen te tide comen
dat hangen werd hem daer benomen
doe bat walewein den hermite doe
dat hine sanderdages wecke vroe
want hi wilt daer waerd riden
ende die ridders bescudden te dien tiden
ende die joncfrouwe oec ter stede
daer ic u hier vore af sede
die clusenare gelovet hem daer
des anderdages wet vor waer
wectine in die dageraet
ende her walewein met haesten op staet
ende gereit hem ende vor van daer
ende rechte doen die sonne claer
sceen quam hi met haesten gereden
op enen berch daer hi beneden
sach waer xx ridders hilden
beide met spere ende met scilden
ende al gewapent ende hadden daer
ene galge gerecht oppenbaer
daer si mordrette ende griflette
hangen souden sonder lette
ende walewein sach den enen opwaerd gaen
daermenne hangen soude saen
ende hi wiste wel nu die waerheit
bi dat hem die clusenare hadde geseit
dat sijn broder was ende griflet
hi riep van verren gi lietet bet
dat gi minen broder wilt hangen
dat sal u hier te quade vergangen
mettien setti sijn ors inden loep
ende reetter daer vive over hoep
dat si daer vielen metten perde
sere gequetst op die eerde
hi trac sijn sward ende ginc slaen
die gene die daer hilden gevaen
sinen broder ende griflette mede
sloech hi die hande af daer ter stede
doe ginc hi den anderen toe
elc die mochte daer ontfloe
ten here ward ende ripen dare
dat daer een duvel comen ware
diet al versleet sonder vorste
die daer sijns ontbeiden dorste
ende die ridders heeft hi genomen
daer wi met waren ter galgen comen
ginder ward groet geruechte nu
die here vanden here secgic u
dede wapinen al sijn here
alse te sine in die were
ende beval hen allen oec daer na
eest dat ic te campe besta
den genen die dit heeft gedaen
ende sidi dat ic onder sal gaen
soe comt alle met ere conroet
ende vaetten mi of slaten doet
ende sidi dat ic boven bem
ende ic minen wille doe met hem
sone suldi niet doen daertoe
aldus beval hi hen allen doe
ende hi reet vore te waleweine ward
de doe ontbonden hadde ter vard
sinen broder die hande bede
ende griflette oec mede
ende elc hadde hem gewapent daer
met wapinen dat wet vor waer
die de ridders hadden an
die walewein versloech di edel man
ende hebben die orsse oec bescreden
die daer die dode liten ter steden
ende walewein es vord gereden met
ende sijn broder ende griflet
ende sciet waer die here comt dan
gewapent met cccc man
doense die tyran heeft vernomen
maecti een teken ende es comen
an waleweine ende vrachde hem al dare
hoe dat hi soe coene ware
dat hi hem dorste nemen nu
sine gevangene ic segt u
sprac walewein ic quam al hier
om te bescuddene dese joncfrouwe fier
die gi hier hebt beseten
ende oec vort doe ic u weten
dat ic hier dese ij quam verdingen
ende gint swerd metten vremden ringen
daer ombe quamic oec hareward
nu hebbic u geoppenbard
waeromme dat ic hier ben comen
die ander sprac god moet mi verdomen
oftict hier nine wreke an u
gi sijt te verre comen nu
gi moet betalen sonder waen
die overdaet die gi hebt gedaen
walewein doe met haesten seide
mi es leet enege beide
sidi die here daert al an staet
soe hebt hier enen corten raet
ende siet wat gi wilt anegaen
ic beens gereet sonder waen
ic strede so gerne jegen u
dat mi verwast der talen nu
bi gode ic maecs u heden mat
sprac die ander ende kerde na dat
ende seide dat hi hem hoetde gereet
walewein die doe was al gereet
nam sijn spere in die hant
ende es ten anderen ward gerant
die op waleweine quam gereden
met harder groter haestecheden
ende brac sijn spere mids ontwee
maer walewein en hadde geen wee
vanden steke wet vorwaer
maer hi stac den anderen daer
met sinen spere so utermaten
dat hi moeste tgereide laten
ende viel opt deerde daer ter stede
soe dat hem deerde in al die lede
nochtan spranc hi op ter vard
ende heeft getrect daer sijn sward
ende es tote waleweine gegaen
ende seide hi soude doet slaen
sijn ors oft hine beette neder
her walewein antwerde hem weder
ende seide dat ware onmate
hi hadde liever dat hi op sijn ors sate
ende verwere hem also daer naer
dan hi ombescedenheit dade daer
dus sat op sijn ors die here
des seidense waleweine alle ere
doen trac walewein sijn sward
ende die ander reet te hem ward
ende hadde sijn sward oec getogen
si quamen te gadere so vermogen
dattie eerde donderen sceen
daer si versamenden onder hen tween
elc sloech anderen grote slage
ene lange wile vanden dage
dat gelijc gnoech onder hen was
ende men niet geweten conde das
welc dat daer was te boven
en was en geen men mochten loven
vanden slagen die si slogen
haer helme daer inward bogen
ende haer scilde frotseerden doe
ende haer halsberge oec daer toe
nu werd erre die grote tyran
dat so lange vor hen een man
gestaen mochte was hem leet
hi ginc waleweine op gereet
ende waendene wel scoffieren nu
maer her walewein dat secgic u
bestontene weder daer alsoe
want sine cracht begonsten doe
te wassene daer men toe gesach
want het ginc anden middach
dat sine cracht te wassene plach
doe ginc hi slaen slach in slach
gelijc dat hi smargens dede
men ward niet geware an sine lede
noch an sine slage dat hi iet
gevochten hadde diet besiet
hi ward soe rasch in sijn slaen
dattie gene waende sonder waen
dathi hadde gemaect sijn spel
al tote nu so overfel
ende so groet ende so sture
waren sine slage nu ter ure
hine conste vor hem niet gestaen
ende vlo alomme sonder waen
ende ne dorste der slage verbeiden niet
ende alse walewein dit gesiet
dat hi vor hem vlochtech es
reet hi hem na sijt seker des
ende slogene opt hoeft enen slach
dat hi ne horde none sach
ende dat hi daer na al met allen
vanden perde moeste vallen
ende bleef in onmacht licgende daer
dit sagen sine liede oppenbaer
ende worden hier af sere verert
si waenden te lange hebben gemert
ende dat haer here ware doet
doen brac op al dat conroet
ende reden heren waleweine daer toe
som wilden sine vaen daer doe
ende som wilde sine slaen doet
daer ward een geruchte soe groet
daer si op hem trocken ter wilen
men horet wel tere halver milen
deen riep slachene doet
dander riep met mode groet
vatene hier nu ter stede
ende laettene ons hangen mede
ende die andere sine gesellen
laetse ons op radere quellen
dus eest al op waleweine getogen
die ginder hielt also vermogen
ende also onversaecht oec mede
als oft hire dusentech hadde ter stede
die hem souden in staden staen
nu hord wat hi heeft gedaen
hi arselde allettel over voet
tot enen berge die daer stoet
daermen hem van achter niet
en conde gedoen en geen verdriet
ende hiet mordret ende griflette
dat si hem weerden sonder lette
elc stont daer vor hem selven nu
si quamen alle dat secgic u
op waleweine gereden ter stede
die hem daer ter were dede
soe anxtelijc ende soe sere
dat hire daer ten irsten kere
xx ende meer dede vlien
van enen slage die si gesien
hadden dien hi ter stede sloech
want hi enen sijn hoeft afdroech
ende enen anderen dire bi was
half den hals sijt seker das
ende mordret ende grifelet mede
verslogenre menegen optie stede
dus latic vechten daer die heren
ende sal te perchevale weder keren
die yweine heeft verloest
ende gariette ende keyen vertroest
ende acgraveine oec sonder waen
alsic u hier vore dede verstaen
doen si scieden sonderlingen
vanden torre daer si ontfingen
die rosen hoede do reden si
tenen hermite die woende daer bi
daer vernamen si die niemare
vanden castele van montesclare
dat mordret daer ware gevaen
ende griflet ende datmense soude saen
hangen des ander dages vroe
doen sijt vernamen si reden doe
alden dach ende alden nacht
wat si mochten met groter cracht
om dat sire gerne waren comen
eer hen dlijf worde genomen
doch reden si soe in haren doene
dat si quamen omtrent none
gereden daer die casteel stoet
ende sagen waer die ridders goet
walewein mordret ende griflet mede
vochten so vresselijc daer ter stede
jegen wel cccc man
dat u nieman gesecgen ne can
si haddenre wel geslegen doet
xl ridders in dat conroet
eer hen dese hulpe es comen
ende alse perchevael dit heeft vernomen
dat daer vacht min here walewein
sloech hi vore in dat plain
ende riep geselle versaecht u niet
ic beent die walloes mettien hi liet
sijn spere sinken ende reet in
daer veldire xx int begin
ende dorbrac al die scare
ende dorreetse so aldare
dat hi banderside es dore comen
echt heeft hi een spere genomen
enen die daer bi hem hilt
ende reet echt dore met gewilt
derdewarf reet hi echter vort
alse walewein dit heeft verhort
dattie waloes daer es comen
heeft hi oec een spere genomen
ende reet in die scare met
doe volchde gariet ende mordret
ende keye ende min her ywain
ende oec mede acgravain
ende hebben der andere vele gedoet
dus worden si daer soe verbloet
dat si alle gingen vlien
ende liten haren here mettien
licgende in onmacht op dat plein
daerne geslagen hadde walewein
si slogenre wel cc al daer
die dlijf verloren wet vor waer
ende cc esser ontvloen
si quamen daer lach die here doen
ende mordret die stakene doet
om dat hi hem te hangene geboet
maer dat was waleweine leet
tirst dattie joncfrouwe dit weet
es si vanden castele comen
ende heeft der heren ware genomen
ende deetse met hare varen nu
si ontfincse wel dat secgic u
daer was des avons bliscap groet
die joncfrouwe haren knapen geboet
datmen nine spare jegen hen
si was so blide in haren sen
dat si hare ne wiste hoe gelaten
die heren die daer savons aten
waren wel gedient tier stont
walewein vrachde dat si u cont
omt swerd metten vremden ringen
datment daer soude vort bringen
dattie joncfrouwe heeft gedaen
si dede hem sine nature verstaen
ende seide wie dats werdech ware
hi mocht nemen openbare
ende uttrecken sonder waen
ende daer met vechten ende slaen
ende dies oec werdech nine es
het brake ontwee sijt seker des
walewein nam tswerd in die hant
ende traect ute ende sloecht thant
op enen helm die daer lach
datmenne te sticken scoren sach
doen stac hijt weder inden scoe
ende wildet perchevale geven doe
om te provene daer ter stede
perchevael seide ende alle dandere mede
dat hijt gnoech hadde geproeft
also alst den swerde toe behoeft
ende het es oec uwe met rechte
want gi wonnet met gevechte
opten tyran die hier lach
die joncfrouwe die dit horde ende sach
seide tot waleweine nu siet here
ic ben uwe nu embermere
ende moet tuwen dienste staen
gi moget met mi doen sonder waen
al dat gi wilt ende begeert
al min goet ende oec dit sweerd
es uwe dat wet oppenbare
her walewein die dankets hare
met scoenre tale daer ter stede
na den etene gincmen gerede
bedden ende doe gingen die heren
hen daer na ter rasten keren
ende slipen met gemake doe
tote des ander dages vroe
doe wilden die heren danen varen
die joncfrouwe boet hen allen twaren
gichten ende scoenheit omtrent
maer sine wildens niet een twent
si sciden danen met vrouden nu
her walewein voer dat secgic u
dat grael soeken ent spere met
alsi geloefde bi sire wet
te scaveloen al sonder waen
alsic u hier vore dede verstaen
ende perchevael ywain ende gariet
keye acgravein ende griflet
dese sijn te hove gevaren
daer si willecome waren
die coninc was blide harde sere
ende vraechde om waleweine den here
oft si van hem iet wisten nu
ende si vertrocken hem al dat secgic u
die aventuren die waren gesciet
sine lietens achter bliven niet
si waren blide van dien gevalle
maer om waleweine droefden si alle
ende die coninc alre meest
ende die coninginne alsijt vereest
was sijs soe drove utermaten
sine wiste hare hoe gelaten
nochtan verblietde si haer te mere
om perchevale den stouten here
bedie si hadde troest om das
dat hi een vrindelijc ridders was
nu latic dese tale bliven
ende sele van waleweine scriven
die nu vart dat grael soeken
in allen landen in allen hoeken
doen her walewein was wech gevaren
vanden castele te montesclaren
ende van sine gesellen alswi weten
doe quam gereden die here vermeten
des derdes dages an een wout
daer hi hoerde menechfout
doe vogle singen ende wesen blide
daer vernam hi ten selven tide
enen riddere sere gewont
die daer lach ten selver stont
ende reste in sire amien scoet
her walewein hare goeden dach ontboet
si die drove was herde sere
god loent u seit silive here
joncfrouwe sprac walewein saen
die riddere donct mi sere ontaen
wectene des biddic u
ende laet mi hem vragen nu
na die seden vanden lande
die joncfrouwe antwerde hem te hande
in weckene dor ne genen man
joncfrouwe ic salne wecken dan
doe wectene walewein an haren danc
soe dattere die riddere met ontspranc
die riddere sprac ter selver tide
vore gode moet hi wesen blide
die mi wecte dus sachte nu
her riddere op trouwe radic u
dat gi scuwet dese pade
die vol sijn van overdade
en quam nie man in valscher voie
dit sijn die pade van galoye
daer noit riddere dore en leet
hine bleef doet oft so bereet
dat hem dat keren werd ontseit
walewein antwerde hem gereit
vrient in quam hier niet om keren
maer ic quam hier omdat ic leren
wilde die seden vanden lande
keerdic dus dat ware scande
die riddere seide bi mire trouwen
vaerdi voerd het sal u rouwen
maer keerdi weder gesont na dien
dat nembermeer mach gescien
ende benic doet nemt dese joncvrouwe
ende voertse op gerechte trouwe
tot eneger stat daer si wel si
walewein antwerde doe dat hi
die joncfrouwe soude bestaden met eren
op dat hi mochte weder keren
dus sciet walewein van daer
ende quam gereden saen daer naer
optie zee sonder waen
daer sach hi menech scep staen
ene scone stat stoet daer besiden
daer hi neven moeste liden
daer ene rivire neven liep
die wijt was ende sere diep
optie rivire reet hi te hant
so verre dat hi ene brucge vant
die sere lanc was ende groet
daer reet hi over met groter spoet
besiden der brucge daer een deel
vant hi staende enen casteel
die de hoede was vander stat
walewein maecte hem vaste na dat
ten castele waerd herde saen
ende bider porten heeft hi verstaen
ropen ene joncfrouwe na dat
die in een scone proyel daer sat
her riddere gine dorft u dus niet haesten
ic wane gire nu sijt ten naesten
dat gire nembermer selt comen
gi wanet mi wel nu hebben genomen
ende met u gevoert daer naer
walewein seide gi secget waer
om u soe benic comen hier
bi gode her riddere sidi so fier
dat gi dorvet geleiden mi
ic sal u volgen waer dat si
tot dat ic di sie in selc meswinde
dat di sal smerten tot dinen inde
nu hale mi ginder over min pard
dat daer staet in dien boegard
bi gode dat si al ongelet
wistic waer doen min gringelot
walewein gaeft hare ende ginc saen
over een vonder daer hi sach staen
ridderen knapen ende joncfrouwen
dine te wondere alle bescouwen
ende spraken hem ane alle daer
ende castiedene sere daer naer
dat hi der joncfrouwen nine rochte
want si ware in quaden gedochte
ende si hadde menegen doen nemen dlijf
want si ware een quaet wijf
walewein liet hen secgen daer
dat si wilden ende ginc daer naer
al gewapent daer hi tpart vant
een groet riddere een seriant
lach daer bi ende hoetde tpaert
ende walewein boet die hant der waerd
die riddere sprac wat wildi maken
hoetdu van al sulken saken
want gi bliefter ombe gescint
si hadden ginder lanch perlemint
int inde nam her walewein dat part
ende voret saen ter joncfrouwen ward
die haren mantel hadde laten vallen
ende haren wimpel oec met allen
om dat si wilde datmense soude
te bat sien doe sprac boude
her walewein joncfrouwe siet u part
sitter op als gi wilt ende vard
ic sal u hulpen nu daer op
wat her sot houdi u scop
dat gi u hant soud doen an mi
dan wildic niet dat gevallen si
om dat goet van derre steden
mi ware liver afgesneden
dine hant dan si an mi ware comen
mettien heeft si tpart genomen
ende es saen daer op geseten
her riddere seit si ic doe di weten
vaert nu voren ic volge u na
toter wilen dat wel versta
dat ic di sie in so groter scande
ende in selc verdriet dat in den lande
nie riddere gesciede te voren
groten lachter ende groten toren
sal di gescien ende mesval
eric van di sceden sal
dus voer si op hem rampeniren
alden dach sonder enech viren
dat waleweine dede groet verdriet
maer hine antwerde hare daer niet
ende keerde over die brucge weder
ende rechte vort alt water neder
soe verre dat hi ten inde quam
daert water sinen loep om nam
doe sprac die joucfrouwe bloet man
keert weder omme ende volgt mi dan
want ic sie wel sonder beiden
dat gi mi uten wege wilt leiden
walewein seide doe ay scone joncfrouwe
ic doe niet bi mire trouwe
mar ic deet nu om dat
dor dat ic quam den anderen pat
ende ic gene aventure vant
om dat redic al hier te hant
dune deets du reets hier bedien
dattu wilt daventuren vlien
nu segt dan waer gi wilt joncfrouwe
ic vares gereet bi mire trouwe
soe vard mi dan al desen pat
dus sloech hi weder omme na dat
ende quam inden wech gereden
daer hi den riddere liet licgen heden
die daer lach alsoe gewont
ende rechte inder selver stont
soe heeft walewein gelesen een cruet
dat in hadde grote virtuet
ende quam ten riddere daer hi was
ende betastene over al na das
ende vant den puls stide ende warm
die joncfrouwe hadden in haer arm
ende weende ende seide hi es doet
ende walewein dat crudekijn croet
in die wonden ende bantse daer
mit enen doeke die hem daer naer
die joncfrouwe van haren boefde nam
ende die riddere saen herquam
ende sprac dese word met pinen groet
ic hebbe geweest in groter noet
vanden duvlen vander hellen
die mi gerne souden quellen
maer mochtic mine biechte spreken
soe waric den duvlen ontsteken
hier woent een pape herde naer
haddic een part ic rede daer
dat ic mine biechte gesprake
mittien quam ginder een scilknape
van sere vremden seden
op een dravende part gereden
doe seide die riddere ay live here
geeft mi geen part dor gods ere
dattie sciltknecht bringet daer
walewein antwerde hem daer naer
wat soect die knecht wat doet hi hier
hi mochte wesen nu so fier
ic soude min ors eer lenen u
eer ic sijn rosside name nu
gi had recht hi es so quaet
al dat hi jaget dats baraet
hi comt om uwe scande naer
ende sal u wachten wet vor waer
ende mocht hi hi dade u quaet
als min her walewein dit verstaet
gaet hi darward vraget saen
wanen hi comt also gedaen
ic vare allomme spien seit hi
quaet gelucke geve god di
wat hefstu met mi te done
waric vare ende omt goene
slogene walewein ter stat
dat hi ter eerden viel na dat
metter vust op sijn hoeft
dat hi daer neder lach verdoeft
ende als hi opstont viel hi weder
wel vij werf eer hi ginc ter neder
daer na dreichdene di sciltknecht
ende walewein ginc ten riddere echt
die welna al was becomen
ende alsi walewein hevet vernomen
verkindene wel hi bat hem daer naer
dat hi sire amien op holpe daer
ende die wile dat hi dat dede
sat hi op waleweins ors gerede
ende voret wech optie heide
soe watter walewein toe seide
hine wilden dors geven niet
walewein seide als hi dit siet
bi gode gi volget wel den raet
doet mi goet ic doe u quaet
nu soudic gerne weten vrient
waer ic des nu hebbe verdient
dat gi mi dus fel sijt
walewein gedinct di niet die tijt
dattu mi daets eten metten honden
mijn hande op minen rucge gebonden
bestu dan dit gregorias
dat ic di dede ic lie wel das
maer het es des lans sede
die met ere joucfrouwe mesdede
hars ondanc datmen den man
metten honden dade eten dan
in des coninc arturs lant
walewein daer ombe saltu nu te hant
dijn gringalet darven ende riden nu
dat rosside dat mager es ende scu
dus sciet hi van waleweine daer
ende die quade joncfrouwe loech daer naer
ende seide here bi mire trouwen
nu sciendi wel die groeten vrowen
geleiden sout te groten feesten
oec soudise wel in oreesten
ende in groten wigen bescudden nu
sit op u rosside ic volge u
gi hebt een goet begin gedaen
die sciltknecht quam daertoe gegaen
ende versprac waleweine oec sere
dat waleweine tornen dede mere
dan hem noit dinc dede
doch sweech hi stille ende sat gerede
op dat part dat mager was
ende ongescepen alsict las
ende oec dravende so onsochte
dat hem di lichame scoren dochte
ende reet en wech so hi best conste
die sciltknecht riep ter quader onste
ende ter quader tijt wordi geboren
ende hebben moetti groten toren
dat gi min part ontvoret nu
die joncfrouwe sprac laet genogen u
hi salre joesteren op wel scone
het comt u noch wel te lone
hi salre perde met winnen gnoech
dan suldi hebben wel u gevoech
want hi sal u deilen sijn gewin
ay joncfrouwe seidi min
sprac walewein  en scaed u twint
dit spel en es noch niet gehint
nu sijt hovesch ende hout uwen mont
noch mochte comen wel di stont
dat ic min leet verwinnen soude
die joncfrouwe antwerde also houde
bi gode her riddere dat scient wel
wan rietdi vort u pert snel
ende doet lopen metten sporen
walewein hadde des groten toren
want hi sijn pert met genen dingen
ne const in den loop gebringen
anders niet dant gaen wilde
dus quam gereden die riddere milde
op een plein bi ere rivire
daer een casteel stont wel dire
banderside den watere daer
dat weder was scone ende claer
ende vele joncfrouwen lagen ginder
graven ende ridders kinder
ten castele ende sagen uut
doe sprac die joncfrouwe over luut
tote waleweine riddere ontflie
sagedi den genen die ic nu sie
gi sout vlien in twifels niet
mettien walewein hem om siet
ende heeft daer enen riddere vernomen
op sijn part gereden comen
ay live joncfrouwe ic biddu des
segt mi wie die gene es
ic segt u wale sijt seker das
het es die bode gregorias
een sijn neve een riddere fier
ende wilt u verslaen al hier
maer wiltu ontflien der doet
soe com te mi in desen boet
joncfrouwe wat so mijns gesciet
vanden genen en vlie ic niet
mochtic mijn part weder bejagen
sone dorstic min vernoi niet clagen
ic hope jagi ende mede oec prijs
gi sult doen i fier pongijs
vor alle gene scone joncfrouwen
diet ten castele selen scouwen
vergave god dat ic nu horde
dat borderen entie worde
dat si selen maken ter vart
als gi di vote keert opward
in dat sant met groten scanden
walewein keerde hem omme te handen
ten riddere ward die ginder quam
ende als hi sijn spere vernam
brac int sitten sijn gereide
ende sine stegerepe oec beide
ende stille bleef oec staende sijn part
hine const gebringen niet vorward
wat hijt sloech metten sporen
dat was al pine verloren
nu es die gene op waleweine comen
ende heeft sijn spere in hant genomen
ende stac waleweine soe metter vard
dat sijn part boech achterward
ende hi hem stoende op sine vote
maer sijn spere quam so te gemote
datten riddere al dore brac
sine wapine ende in die side stac
soe dat hi ter eerden gevallen quam
walewein sijn ors weder nam
ende sater op met snelre vart
ende keerde weder ter joncfrouwen ward
maer si was hem doe ontfaren
daerna sach hi comen gevaren
enen scipman op die vard
die waleweine eischede sijn part
ende seide dat ware sijn leen
her walewein seide scipman neen
waer af soudic u geven nu
die verman seide ic segt u
die enen riddere verwint opt sant
dat pert es mine alte hant
ofte die riddere die blijft ontaen
soude men geven mi gevaen
dits dat leen van genen castele
soe nemtene dan te uwen dele
sprac walewein ic geven u
her riddere gi sout selve nu
gnoech hebben te done soudi
den riddere bringen gevaen mi
ende gi siten sculdech mi te vane
ende in min scip te bringen ane
vrient ic geloefdi vele te wors
mi was heden genomen min ors
ende man mi een ridder sijt seker das
dinic vander doet genas
ende gingic nu ende haelde den man
wie soude min pert houden dan
die verman seide bi mire wet
ic saelt u wel hoiden ende ongelet
ginc walewein ten riddere ward
ende trac op hem daer sijn sward
die riddere sprac doe live here
ic ben gewont harde sere
en slaet mi nemmeer vrient dat si
nu staet dan op ende gaet met mi
dus nam hine daer metter hant
ende leverde den verman thant
die hem groten danc seide
walewein vrachde doe sonder beide
den verman om die joncfrouwe
waer si ware bi mire trouwe
sprac die verman gine saget nie
quader beeste dan was die
si heeft menegen riddere valiant
dlijf doen nemen op dit sant
laetse varen ende ridet met mi
want het es den avonde bi
ic sal u herbergen trameer
walewein sprac verman sidermeer
dat mi ontfaren es die joncfrouwe
soe varic met u op rechte trouwe
dus voren si saen na das
daer die verman wonende was
in ene scone woninge saen
die niet verre en was gestaen
vanden castele daer ic af seide
men leide daer taflen sonder beide
ende ginc eten sonder waen
alles diesmen conde verstaen
datmen drinken mochte oft eten
dies en was daer niet vergeten
ende doe die tafle was opgedaen
gincmen daer slapen sonder waen
nu willic swigen hier van desen
ende wille vord vander joncfrouwen lesen
daventure seget sonder waen
alse die joncfrouwe heeft verstaen
dat walewein den riddere stac neder
ende sijn ors gewonnen weder
keret si omme in die stat
hemelike te vernemen om dat
ende te spiene oec alsoe houde
waer walewein toe varen soude
ende al dat si triest ende wacht
dat was omdat si sine cracht
gerne soude proven nu
ende ware hi so starc dat secgic u
dat hi behouden mochte tplein
soe sage si gerne dat walewein
wrake dade over haren viant
om dese dinge heeft si int sant
menegen riddere doen nemen dlijf
hieromme hiet een quaet wijf
hier namaels seldijt bat verstaen
waeromme dese dinge sijn gedaen
ende dese joncfrouwe wacht biden pleine
tote des ander dages waleweine
die metten verman was gevaren
des ander dages eer began baren
die sonne was walewein op gestaen
ende sijn ward quam daer gegaen
die hem daer boet goden dach
walewein vrachde so hi irst mach
ende nam den wart bider hant
her wart wies es dit scone lant
ende dese casteel di scone es sere
wie houtene wie esser af here
here des en wetic niet
ende die den castele wilde doen verdriet
oft asselgieren wie souden dan
bescermen here bi sente jan
daer sijn binnen si v hondert
onder ridders ende knapen besondert
ende vele vrowen die weduen sijn
ende vele scoenre mageden fijn
ende daer es i vrowe sijts gewes
die daer boven hen allen es
die wilen hier int lant quam
ende met hare brachte alsict vernam
den meesten scat die man sach
ende also alsic u secgen mach
soe deetsi met haren scatte maken
alle dese dire saken
ende oec es dit met gokelien
binnen gemaect ende met astromien
ende een meester die hiet merlijn
maecte daer een bedde fijn
dat dierste dat nie man sach
ende daer noch noit man op lach
ende die dat wonne hi mocht here
vanden castele sijn embermere
ende die joncfrouwe huwen daer binnen
ende haer goet doen oec gewinnen
dat si lange hebben gedeerft
ende daer si af sijn onteerft
alse min her walewein dit horde
sprac hi ten waert dese worde
her werd doet mi halen min part
ic wille nu varen dareward
ende wille dat wonder bescowen an
neen her riddere edel man
laet dit bliven in selker noet
en latic u niet varen gi bleefter doet
ic salre varen wats gesciet
in liet om al die werelt niet
houdi mi over dus blode
nenic here maer bi gode
hets mi leet dat gire vard
walewein ginc tsinen perde ward
ende alse die wert dat gesach
liep hi hem na al dat hi mach
ende seide hi wilde varen met heme
dus vorense te gadere alsict verneme
die bat hi waleweine ene bede daer
die hi geloefde te doene daer naer
mettesen worden si beide quamen
toter salen daer si vernamen
sittende enen steltenare
die rike was ende vorbare
ende een die fierste mede vor waer
diemen wiste verre ofte naer
dus quamen si ter zalen binnen
die rikelijc was in allen sinnen
die doren waren met goude verweven
ende menech dier daer op verheven
ende an die zale wien dats wondert
stoden vensteren vij hondert
glasijn daermen oppenbare
dore sach ofs glases nine ware
van in die camere tot opten vlore
walewein ginc al dorentore
ende besach dat wonder daer
doen quamen si den bedde naer
daer stene in stonden oppenbare
die snachs lichten also clare
alse oft ware scone dach
an dit bedde groet wonder lach
van pellen ende van siden mede
het liep op iiij sciven gerede
met corden gemaect inden vloge
alse een piel ut enen boge
daer hingen bellen ane gemanc
die sere luetden ende maecten geclanc
alse walewein dwonder hadde besien
seidi te sinen werd mettien
her werd in can gemerken niet
twi gi mi hier te gane ontriet
in sie hier nieman striden no twesten
ic wille mi nu gaen sitten resten
op geen bedde dat ginder staet
neen here dats niet min raet
sem mi die here die mi geboet
gi sout sterven die quaetste doet
die nie starf enech edel man
ic vermane u mire bede dan
die gi mi gelovet heden
neen her werd bi mire waerheden
in mach aldus niet henen gaen
ic moet opt bedde sitten gaen
watter af comt oft wats gesciet
ende alse die werd dat gesiet
ay live here so willic van u sceden
u ziele mote god geleden
in wane u sien nembermere
hi liep uter zalen sere
ende walewein ginc te hant daer naer
op dat bedde sitten daer
al gewapent met snelre vard
ende dat bedde in roren ward
ende die bellen maecten geclanc
daer ward van gescutte gemanc
van pilen ende van groten enginen
daermen liede met mochte pinen
dies quam daer so vele over een
op waleweine dat hem wel sceen
want al die wondere die daer waren
quamen daer op hem gevaren
ende had sijn gode scilt gedaen
hine ware der doet niet ontgaen
dat wonder brac daer al ter wile
hi trac ut sinen scilde die pile
ende van somen was hi gewont
ende recht in dese selve stont
quam daer een groet man gegaen
ende ontede ene dore saen
ende brachte daer enen libard uut
die briescede ende maecte geluut
ende scoet op waleweine also houde
oft hine daer verbiten soude
ende gaf waleweine daer enen slach
met beide sinen clauwen die hem wach
soe dat walewein viel ter neder
maer hi spranc saen op weder
ende sloech den libart thoeft af
met enen slage die hem gaf
die vorste vote hi met af droech
danc heb hi die den slach sloech
dus viel die liebart doet ter neder
ende walewein ginc sitten weder
opt bedde alse dit sijn werd vernam
dapperlike hi gelopen quam
ende sprac here nu weset blide
u es gesciet nu te tide
die meeste ere die nie gesciede
enegen man al dese maisniede
ende al dit wonder dat hort hier toe
moet u dienen spade ende vroe
ende het steet al tuwen gebode
des gi wel werdech sijt bi gode
na desen quamen toten roten groet
van sconen knapen die al bloet
in haer rocke quamen gegaen
ende knielden vore waleweine saen
ende seiden here wi sijn u knechte
ende gi onse here wel met rechte
soe biedewi u onse manscap hier
daerna quamen knapen fier
dine ontwapenden metter vard
men leide sijn part ten stalle ward
andere knapen quamen dier gelike
dine cleetden rikelike
doe quamen daer vrouwen ende joncfrouwen
diemen te wondere mochte scowen
met groten scaren behagelike
walewein spranc op do haestelike
ende hiet die joncfrouwen willecome wesen
ende si negen hem alle mettesen
ende boden hem haren dienst daer naer
ende seiden here wet oppenbar
dat wi u eygen sijn algader
gelijc oft gi ward onse vader
vord seide daer ene joncfrouwe
here u groet op grote trouwe
onse vrouwe die coninginne nu
ende sint ons allen hier tot u
dat wi bliscap maken ende joie
dat u des tijds te min vernoie
walewein sprac danc hebbe min vrowe
ende gi oec mede scone joncfrouwe
ende daerna namene saen sijn ward
ende leidene tenen torre ward
daer hi hem toende water ende wout
ende wilt ende tam jonc ende out
doen sprac walewein al sonder sparen
hier salic mi in meyen varen
ende corten daer wel mine stonden
beide met voglen ende met honden
die ward sprac swiget van desen
dat en mach altoes niet wesen
want die hier binnen sal sijn here
moet hier in bliven embermere
walewein seide al sonder sage
in bliver in niet vij dage
aldus besloten met gewoude
om m pont van roden goude
soudic dan hier ember bliven
daertoe mochte nieman bedriven
dus keerdi vanden torre neder
ende ginc opt bedde sitten weder
grammelike ende drove sere
ene joncfrouwe quam ende seide here
hier sal comen die coninginne
ende si doet u vragen ten beginne
waer dat gi wilt datmen et
joncfrouwe seit hi bi mire wet
mine roec waermen etet nu
in ete hier meer dat secgic u
in sal eer sijn vertroestet bet
van dingen die mi hier nu let
die joncfrouwe sciet gescoffirt van daer
ende ginc ter coninginnen daer naer
ende seide hare wat si hadde vernomen
ane waleweine nu es selve comen
die coninginne ende festeerden sere
ende seide sijt willecome here
god loene u sprac hi soete vrowe
sem mine wet ende mine trowe
eer ic u sach was mi so swaer
om en lettel dincs maer daer naer
tirst dat ic u sach sonder waen
es mi die droefheit al vergaen
here gi moget wel blide wesen
sprac die vrowe  want van desen
castele ende van al desen joncfrouwen
ende van desen serianten ende dese vrowen
ende van al dat hier binnen es
sidi here des sijt gewes
u es gesciet die meeste ere
die noit gesciede enegen here
danc hebbe god ende sine gewilt
nu siet here waer gi eten wilt
soe ginder boven so in die zale
het staet ane u altemale
walewein sprac doe sem min trouwe
het donct mi hier so scone vrowe
dat hier elken wel mach lusten
beide dat eten ende dat rusten
die vrowe nam doe orlof saen
men ginc daer die hande dwaen
ende walewein ende sijn waerd
sijn geseten daer ter vaert
omt bedde vanden wondere daer
tere taflen allene daer naer
saten daer doe banderside
onderhalf hondert joncfrouwen tien tide
daer was ten etene gedient wale
daer was bliscap in die zale
naden etene ende groet spel
men dancste daer ende sanc daer wel
ende daerna gincmen slapen daer
walewein lach dien nacht daer naer
opt bedde vanden wondere godweet
sanderdages quam sijn wert gereet
ende dede waleweine op staen
ende sijn op enen torre gegaen
ende clariane werd des geware
ende seit der coninginnen daer nare
die op stont met snelre vard
ende volgede hem ten torre ward
ende leitde harre nichten met hare
ende alsere walewein werd geware
groethise ende namse bider hant
ende gingen tere vensteren thant
daer si lagen ende sagen uut
ende bescouden bome ende cruet
mettien si daer beneden scouwen
enen riddere ende ene joncfrouwe
ende alse walewein dese besiet
sprac hi vrouwe kindi iet
gene ij die ginder varen
en roeke u here sprac si twaren
het sijn ij die quaetste sekerlike
diemen vonde in enech rike
hets der stouter riddere een
die de sonne nie besceen
ende daertoe die felste die leeft
hets die menegen riddere heeft
terre havenen genomen dlijf
ende dit es oec dat quade wijf
die hare en gere ondaet scaemt
daer gi gisteren hier vore met quaemt
ay live vrowe mocht ict sijn
hoe gerne sprakicse en letelkin
neen riddere dan mach niet gescien
ende god verde u oec van dien
quade  van oec so groter scade
want wildi here vroech ende spade
ute varen altoes te dien
alse hier wondere selen gescien
soe soudi hier onlange geduren
maer wildi houden die aventuren
die tesen castele behoren twaren
sone mogedi nembermer daer ut varen
walewein sprac doe ver coninginne
hier mit bringdi mi uten sinne
ic waende hier niet gevaen wesen
die coninginne sprac doe mettesen
vaert daer gi wilt in dien dat gi
sulc covent wilt houden mi
dat gi weder keert noch tavont
indien dat gi blivet gesont
vrouwe dit willic doen gerede
maer gi moet mi oec ene bede
doen vrowe ende dat sal wesen
dat gi mi in vij dagen na desen
na minen name niet vereest
here dit was die dinc die ic meest
begeerde te wetene dat secgic u
maer sint dat gijt begeret nu
soe latict bliven ende hedemere
gevic u orlof te varne here
dus liep walewein neder te dale
daer wi af selen houden tale
ende vander quader joncfrouwen daer nare
ende vanden riddere die quam met hare
nu seget ons vord die avonture
dese joncfrouwe die quade figure
daer ic hier te voren af las
alsi wiste waer walewein was
also alse sijt hadde bespiet
doe en lette si langer niet
sine voer om desen riddere saen
die menege ondaet heeft gedaen
ende brachten vorden torre bi dien
om dattene walewein daer soude sien
ende alse hise sage pinsde si mede
dat hi hare soude volgen gerede
alse hi oec dede want also saen
als hi int palais quam gegaen
dedi knapen halen sijn pard
ende sater op ende reet derward
wel gewapent entie verman
volgede hem vaste mede dan
toter havene in corten stonden
daer si den boet gereet vonden
daer si mede over reden
die andere riddere sprac ter steden
vrindelike ter quader joncfrouwen
segt mi vrindinne bi uwer trouwen
kindi genen riddere iet
si loech ende seide nenic niet
maer lief het es die selve man
die mi gisteren brachte hier an
ay joncfrouwe es hi dan dat
dan coept hi metten live ter stat
besoect hi die havene van galoye
dat sal sijn tsinen groten vernoie
dit sal hi metten live becopen
metten worde liet hi lopen
te min here waleweine ward
ende waenden met ere snelre vard
wel hebben gesteken neder
ende walewein rechte op hem weder
ende stac hem den scilt al dore
ende maecte hem ene grote score
inden halsberch soe dat daer naer
tspere ginc inden lichame daer
wel eens voets lanc godweet
die riddere viel ter eerden gereet
maer hi spranc op ende trac sijn sward
ende quam te heren waleweine ward
ende sloech op hem sonder waen
maer het was scire gedaen
want walewein maecten soe mat
dat hi hem op gaf ter stat
ende walewein riep den verman saen
ende gaf hem den riddere gevaen
ende voer ter joncfrouwen saen daer bi
ende seide joncfrouwe wildi varen met mi
ic vore u over gene rivire
deus gi sijt nu harde fire
sprac die joncfrouwe om dat gi
mijnen amijs verwont maer dorsti
met mi varen onder genen boem
die ginder staet nu nemet goem
ende doet daer ene coenheit mede
die min amijs dicke dede
soe salic secgen dat gi sijt
die coenste die leeft nu ter tijt
walewein sprac vart vore joncfrouwe
ic volge u na bi mire trowe
warward dat gi vard vort an
ay god seit si ende sente jan
en late u nembermer danen keren
behouden uwer werelt eren
metttesen voren si dare ward
ende alse des geware warden ter vart
die vrowen die ten palaise lagen
ende sine dus wech varen sagen
begonsten si mesbaren sere
ende seiden wi verlisen onsen here
die onse troest soude sijn ter noet
siet waerne nu tsire doet
die quade joncfrouwe met hare leidet
o wach dat hi van ons nu sceidet
binnen desen alsict hebbe vernomen
es walewein onder den boem comen
daer hi niemanne onder ne vant
maer die joncfrouwe die valant
waende der aventuren hebben vonden
walewein sprac doe ten selven stonden
joncfrouwe wildi iet meer van mi
here hier staet een water bi
dat harde diep es ende nauwe
daer min amijs metten dauwen
blomen mi te haelne plach
tenen hoede op elken dach
dorsti daer over nu riden
ic soude secgen dat nu ten tiden
in die werelt coenre man ware
mijn her walewein antwerde hare
in sie hier brucge no gewat
hoe soude ic comen daer ter stat
ende dwater es diep ende dboert hoge
dit wistic wel dat nine doge
sprac die joncfrouwe want gi node
daer over sout riden gi sijt so blode
want dit es dat sorgelijcste gewat
hine mach niet hebben therte mat
noch versaget sijn van al
die daer over nu riden sal
walewein sweech al stille te hant
ende reet tot an des waters cant
dat harde steil was ende diep
hi hadde een ors dat wel liep
ende dicke hadde sonder waen
alsoe groten spronc gedaen
alse oftet daer over spronge
hi hadde den ouden enten jonge
horen spreken vroe ende spade
vanden vreesseliken gewade
wire over quame in alre wijs
hi soude bejagen groten prijs
walewein haelde ut na dat
ende sloech met sporen tot opt gewat
ent tpert spranc ende miste ter stont
soe dat achter quam opten gront
maer het lichte hem ende spranc boven
des mochtem walewein wel beloven
ende alse vollijc alsi over was
sach hi waer quam gereden int gras
een riddere daer meer scoenheit an
lach dan ic gesecgen can
walewein groettene met worden scone
die ander seide god moets u lonen
nu sech mi riddere waer si si
die quade joncfrouwe die quam metti
wetstu van haren geselscepe iet
walewein antwerde nenic niet
maer een riddere quam met hare heden
die op mi reet ende daer ter steden
alsoe alst god wilde oec dat
dien stakic af ende maecten mat
ende gaffene den verman daer nare
die seide dat sijn recht ware
doe sinde si mi hier in derre wijs
ende seide mi dat haer amijs
hier over dicke te varne plach
ende hare te haelne op elken dach
blome tenen hoede vor waer
die quadersse loech u daer
hine ward nie soe cone vor das
dat hi dorste comen daer ic was
ende die quadersse daer gi met quaemt
die hare geens dincs en scaemt
si was min amie wel i jaer
in quam nie in steden vorwaer
dat ic dies verdinen conste
dat si nie enege gode onste
te mi waerd hadde oft trouwe mede
nochtan ic hare menegen dienst dede
maer min dienst was buten hare al
ende tirst datse mochte si mi ontstal
ende was an desen riddere comen
dien duse heden heves genomen
ende dat si di tot hier taende
dat was omdat si waende
dattu verdronken souts wesen
nu latewi die tale van desen
ende manlijc sekere anderen hier
te secgene alse riddere fier
dat elc anderen vragen sal
dus sekeret deen den anderen al
walewein haeste hem ende vragede na dat
here hoe heet gene stat
die stat behort allene mi
ende es geheten orcani
ende houtse van gode te lene
ende van el niemanne gemene
here hoe sidi selve genant
vrient ic hete griromelant
ende hoe heet nu die joncfrouwe
die gi segt so ongetrouwe
her riddere dats waer wildijt weten
si es orgeliose geheten
haer amijs heet orgeleos van yrlant
ende sijn casteel es genant
die roetse metten nauwen wege
daer ic u wel af verplege
al lagendre iiij coninge voren
dine alle wilden testoren
hine achtes niet van enen hoye
dese hoet di pale van galoye
here nu segt mi noch een deel
hoe heet gene scone casteel
die over gene rivire steet
daer lagic tnacht in godweet
ende daer keric weder alsic scede
griromelande ward harde lede
te moede doe hi dit horde
ende reet metten worden
al houdende dat hoeft neder
ende walewein die ripene weder
ende vermaende hem daer sire trowen
vrient seithi bi onser vrouwen
ic sculdi mine trowe quite
nu vare daer du wils met vlite
indien dat ic oec quite si
ic waende riddere dattu mi
souts hebben geseit oppenbare
vanden castele enege niemare
maer du wets alse vele vander mane
alse vanden castele in minen wane
walewein sprac alse hulp mi god
in make niet min spot
ic lach al desen nacht gereet
opt bedde vanden wondere godweet
griromelant sprac dit sijn scone word
soete vrient nu liecht vort
doch soudic enen favelare
horen liegen oft hi hier ware
here in liege u groet no smal
doe ginc hi hem vertrecken al
wat hem sander dages was gesciet
hine liets hem achter niet
vanden wonderen van daer boven
vanden quarelen die op hem vlogen
ende vanden libart met gewilt
doen toendi heme sinen scilt
daer die clauwen in staken doe
daer griromelant sach al toe
ende als hi dit hevet vorsien
beette hi neder op sine knien
ende leide sine hande te samen
here seithi  mach mi scamen
dat ic tot u hebbe geseit
aldus grote onhovescheit
dor god here vergevet mi saen
walewein sprac hets gerne gedaen
griromelant sprac u es gevallen
die meeste ere boven allen
ridderen die hier leven nu
nu waric gerne berecht van u
nu segt mi vanden hovescen vrowen
diemen inden casteel mach scouwen
weetti daer af te secgene iet
walewein seide nenic niet
in weet wie si sijn godweet
ic saelt u dan secgen gereet
die outste vrowe des sijt vroder
es des conincs arturs moder
ende dandere vrowe die gi saget daer
es haer dochter wet vor waer
ende waleweins moder dien god verwate
ende dien ic boven alle man hate
walewein sprac wat segdi van desen
dies en mach altoes niet wesen
dies es meer dan xx jaer
dat si doet sijn wet vor waer
si leven noch sprac griromelant
ende doen die vrowen quamen int lant
brachten si hier groten scat
doe daden si maken daer ter stat
genen rikeliken casteel
ende wondere mede een groet deel
ende waeromme si hier quam int lant
dat salic u secgen al te hant
doen doet waren alle beede
uterpandragoen ende coninc lot mede
doe ward in bertangen groet strijt
wie coninc soude sijn ter selver tijt
want van arture men niet vernam
die sint ten conincrike quam
ende walewein ende sine brodere dat wet
waren doe cleine kindere met
ende om dat doe dlant in werre was
ruemden dese vrowen beide dor das
ende brachten groten scat ter steden
om hier te sine mede in vreden
want si dat orloge dochten daer
dat sijn die saken wet vor waer
datse hier dus comen dede
ende tirst dat si quamen ter stede
soe bleef waleweins moder al daer
van enen sconen kinde dats waer
dat nu die scoenste joncfrouwe es
die in die werelt sijt seker des
nie geboren ward scoenre ic wane
ende es geheten clariane
daer ic ane hebben wane goet deel
want ic houtse over mine al geel
nochtan hatic walewein meer
dan ic noit manne dede eer
ende mochticken bevaren in liten niet
om al die werelt leven iet
walewein sprac dits wonder groet
dat gi der joncfrouwen broder doet
dus sere begert die gi mint
ic wane u haer minne lettel bint
want minnetdise gi sout boude
haer mage gerne te vriende houden
gi segt waer seide griromelant
maer dat sijn vader met sire hant
minen vader te doet sloech
daer dedi mi leets ane gnoech
ende walewein selve sloech oec sint
enen jongen riddere mire suster kint
die starc ende cone was in die mate
en es geen wonder dat icken hate
ende ic mi wrake mochtic wale
nu lecgewi neder dese tale
des biddic u op doget fijn
ende vord mi nu dit vingerlijn
mire amien der scoenre clarianen
ende sege hare datic wille wanen
dat walewein liver hare broder
hars vader kint ende haerre moder
vander quaetster doet vervore
dan mi min minste vinger swore
walewein seide bi mire trouwe
hets ene harde scone joncfrouwe
die gi hebt tere amien
wilt si aldus der saken lien
griromelant seide ic en wille niet
dat gijt hare anders secget iet
gerne here nu segt mi thant
hoe die casteel es genant
griromelant seide dat moet sijn
hi heet die roche van sangwijn
nu laet mi uwen name weten
dies haddic wel na vergeten
doen antwerdi hem te hant
here ic ben walewein genant
ende ben des conincs arturs neve
in loechgene nembermer datic leve
minen name in gere stat
alse griromelant horde dat
sprac hi verbolgen ende sere verhit
ja walewein sidi dan dit
gi sijt wel sot dat secgic u
dat gi uwes namen liet nu
waric gewapent alse gi nu sijt
onser een soude hier bliven ter tijt
verslegen al hier op dit plein
wat node ware dies sprac walewein
condi enege dinc op mi gelecgen
ic wilt u betren na goder liede secgen
en mach niet sijn sprac griromelant
ic eysce u hierna camp te hant
van heden over vij dage
want hier nu alle uwe mage
met uwen oem sijn hier bi
tote in die stat te orcani
ontbiettene dat hi come hier
met allen sinen ridders fier
ende met vrouwen ende met joncfrouwen
dat si mogen den camp scouwen
ende ic sal oec varen om mine mage
ende bringense hier ten vij dage
walewein seide ic lovet wale
dus scieden si met derre tale
ende walewein sloech met sporen nadat
ende sijn part spranc over tgewat
alse dat die joncfrouwe vernam
dat hi gesont dus weder quam
ginc si van haren perde saen
ende quam hem daer jegen gegaen
oetmodelike daer te voet
ende seide here god geve u goet
desen dach ende alle dage
nu hort here hier mine clage
ic moet u hier vertrecken al
mijn vernoy ende min mesval
ic bekinne mi selven wel
dat ic hebbe stout ende fel
allen ridderen menegen dach
geweest die ic oit gesach
nochtan haddic hier vormaels prijs
ende een scone riddere was min amijs
daer ic toe droech grote minne
ende griromelant die sinen sinne
mi vercoes slogene doet
ende nam mi met cracht groet
ende hilt mi doe ix maende
ende diende mi sere ende vermaende
ende hadde mi utermaten lief
maer ic haetten alse enen dief
wat hi dor mi dede verloes hi al
tirst dat ic mochte ic heme ontstal
ende was an desen riddere comen
dien gi mi heden hebt genomen
daer ic om doge clenen rouwe
maer min irste amijs die getrowe
daer mi af sciet die lede doet
sine minne doet mi pine so groet
nat si mi maket herde dul
ende alre hoverdecheiden vul
ende dit hebbic al gedaen bedi
ic waende dat ieman soude mi
daer omme dlijf hebben genomen
maer in can an niemane comen
daer ic des liefs an can verburen
die doet vliet mi tallen uren
nu biddic u dat gi sonder genaden
recht over mi van minen mesdaden
ende nemt mi hier min felle lijf
walewein sprac doe wel scone wijf
oft god wilt des ne doe ic niet
maer sit op ende vard met mi nu siet
waer die verman beit na mi
here ic doe al gerne dat gi
wilt ende heet dus vorense thant
int scep ende quamen in dander lant
ende alse die vanden castele scouwen
dat walewein quam metter joncfrouwen
waren sijs utermatene blide
knapen sprongen an sine side
ende holpene af hoveschelike
ende die joncfrouwe dire gelike
die coninginnen alle beide
quamen te heme wel gereide
ende hitene willecome wesen
die joncfrouwen quamen binnen desen
ende ontwapendene herde saen
walewein es int palais gegaen
ende nam sire suster bider hant
ende seide hare sine boetscap thant
ende gaf hare tvingerlijn daer nare
ende seide hare wie die ridder ware
ende hi ontbiet u oec terre tijt
dat gi sine amie oec sijt
ende dat u liver ware al bloet
dat walewein u broder ware doet
dan hem sijn vinger swore gereit
ja here heeft hi dit geseit
bi gode hine darf op mi niet hopen
sijn troest es hem nu ontslopen
al haddic te voren hem goeds geont
hi hevet verwracht nu ter stont
want wet dat  here al oppenbare
dat mi nu vele liver ware
dat mi mesviele vroech ende spade
dant waleweine minen broder dade
nochtan en weet hi niet van mi
oftic doet ofte levende si
als hi die boetscap hadde gedaen
gincmen daer eten saen
ende naden etene walewein quam
vord in die zale ende nam
enen knape aldaer besiden
ende seide vrient du moets riden
margenvroech tote orcani
daer die coninc artur si
ende segt hem datten haestelike
walewein ontbiet ende nerstelike
dat hi come opten viten dach
ende bringe alt volc dat hi mach
te minen campe dien ic dan sal
vechten om lijf ende om al
jegen griromelande ter stede
segt der coninginnen oec mede
dat ic hare bidde op alle trouwe
dat si en late vrouwe no joncfrouwe
sine bringse te minen campe met hare
want ict geloeft hebbe oppenbare
doet mi die boetscap so hemelike
dat nieman en weet in dit rike
here si werdet wel gedaen
dus nam die knape orlof saen
ende es van waleweine gesceden daer
ende reet en wech saen daer naer
nu latic hier af die aventure
ende sal spreken van arture
die aventure seget ons vord
alsict int walsc hebbe gehord
dat alle die grote heren twaren
die metten coninc arture waren
tote orcani in die stede
dreven rouwe ende serechede
om min her waleweine dat verstaet
die coninc en wiste sijns selves raet
als hi alle sine riddere vernam
ende min her walewein daer nine quam
waent hi dat hi es verloren
alle die ridders haddens toren
maer sconincs rouwe was soe groet
dat hi vander taflen scoet
ende in onmacht viel ter stat
ende als die coninginne ware werd dat
viel si mede in onmacht saen
van rouwen ende werd sere ontaen
het werd al in rore dat was int hof
die knape daer ic hier vore seide of
die waleweins boetscap nu dede
quam gereden ter selver stede
int hof doe dit geruchte daer was
hi beette van sinen perde na das
ende quam in die zale gegaen
ende dede daer den heren verstaen
wanen hi quam ten selven tide
hi maecte saen dat hof blide
als hi vore den coninc quam
ende men sine boetscap vernam
doe vrachde daer menech ridder goet
hoet met min her waleweine stoet
die knape seide hi es in hogen
van sire doget en soudic u mogen
niet gesecgen dat tiende deel
nochtan willics u secgen en deel
sine vrient mogens hebben joie
hi es leden di pale van galoie
hi heeft verwonnen inder campaengen
den overmodegen vander montangen
ende vanden wondere oec den casteel
heeft hi gewonnen al gheheel
daer ombe heeft hier te voren
menech riddere sijn lijf verloren
oec es mijn here overleden
dat felle gewat daer tot heden
noit man over dorste riden
en levet man nu ten tiden
die half mins heren waleweins prijs
mochte versecgen in gere wijs
here oec senti mi tote u
ende bid u sere ende vriendelijc nu
dat gi tsinen campe wilt comen
dien hi nu heeft genomen
jegen den besten riddere int lant
ende diemen heet griromelant
hi tiet u ende min here al bloet
dat gi hebt sinen vader doet
ende haet u beiden hebbic vernomen
die coninc seide ic sal daer comen
ten campe met so menegen man
dat sijn liede daer inden dan
cleine selen scinen ofte niet
jegen donse ende daerna hiet
die coninc keyen ende griflette
dat si den knape sonder lette
vore der coninginne leiden
alsi daer quamen die knape seide
sijns heren boetscap herde wale
daerna seide hi in corter tale
dat hare sijn here bade bi trouwen
dat si quame den camp scouwen
knape seitsi al sonder waen
wat u here wilt sal sijn gedaen
ic sal daer comen met so meneger joncfrouwen
men salse te wondere anscouwen
nu was bliscap in dat hof
ende men sprac so vele hier of
dat vespertijt was eermen daer at
ende naden etene die coninc bat
heren ywaine dat hi bevale
allen den heren vander zale
dat si alle gereet waren
alse dat si met hem mochten varen
daer walewein den camp soude doen
des ander dages was menech baroen
gereet eer die sonne op ginc
om te varne metten coninc
ende doe die coninc porde van dare
vordi met heme tere scare
wel iiijm in rechten trouwen
onder joncfrouwen ende vrouwen
dus reet die coninc tot dat hi quam
daer hi den casteel vernam
daer min her walewein in was gelegen
daer hebben si haer tenten geslegen
ende mins heren waleweins bode quam
ende anden coninc orlof nam
ende voer over dwater saen
ende dede heren waleweine verstaen
dattie coninc artur daer ware
entie coninginne met al haerre scare
doe ginc walewein saen na dien
op enen tor dat besien
ende sijn moder ginc met al dare
ende sijn oudermoder met hare
ende sijn suster clariane
ende doen die vrouwen scouwen ane
die tenten ende there banderside
waren si sere vervard tien tide
want si waenden al sonder viren
datsi den casteel wilden asselgiren
maer walewein die troestese daer
here seide die coninginne daer naer
nu es die tijt so verre comen
dat gi mi uwen sout nomen
dien willic nu ter stede weten
vrouwe ic ben walewein geheten
ende dat u es worden so na gebuer
dats min oem die coninc artuer
ende es om minen wille comen hare
nu eest tijt dat ic daer vare
ende dat ickene met mi bringe hier binnen
ende genevren der coninginnen
ende der ridderen mede een deel
om te besiene desen casteel
doe baden hem die vrowen daer naer
dat hi te hans vore daer
ende hise met hem brachte ter steden
dus es walewein derward gereden
ende nam met hem ridders ende joncfrouwen
die scoenste diemen mochte scouwen
ende es toten comen saen
dine blidelijc heeft ontfaen
doe telde walewein den coninc
van algader sire dinc
ende vanden castele ende vanden vrouwen
dies die coninc niet wilde getrouwen
want hine geloefde niet oppenbaer
dat sijn moder ware daer
want hi waende sijt seker das
dat si meer dan xl jaer doet was
hi waende dat walewein betoverd ware
doen vertelde hem walewein daer nare
alle die sticken groet ende clene
die ic hier vore seide gemene
ende doen dien coninc dat werd cont
voer hi met waleweine ter stont
met xx ridders daer ter stede
ende die coninginne oec mede
ende alsi banderside quamen
ende die ij coninginnen vernamen
gingen si jegen hen haestelike
ende ontfingense vrindelike
daer ward grote bliscap saen
want alse die coninc heeft verstaen
dat hi daer sire moder vant
ende die moder den sone te hant
ende walewein suster ende moder
die moder tkint di suster den broder
doe ward die bliscap soe groet al daer
dat si vergaten al daer naer
harre maisnieden banderside
die drove waren ende onblide
omden coninc ende haerre vrouwen
want si waenden in rechten trowen
dat si betovert waren vorwaer
om dat si so lange merden daer
dies driven si rouwe onderlinge
godweet nu donken mi dese dinge
gedeilt oneffene ende niet wel
want dene bliscap ende spel
hadden ende vroude herde groet
ende dandere van rouwen wilden doet
wesen maer saen was dese dinc
verwandelt want die coninc
keerde des anders dages na das
daermen sire comste blide was
ende alse die coninc was danen gesceden
doe ginc hem walewein gereden
te sinen campe ward gereet
doen hi gewapent was godweet
soe gorde hem een swaerd
her tristram dat dire was ende waerd
des conincs neve die menegen dach
in swaer bedwanc van minnen lach
om ysauden wille van yrlant
ende banderside es comen griromelant
met menegen riddere ende joncfrouwen
diemen te wondere mochte scouwen
ende alse walewein dit heeft verstaen
dedi sijn ors bringen saen
ende sater op ende voer ter vard
met scoenre geselscap ten campe ward
alse clariane dit verstoet
dattie camp ember wesen moet
was si die droefste di nie man sach
si viel in onmacht optien dach
vijwerf want hare was seer
dat herte ende tonrasten meer
dan ic u wel can doen verstaen
want nature ende redene sonder waen
willen dat si getrouwe si
den broder ende die minne daer bi
wille dat si den broder late
ende den vrient an hare sate
ende hem geonstech wese vor al
dit latic dus bliven ende sal
u secgen van griromelande
die onder ridders ende seriante
wel m brachte in goeden trouwen
ende also vele vrouwen ende joncfrouwen
die scoenste diemen vant int lant
selve was min her griromelant
gewapent so behagelike
dat nie man sach dies gelike
dus quam griromelant daer te stride
ende her waleweine quam banderside
metten coninc ende met sinen lieden
ende met vele meerre meisnieden
ende alsi bi een quamen na dat
doe hilt elc stille op sine stat
ende walewein ende griromelant
namen beide speren in hant
her walewein horte vort sijn ors
ende griromelant die niet wors
en was gereden dan oec hi
dus quamen te gadere die ridders vri
met selker cracht dattie speren
te sticken braken in den weren
ende dat si oec te gadere quamen
metten scouderen beide te samen
soe dat si vielen metten parden
beidegadere daer ter aerden
dese joeste was soe groet
een mate riddere warre af doet
ic weet oec wel dat elken deert
walewein spranc op ende trac sijn swerd
soe dede oec griromelant
elc sloech op anderen daer te hant
al te voet want hare orsse
bleven daer licgende vander porsse
dus vochten si daer lange stont
dat niemanne mochte werden cont
wie tfoerdeel hadde van hen tween
want elc gout den anderen al in een
opter stat dat hi hem dede
in beiden siden was serechede
van haren vrinden van haren magen
om die grote sware slagen
die deen den anderen gaf al daer
dies hadde min her walewein vor waer
grote scame te derre tijt
dat hi sinen wille inden strijt
niet wel volvorderen en mochte
met groten slagen hi doe besochte
griromelande die hem weerde sere
maer min her walewein haeste hem mere
ende verhaeste soe griromelande
soe dat hine daer altehande
hadde onder bracht en hadde gedaen
dat hi liet sine ogen gaen
opter scoenre clarianen
doe begonste hem sijn herte vermanen
die sutecheit van harre minnen
doen werd hi int herte binnen
fierre ende coenre dan een drake
die minne geloefdem sine sake
te goeden poente te bringen mede
om desen troest hi weder dede
waleweine soe sere doe onder
dats den mengen hadde wonder
dat hem die minne daer dus diende
dies waren blide sine vriende
ende priesdene sere alle daer
ende seiden daer al oppenbaer
dat doe in al eertrike
niet en ware sijns gelike
walewein scaemden om die sake
want hi horde al die sprake
die griromelants mage seiden
sijn swaerd nam hi sonder beiden
ende sloech griromelande enen slach
datmer dbloet ut rinnen sach
opt hoeft datmen in wederside
sien mochte des waren onblide
griromelants vrient maer daer an
was blide die coninc ende sine man
ende walewein ward al verfierst
ende begonste te vechten al van ierst
want het was omtrent middach
dat hem wies sine cracht
ende hi stac na dansichte
griromelande ende sloech bedichte
op hem daer so grote slage
dats drove waren al sine mage
want hi was so sere ontaen
dat hem sijn herte was ontgaen
sine vrient dreven rouwe groet
si hildene alle over doet
deen side es blide dander heeft rowe
mar clariane die scone joncfrouwe
was die gene diet al ontgout
haer verdriet was menechfout
daer droech nu dus over een
redene ende nature onder hen tween
dat si den broder onne bat
dan den amijs in elke stat
want sine mochte vercoveren no oec sien
beteren broder verlore si dien
dat soude si lichte beteren amijs
verlore si dien in alre wijs
dit raet redene ende nature
maer dit donct ende ongedure
der minnen ende oec grote onmate
ende wilt dat si den broder late
want damijs sal sonder waen
altoes hare sijn onderdaen
si seit dijn herte dat es sijn
ende tsine oec dijn eygijn
ende alse hi heeft dijn hertekijn
ende du de sine hoe mocht dan sijn
die jegen hem vochte hine ware
jegen di selven al oppenbare
die minne seide ende proeft mede
walewein die dus vecht gerede
jegen dijn lief hine mint di niet
dit mach elc merken diet besiet
dijn herte heeft nu griromelant
ende slaten dan doet walewein thant
soe moetti sterven in groten toren
des brachte di minne haer vele te voren
soe dat sijt liet om gene dinc
sine ginc tot arture den coninc
ende bat hem om haren amijs
die coninc seide nichte des sijt wijs
in hebbe gene macht hier an
maer walewein u broder die den man
vore hem heeft inden camp
hi magen u geven sonder scamp
dus es si te waleweine gegaen
ende viel hem te voten saen
ende bat hem met groten sere
om griromelande den here
hi seide dat hijs nine dade
hine wedersecge die overdade
daer hi mi af hevet beropen
die coninc quamer doe toe gelopen
dat hi der nichten helpen soude
maer walewein geensijns nine woude
den camp niet quite scelden daer
griromelant en wederseide oppenbaer
die valscheit entie grote mort
doch bracht die coninc alsoe vort
dattie camp werd op genomen
so dat si souden daer weder comen
des ander dages vroech betide
alsoe gewapent inden stride
des waren blide die heren al
want si hoepten doe dat sal
die coninc artur den pais maken
dus scieden si alle bi desen saken
ende walewein voer daer allene
met sire geselscap gemene
ten castele ward vanden wondere
daermen hem diende wel besondere
ende recht op desen selven nacht
so hevet die coninc daer toe bracht
ende so gesproken dat griromelant
clarianen troutde te hant
ende waende den pais dus hebben gemaect
ende walewein die noch haect
na sinen camp gereiden ter vard
sanderdages ende reet dar ward
ende gemoette daer min her keyen
die hem daer nu reet meyen
doen seidi waleweine daer saen
hoe die dinge waren vergaen
ende dat griromelant tsinen live
clarianen hadde genomen te wive
dies balch hem walewein so sere
dat hi swoer dat hi nembermere
ne quame in sijn hof godweet
hine soudene soeken eer gereet
met iijm man te voet
om desen groten evelen moet
soe sciet walewein van keyen daer
ende voer in anderen lande daer naer
nu latic van waleweine bliven
ende sal u vanden coninc scriven
daventure seget nu vord
alse min her keye dit heeft gehord
ginc hi saen ten coninc
ende vertelde hem al dese dinc
die walewein hier vore hem seide
doe dede die coninc sonder beide
gebieden alden groten heren
dat si waleweine souden doen teren
dat sine souden soeken gaen
al te voet dit was gedaen
die coninc ginc voren ende si alle mede
rechte toter selver stede
daer her keye van hem sciet
ende alsine daer ne vonden niet
dreven si doe groten rouwe
maer clariane die joncfrouwe
die wel wiste dat van hare quam
si was op hare selven gram
ende hadde verdriet ende rouwe groet
dat si haer livere ware doet
doe sworen een deel ridders daer
dat si hem souden varen naer
ende soeken souden heme teren
een jaer eer si weder keren
her tristram ysauden man
die hi met starker minnen wan
was dierste die daer op spranc
ende perchevael daer na eer iet lanc
ende acglavael sijn broder met
ende garies ende griflet
ende keye ende oec dodineel
ende ander ridders en groet deel
tote hen xxiiij sonder waen
dese hebben enen eet gedaen
dat si in enen jare doen keer
sine hebben waleweine eer
vonden dus scieden si daer
vanden coninc ende daer naer
voer artur weder in sijn lant
ende sciet van sire moder thant
ende griromelant ende clariane
voren daerna oec ic wane
te sinen lande te orcanien
dus sceden si daer in vier pertien
hieraf latic die tale bliven
ende sal vanden ridders scriven
die waleweine soeken varen
die hen verre was ontvaren
dus reden te gadere dese heren
ende en wilden niet van een keren
dien dach ende den anderen daer na
des derdes dages alsict versta
quamen si gereden an een wout
daer wegesceden stonden menechfout
west suud oest ende noert
daer hebben si ene stemme verhort
die riep lude staet staet
en vard niet vord het ware quaet
voerdi vorder enen voet
mar es uwer enech so goet
dat hi dar ene joeste riden
men sal ten wege sijns ontbiden
doe bat keye hen allen daer naer
datmen heme lite varen daer
ende dese joeste wilden geven
sij sijns alle in keyen bleven
dus voer keye dar warf
ende noepte met sporen sijn part
ende reet alsoe ten wege toe
ende die ander hilt int bosch noch doe
ende vrachde keyen wie hi ware
ic beent keye sprac hi daer nare
soe hoetti dan jegen min spere
ende keye sette hem daer ter were
die gene quam uten bosce gevlogen
soe utermaten ende soe vermogen
dat hi keyen stac ter eerde
lachterlike al metten perde
dat hi opward kerde die voete
oec hadde keye van dien onmote
selc verdriet daer hine stac
dat hi ij rebben ontwe brac
ende die ander voer int wout saen
ende riep alsi vore hadde gedaen
doe voer derward dodineel
ende wilde keye wreken en deel
ende die ander vrachde hem mede
hoe hi hiete hi seit ter stede
nu hoetti dan sprac hi saen
mettien liet hi henen gaen
ende dodineel verhaeste hem daer
ende stac den riddere die sonder vaer
sinen scilt daer jegen droech
dat hem ne dede geen ongevoech
maer hi stac dodinele met sinne
recht onder den bart vander kinne
dat hine droech uten gereide
soe dat hi viel optie heide
met sire scouderen soe sere mede
dat si hem ginc daer uten lede
dus es er ij mesmaect sere
ende echter reet int wout die here
nu es triestram comen vort
ende alsene die ander heeft verhort
vrachdi na sienen name echt
ic wille dat gi mi berecht
sprac her tristram  wie gi sijt
want ic wilt weten nu ter tijt
die ander seide ic vrages u voren
daeromme willict van u irst horen
tristram seide dan sal niet wesen
soe selewi vechten dan om desen
wie irst den anderen can verwinnen
hi sal hem sinen name doen kinnen
bi gode dat si sprac tristram
dus liten si lopen ende elc quam
daer op anderen met enen gemote
soe vresselike ende soe onsoete
dat haer orsse beide tsuckeerden
ende hare speren beide falgeerden
ende rechte braken vor die hant
ende sticken vlogen daer int sant
die perde sprongen op ter vard
ende si trocken beide die sward
ende gingen slaen slach in slach
tote rechte opten middach
datmen niet geweten conde
wie die beste was ter stonde
naden middach gingen si moeden
ende hare wonden gingen bloden
dier si menege hadden ontfaen
mettien wilden oec sijn gegaen
die andere gesellen al oppenbare
om die ij te scedene dare
ende alse dat die ander riddere sach
vloe hi henen al dat hi mach
int dicke wout saen na das
daer hi hen ongereet in was
dus es hi hen ontfaren daer
doen keerden si saen daer naer
daer keye lach ende dodineel
die gequetst waren een deel
alsic u vore verstaen dede
ende rechte te deser selver stede
quam een knape daer gereden
met harder groter haestecheden
die tristram sochte om die dinc
want sin wijf in arbeit ginc
ende om heme so sere mesliet
si soude sterven en quame hi niet
dit dede die knape hem verstaen
ende tristram die sere was bevaen
met harre minnen was drove sere
hi penst settet hem ten kere
ende voer hi daer ombe nu te lande
dat onnere ware ende scande
ende en keert hi niet ende bleefse doet
soe soude sijn rouwe sijn so groet
dat hi selve soude bederven
ende van groten rouwen sterven
sine gesellen seiden doe here
gi sijt gewont harde sere
ende keye ende oec dodineel
sijn gequetst nu een deel
soe datsi nember mogen riden
hier bi radewi u nu ten tiden
dat gi alle drie metten knape vard
ten coninc ende tuwen wive ward
ende wi selen varen vord
tot dat wi iet hebben verhort
ofte vernomen van waleweine
dus scieden die heren vanden pleine
alse tristramme waren verbonden
sine wonden ende ten selven stonden
daden si keyen sitten op
daer si mede hilden sere haer scop
omdat hi soe cuemde ende steinde
alsine metten handen gereinden
dese drie voren thusward
ende die riddere die met snelre vard
ontfaren was daer inden woude
quam alsoe alst wesen soude
ten inde vanden woude gereden
daer dese drie neven leden
ende keye ward daer doe in spraken
ende seide hoe met fellen saken
ende valscelike stac ter neder
maer mocht hi noch comen weder
ane sijn boert hi sout hem lonen
dodineel wilt oec versconen
ende seide mede tselve aldaer
die riddere die daer was soe naer
horde algader dese word
hi quam gereden en lettel vord
in haer gemoet ende seide gereet
keye noch benic hier godweet
nu wrect di valscheit hier op mi
ic salse wreken canic op di
nu hoet di herde wel te voren
mettien so noepti dors met sporen
ende quam gereden te hem waerd
ende keye die hem nine waerd
besiden uten wege reet
die gene doe hem der steke vermeet
ende nam dat spere saen daer naer
ende sloech keyen optie scoudere daer
dat hi averecht viel ter eerde
al verdovet vanden perde
doe quam hi te dodinele ward
ende waenden slaen metter vard
maer dodineel deecte daer met allen
ende liet hem vanden perde vallen
doe trac sijn sward ter selver steden
tristram ende quam vord gereden
ende seide here hout mate saen
wildijt al nu hier verslaen
gi sult ons laten leven hier
al waerdi noch alse fier
doe sprac die ander maer u gesellen
die van groter valscheit tellen
die ic hier vore hen hebbe gedaen
waeromme en wreken sijt niet saen
wildijt becorten nu ter tijt
hiervore hen in een crijt
want ic ben jegen u campvast
maer gi daet mi heden overlast
met uwen gesellen di op mi quamen
dies si hen allen mogen scamen
op die vorwaerde wildijt gestaden
vechtic dat wi heden daden
verwinnic u ofte gi mi
dat deen bekint werde daer bi
tristram seide ic loeft mede
dus gingen si vechten daer ter stede
daer vochten si so lange wile
datmen mochte gaen ene mile
soe dat tristram tonder was
ende hem op soude geven na das
ende soude geliet hebben ter steden
die quam daer ene joncfrouwe gereden
die lancelote van lac sochte
doe si spreken hoerde haer dochte
dattie riddere lanceloet was
die daer vacht sijt seker das
ende si scoet an heme te hant
ende tpart metten breidele prant
ende seide here vard met mi nu
mijn vrowe van lac ontbiet u
dat gi vollijc comt te hare
hi antwerde der joncfrouwen daer nare
willecome live joncfrouwe
ic vare met u bi mire trouwe
mar ic moet eer weten
hoe dese riddere es geheten
ic saelt u wel secgen nu
sceltene quite des biddic u
hets tristram ysauden man
doe scoutene lanceloet quite daer an
sonder meer te vragene iet
secgic u dat hi danen sciet
ende tristram ende keye ende dodineel
die te barenteert waren een deel
voren te arturs hove ward
nu latic hier af staen die vard
ende sal u nu vord tellen
van algader dien gesellen
die daer bleven anden woude
daer hen ontvoer die riddere boude
ende daer tristram van hen sciet
ende keye die sint hadde verdriet
nu gewaget daventure das
alse tristram dus gesceden was
dat elc geselle daer allene
enen wech nam gemene
om waleweine te sokene daer
nu was in groten pinen swaer
acglavael om perchevale
want perchevael was wet dat wale
noch jonc ende kints mede
ende hi wilde daer oec gerede
enen wech varen allene
ende acglavael wilde gemene
met hem varen wats gesciet
perchevael seide hine soude niet
doch moesti sceden van perchevale
daer ic nu af sal houden tale
want als hi was gesceden daer
quam hi onlancs gereden daer naer
op enen berch daer hi beneden
sach vele rikelijcheden
ende ene scone stat daer staen
ende een water daer omme gaen
ende dit was die selve stede
daer ic hier vore af sprac mede
daer walewein vore gereden quam
daer hi die quade joncfrouwe vernam
die hem daer so lelijc toe sprac
daer hi of hadde groet ongemac
daer hi opt sciltknecht pert reet
dese joncfrouwe na dat ict weet
was nu belegen in die stat
want alse vollijc alse wiste dat
orgeleos die haer amijs was
dien walewein gaf vor das
den verman hier vore gevaen
doen hi die niemare heeft verstaen
dat walewein was wech gereden
verbolgelike van dier steden
maecti sinen pais saen
jegen den verman ende heeft bestaen
te orlogen optie quade joncfrouwe
want die scande ende die ontrouwe
ginc hem na die si hem dede
doe si waleweine volgede mede
ende heme in gevancnesse liet
dit wilt hi wreken wats gesciet
ende volgede der joncfrouwen naer
die gevaren was wet vor waer
weder danen si was geboren
daerse walewein vant te voren
ende alsi vernam datse orgeleos
weder wilde hebben altoes
voer si in hare stede saen
die hare doe was onderdaen
ende hi volgede hare na dat
ende belach met here die stat
ende dede der stat groten pant
want sijn casteel stoet daer ant sant
die soe groet was ende so vast
dat hi noit sach genen gast
daer quam mensch bi in vernoye
hi dwanc die pade van galoye
nu es perchevael neder ward comen
alsi dat volc daer heeft vernomen
reet hi dar ward met snelre vard
doe orgeleos sijns geware ward
reet hi jegen heme opt sant
ende vraechde perchevale alte hant
wie hi ware ende wanen hi quame
perchevael seit hi es min name
ende ben van conincs arturs lieden
nu segt mi condi mi iet bedieden
van waleweine sprac perchevale
waert te berge oft te dale
daer ickene igerenc mochte vinden
ic soude mi gerne derward winden
die ander sprac nu soecti dan
enden den alre valsten man
die in ertrike levet nu
perchevael seide dat secgic u
dat gi liget valschelike
men vindet nigeren sine gelike
van dogeden ni van vromicheden
hier om worden si daer ter steden
beide so erre dat elc nam
sin spere ende daer gereden quam
deen opten anderen so onsochte
dattie eerde donderen dochte
orgeleos stac op perchevale
ende geraecten metten spere so wale
dattet brac te seven staden
mar en dede ne gene scaden
perchevale noch gene dere
maer hi stac met sinen spere
orgelosen al dorentore
ende maecte hem in di side een store
soe wijt so diep ende so groet
dat hi thans vel te doet
ende in die selve wile recht
soe ward daer buten een gevecht
ende een harde groet geluut
want die van binnen togen uut
ende slogen optie andere soe
dat daer menech ward onvroe
ende om dit vergaten si daer
hars heren allegadere vor waer
die daer doet lach ant sant
doe quam daer een gereden te hant
dine daer sach licgen doet
die gene maecte geruechte so groet
int here van sijns heren dode
dat si alle worden blode
ende gingen vlien ter selver stont
ende perchevael dien dit was oncont
hilt biden riddere noch doe
ende die vander stede quamer toe
alsoe alsi dandere jageden henen
ende vonden perchevale biden genen
dien si wel ontfingen na das
doen si wisten wie hi was
ende vordene met hen in die stede
ende vore die quade joncfrouwe mede
dine vrindelike ontfinc
alsi seker wiste die dinc
dat hi orgeleose hadde doet
ende waleweins geselle was al bloet
dede si hem die meeste feeste
daermen af tellen mochte in jeeste
ende dese joncfrouwe daer ic af scrive
si ward sint reine van live
ende heilich ende goet oec mede
soe datmense hiet gerede
die goede joncfrouwe ende anders niet
gelijc datmense te voren hiet
die quade joncfrouwe so hietse nu
die goede joncfrouwe dat secgic u
perchevael bleef met hare dien nacht
des ander dages was hi bedacht
dat hi niet langer wilde ontbiden
hine wilt om sine aventure ride
hi sciet also vander joncfrouwen
die hem geloefde bi haerre trouwen
mocht si van waleweine iet verhoren
si sout arture bringen te voren
dus sciet perchevael van daer
ende reet menegen dach daer naer
dat hi gene aventure ne vant
nu salic u vord secgen te hant
van sinen broder acglavale
eer ic meer scrive van perchevale
daventure sal ons tellen
doe acglavael sciet vanden gesellen
quam hi gereden op een sant
daer hi ene riviere vant
die groet was ende herde diep
ende die herde sere liep
hi reet die riviere te dale
maer hine vant brucge no zale
ende het was den avonde naer
over ene wile gemoetti daer
enen riddere die opward reet
die nine sprac als hi hem leet
ende acglavael kerdem ombe
hoe varstu dus alse een stombe
nu alsic hier groette di
waeromme en antwerdestu niet mi
du sout spreken ende mi berechten
oft du sout jegen mi vechten
ende die ander voer rechte vort
ende en sprac niet een word
ende voer ter rechter hant daer besiden
daer een casteel stont tien tiden
daer reet hi in met haesten groet
ende sine wapine hi saen ontboet
ende wapende hem met wapinen dire
ende dede een ors bringen scire
ende sater op ende voer daer uut
en seide waer sidi die dus geluut
hebt geweest nu comt hier naer
ic sal u soe spreken wet vor waer
eer gi mi ontridet nu
dat gi nembermeer dat secgic u
ne volget na goeden man
mettien sette hi sijn spere an
ende alse acglavael des geware ward
trac hi met ere snelre vard
ombe sijn part ofte hi vloe
om dat hi woude dat hem doe
die gene soude volgen mede
tote in ene hemelike stede
vanden castele ene halve mile
dit dedi daer ter selver wile
dat hem te hulpen nieman ne quame
ocht hi hem daer sijn leven name
ende die gene riep vaste keert
puten sone valsch quaet onteert
nu sprekic ende gi niet
alse acglavael sine stede siet
keert hi hem ende sprac tijt
nu weerd u oft gi goet man sijt
gi hebt mi lange gnoech versproken
ic waent noch tavont werd gewroken
die ander seide nu hout besiden
ic wille di spreken nu ten tiden
ende vragen hoe du quams int lant
dat lettel iemanne es becant
wanen quamstu optie rivire
en es geen riddere so fire
dire op riden dar vor waer
nu segt wanen quamstu nu daer
bi gode ic saelt di doen cont
maer in segt di niet ter stont
om dat ic di iet ontsie
ic ende ene grote pertie
soeken waleweine nu ter steden
ende aldus coninc hier gereden
om hem te soekene in dit lant
ja sprac die ander te hant
soecti waleweine den verrader
soe moettijt hebben vele quader
om sinen wille dat verstaet
sone ward uwes levens geen raet
sidi oec van arturs maisnieden
ende van sire pertien ende sinen lieden
soe haetic u al toter doet
nu segt mi uwen name al bloet
ic willen weten eric u doet sla
acglavael seide daer na
minen name en hal ic nie
acglavael heetmen mie
ende min broder es perchevael
ja sidi dit seit hi acglavael
die mi verradelike halpt vaen
daer mi walewein dede sonder waen
gevangen licgen ende gebonden
ende eten dede metten honden
dat moetstu nu becopen hier
al waerstu noch alse fier
acglavael die sprac na das
bestu dit verradere gregorias
die walewein sijn ors ontfures
du hefs hier ene dinc gerures
die di ember sterven doet
alse mote mi god geven spoet
in wilde niet wesen sekerlike
nu ter wilen in hemelrike
in soude die quaetheit wreken ere
die gi dadet so goeden here
want hi dlijf di daer behilt
nu hoet u vaste oft gi wilt
in geve u verste hedemeer
mettien daden si enen keer
om bat te verhaelne haren loep
si reden te gadere over hoep
metten speren harde stide
gregorias reet ten selven tide
op acglavale sijn spere ontwee
maer acglavael ne hadde geen wee
want hi geraectene opten scilt
ende acglavael die jegen hem hilt
sijn spere stief geraecten soe
dats die ander ward onvroe
want hi stakene in die borst
dat hi neder viel al sonder vorst
gequetst sere optie aerde
nochtan so vinc hi scire ten swaerde
ende quam te acglavale ward
ende seide hi soude dorsteken sijn part
hine ginge af saen te voet
her riddere ic secgu wat gi doet
nemt u ors nu ten tiden
ic wille te ors jegen u striden
dus sat op weder gregorias
ende acglavael gedogede hem das
maer ic segt u in waerre dinc
dat hi hem den wech onderginc
op aventure oft hi daer naren
heme daer iet woude ontfaren
nu sijn si beide vergadert daer
si slogen slage harde swaer
met haren swaerden dat verstaet
maer alst daer omt lange gaet
soe had te quaet gregorias
hi ware gerne onfloen na das
maer hine conste in gere manire
hi ward nu so godertire
dat hi hem dwingen liet gereet
ende hadde gerne gedaen enen eet
te varne daer hi hadde gewilt
hi boet hem op daer sinen scilt
ende bat genade sere daer
ende acglavael seide daer naer
gi sijt soe loes ende so quaet
ende hebt gedaen so menge ondaet
ende gi hebt oec u trowe verloren
ende gi sijt menedech ende versworen
want gi sword ten heiligen mede
te carmeloet in die stede
doen gi daer in laget gevaen
eer gi van daer mocht ontgaen
dat gi embermer na desen
den coninc sout getrowe wesen
ende sinen ridderen daer gise vont
des gedachti qualike ter stont
fel verradere gregorias
onder die eyke daer u genas
walewein dien al ere betaemt
dien gi daer sijn pert oec naemt
die valscheit moetti nu ontgulden
en hulpt geen bidden no geen hulden
maer verweerd u oft gi cont
gregorias sach wel daer ter stont
dat hem ne hulp en geen smeken
mettien begonsti thovet queken
ende seide bi gode ic wist wel
gi sijt soe quaet ende soe fel
ane u en es gene genade
mare felheit ende overdade
soe es ane hen allen geboren
die tarturs hove toebehoren
acglavael seide dit weetmen wale
beide te berge ende te dale
wat artur es ende sine maisniede
maer hore wat ic di bediede
nem dinen scilt ende dijn sward
ende waert u hier metter vard
oft ic sla u thovet af
gregorias gene antwerde gaf
ende nam sijn sward ende sinen scilt
alse een die hem weren wilt
maer die were was saen gedaen
want acglavael gincgen slaen
slach in slach ten selven stonden
ende gaf hem daer so vele wonden
dat hi viel ter eerden neder
daerna waendi op staen weder
ende acglavael di bi hem was
slogene opt hovet saen na das
dat hi sturte weder doe
tward ginc toten tanden toe
dus bleef daer doet gregorias
die een quaet verradere was
dus wrac acglavael daer ter stede
hen allen dien hi noit lede dede
alse dese batalie was gedaen
keerde acglavael weder ombe saen
ter riviren ward danen hi quam
hi reet een sticke eer hi vernam
enech huus oft enech hof
daerna sach hi en lettel bat of
een gelege scone ende dire
rechte over gene rivire
tere brucgen daer hi quam
daer hi den wech over nam
dit was tuscen dach ende nacht
een goet man stont optie gracht
die out was ende cranc sceen sere
acglavael groette den here
ende bat hem dor gode saen
dat hine nacht mochte ontfaen
want hi ware vermoit nu
ic doet gerne dat secgic u
maer segt mi tirst oft gi wilt
wie heeft dorhouwen so uwen scilt
ende waer af sijn u wapine
alsoe bebloet nu in scine
dat willic weten over luut
want ic hebbe ij ridders daer uut
die mine sonen sijn beidegader
die nu wachtende sijn enen verrader
die mi menegen pant doet
acglavael seide sint wesen moet
gi scient so goeden man twaren
ic saelt u secgen sonder sparen
sindermeer dat gijt wilt weten
in dien dat gi mi nine wilt veten
die goede man seide nenic niet
here een diemen gregorias hiet
ende die mi den wech wilde verplegen
dien hebbic thans ginder verslegen
es dat waer sprac die oude
soe sijt willecome menechfoude
gi hebt mi verlaten nu
meneger pinen dat secgic u
hi dede acglavale beten saen
ende heeften wel te gemake gedaen
niet lange daer na quamen ter steden
des heren kinder beiden gereden
ende seiden sine consten vinden niet
gregoriase daer si omme gespiet
hadden alle dien dach dure
doe seide die vader ter selver ure
dattene die riddere hadde doet
doe was ginder bliscap groet
alle die waren in die zale
dienden daer doe acglavale
naden etenen gincmen slapen
des ander dages ginc hem wapen
acglavael ende nam orlof
an die genen die waren int hof
doe reden met hem udewerd
die ij ridders ende die werd
om te wetene die waerheit das
waer gregorias doet geslegen was
ende acglavael die leidese daer
ende sciet also van hen daer naer
nu latic hier van hem staen
ende sal van waleweine spreken gaen
daventure doet ons weten
dat hem walewein heeft vermeten
doe hi sciet vanden coninc
dat hi om ne gene dinc
weder ne kerde in enen jare
dus voer walewein harentare
in vremt lant proven sijn geval
ende oec setten al jegen al
sijn gepens was menechfout
hine sparde velt no wout
scilt om hals spere in die hant
mettien quam hi daer hi vant
ene rivire wijt ende diep
daer die stroem sere in liep
hi reet al dat water neder
doe quam hem een gepens weder
om dat grael dat hi hier voren
te soekene hadde oec gesworen
ende weder te comene vonde hijs niet
int gevancnesse daer hi ute sciet
in dat gepens reet hi alsoe
soe dat hi quam tenen berge toe
die daer stoet ane een wout
daer op reet die riddere stout
om te besiene oft hi vername
enege herberge daer hi toe quame
ende als hi daer boven soude riden
sach hi staende daer besiden
enen casteel als hem dochte
doe reet hi derward dar hi mochte
ende hi vant die porte open ter steden
daer hi scire in es gereden
daer sach hi staen als hem dochte
die scoenste borch die wesen mochte
daer knapen ute quamen gegaen
dine vrindelijc hebben ontfaen
ende leidene in die grote zale
daer hi cuesselike ende wale
was ontwapent ende daerna
wale gecleet alsict versta
doen brachtmen vorden here daer
die daer lach wet vor waer
soe behagel van allen dingen
dat ict niet en coude volbringen
al wildics pine nu bestaen
die waerd bat waleweine saen
alse die sire comst es blide
dat hi quame sitten neven sine side
op dat bedde biden vire
ende min her walewein ginc doe scire
sitten daer ter selver stat
daer hem sijn ward hiet ende bat
die ward vrachdem wanen hi ware
ende wat hi sochte ende daer nare
berechte hem waleweine gereet
na sijn vragen al dat hi weet
doen seiden daer twee knapen saen
dat men wel mochte eten gaen
want het al gereet ware
soe gaemen eten sprac hi daer nare
twee guldine beckene vorwaer
brachtmen daer si ut dwogen daer
naden dwane so sijn geseten
walewein ende sijn werd ende eten
daer hen gedient was hovescelike
daerna quam daer cuesselike
een scone knape wel gedaen
ute ere cameren daer gegaen
die i wit spere brachte in die hant
dese knape dese scone seriant
leet vore die tafle daer nu saten
dese twee heren ende aten
boven ant inde vanden spere
stac een wit yser daer openbare
her walewein ut sach gaen vers bloet
ene joncfrouwe scone wel gemoet
quam daerna ende brachte fier
een scone selverijn doblier
daerna quamen ij knapen vroet
elc brachte i candelere goet
op elken i kersse bernende clare
her walewein hadde groten gare
te vragene wat dit bedieden mochte
maer hi beide noch ende dochte
want hi sach daer comen gegaen
eene scone joncfrouwe die bevaen
was met rouwen harde groet
si weende ende droech al bloet
dat grael edel ende oec dire
daerna quamen knapen vire
daer here walewein altoe gesach
ende brachten i bare daer op lach
een lichame ende een pellen daer boven
datmen te rechte sere soude loven
ende daer boven lach een swaerd
dat meneger marc sceen waerd
dat swaerd sceen al geheel daer
nochtan waest van ij sticken vorwaer
mar menne conde geweten niet
dat ware te broken iet
dese gingen alle in ene camere daer
maer sine waren niet lange daer naer
sine kerden weder den selven pat
die si irsten quamen vor dat
deen ginc vorden anderen met staden
gelijc dat si te voren daden
ende doe si derdewaerf leden na dat
walewein te sinen werd ward sat
om te vragene wat dit ware
hi vrachde hem saen om die bare
omt doblier ende omden spere
ende omt grael dies hi gere
hadde te wetene harde sere
die werd seide es an u here
selke doget dat gijt moget verstaen
ic saelt u secgen doe hiet hi saen
tswerd halen daer ic af seide
men bracht hem doe nam hi beide
die sticken vanden swerde daer
ende seide here condi vorwaer
dit swerd nu soe vast gemaken
dat hem moge van allen saken
elc riddere daer met verweren
soe salic u secgen al u begeren
van al dat gi mi hebt gevraget
walewein nam tswerd ende besaget
ende settet te gadere dat hem dochte
datter wel met vechten mochte
enen camp elc riddere godweet
die werd heren waleweine nu heet
dat hi prove oft hi iet can
dat swaerd gebreken hi sal hem dan
berechten van algader mede
ende meer dan si saget ter stede
walewein nam tswerd met den oerde
ende daert di werd sach ende hoerde
trac hijt weder mids ontwee
her riddere gine moget nemmee
van derre dinc die gi begeert
weten sprac die goede weert
want noch en hebdi niet gedaen
datment u mach laten verstaen
maer in secgere niet toe el
gine moges noch verdinen wel
want diemen dit laten sal
weten hi moet dorvochten al
hebben die werelt ende so sijn geheten
datmen sijns gelijcs niet sal weten
walewein pensde soe sere hier ombe
dat hi sweech stille als een stombe
ende sijns selfs algader vergat
ende in enen slaep viel na dat
daer sijt alle sagen toe
ende sliep toten dage alsoe
des margens als hi ontwake was
vant hi hem selven ende sijn harnas
an enen maras onder enen boem
sijn part daer bi doe nam hi goem
oft hem enege dinc gebrake
ende hem ne gebrac gene sake
die wapendi hem ende voer van daer
sere bedrovet ende daer naer
bepensdi hem in desen rouwe
dat hi te scaveloen sine trowe
quiten moeste want hi niet
gedoen ne conde dat hi behiet
dus reet hi vaste dar ward
ende gemoette daer in sine vard
enen riddere ende ene joncfrouwe
her walewein vrachde hem op trowe
waer hi rede ende wanen hi quame
her vasseel tuwer grote scame
wat staet des te vragene u
ic rade dat gijs swiget nu
ende segt mi nu ic wilt weten
hoe gi selve sijt geheten
ende wanen gi comt ende wie gi sijt
walewein seide ter selver tijt
mins namen en loechgent ic nie
walewein soe hietmen mie
ende ben arturs suster sone
in beens te loechgene niet gewone
doe sprac die riddere sere verhit
her walewein sidi dit
nu dankics gode van hemelrike
dat ic u vinde dus gelagelike
om u ridic gewapent algader
want gi sloget doet minen vader
sat salic hier op u wreken
nu hoet u jegen mine steken
oft gi cont het moet hier nu
becort sijn tuscen mi ende u
si liten dus haer spreken daer
ende elc sciet van anderen daer naer
om dat si te bat pongiren wilden
si vernamen oec hare scilden
ende gingen die ors met sporen nopen
die te gadere quamen gelopen
ende elc stac anderen inder weren
dat ontwe braken haer speren
maer si bleven doe alle beide
sittende daer in haer gereide
doe kerden si omme die perde
ende trocken beide hare swerde
daer elc anderen mede sloech
grote slage ende dire gnoech
si slogen ontwee helme ende scilde
maer int leste walewein die milde
maecte den genen herde mat
ende alse die gene vernam dat
sprac hi laet ons desen strijt
versten tot enen anderen tijt
want al verwonne hier onser een
den anderen hier nes man negeen
die onse ere soude vort dragen
maer vechtewi daer toe sagen
beide vrouwen ende heren
die verwonne hads meerre eren
verstewi aldus desen strijt
tot dat ic come daer gi sijt
ende dat wi dan ten selven male
vechten het genoget mi wale
sprac walewein nu segt mi dan
uwen name bi sinte jan
sprac die ander ic lie wel das
ic ben geheten dyandras
ende plege oec in allen tijt
orloge te soekene ende strijt
her walewein nu soudic weten gaerne
werward u nu steet te vaerne
walewein seide tote scaveloen
varic nu enen camp doen
maer ic ben des sere verert
ic duchte ic hebbe te lange gemert
dus sijn si daer beide gesceden
vrindelike elc van hen beden
beval den anderen onsen here
walewein reet wech ende haestem sere
om daer te comene te tide godweet
die wile dat hi dus henen reet
salic tellen van gariette
ende sinen geselle griflette
hier doet weten daventure
vanden gesellen ter selver ure
daer si scieden ter wegesceden
dat dese ij ridders onder hen beden
te gadere reden sonder lette
griflet ende met gariette
si quamen ridende an ene stat
daer hoerden si doe secgen dat
mijn her walewein was vore gereden
dies was iij dage wel leden
maer men seide hen niet tien tiden
waerward hi henen soude riden
anders dan hi west ward reet
darward volchden si doe gereet
ende alsi hadden dus gereden
twee dage quamen si tere steden
daer si ene borch vonden staen
daer hestor in lach gevaen
lanceloets broder een ridder vercoren
want doen hi quam daer voren
lietmen in ter porten daer
hi waende sijn sonder vaer
want men ontfingen daer met minnen
doe hi ontwapent was daer binnen
vingen sine ende leidene saen
in enen kerker vaste gevaen
daer hi tsinen onwille lach
rechte omtrent middach
soe quamen dese twee gereden
bider borch in ere hemeliker steden
daer si ene vrowe hebben gehort
criten doe reden si bat vort
ende hebben iiij knapen daer versien
die die joncfrouwe leitden mettien
versach die ridders die joncfrouwe
ende bat genade op rechte trowe
ende seide edel heren ende fier
bescud mi vander doet nu hier
gariet ende oec griflet
en hebben niet lange gelet
sine voren optie knapen saen
ende gingen vaste op hen slaen
met haren swerden soe dat si
daer moesten laten die joncfrouwe vri
ende waren blide sonder waen
dat si mochten van daer ontgaen
die ridders namen doe die joncfrouwe
ende vrachden hare bi haerre trowe
twi sise wilden ontliven daer
doe seide die joncfrouwe oppenbaer
dat ware om min her hestors wille
die lach gevaen tsinen onwille
in dien casteel die ginder staet
ende om dat ic dede den raet
dat hi uter gevancnessen quam
hier omme was men op mi gram
ende wilde mi dleven hebben genomen
maer hi geloefde mi dat hi comen
soude te hulpen waer dat hi si
vername hi datmen wilde deren mi
ende dit en heeft hi niet gedaen
hierenbinnen soe quam daer saen
hestor gereden al dat hi mochte
die daer gene joncfrouwe sochte
hi riep van verren gi laetse hier
al waerdi noch alsoe fier
nu doet van hare vaste u hant
oft ic saels nemen swaren pant
si waenden dat een ware van den torre
ende griflet set hem daer in porre
ende kerdem daer te hestore ward
ende hestor weder op hem ter vard
eer die joncfrouwe iet conde gespreken
hadde deen den anderen af gesteken
ende alst die joncfrouwe ward geware
quam si saen gelopen dare
ende seide live here laet staen
dese riddere wilt mi in staden staen
dit es hestor van maras
ende gariet die des blide was
vrachde hem daer oft hijt ware
ja ic antwerde hi daer nare
ende wie sidi dat segt mi met
ic beent seithi gariet
des conincs arturs suster sone
ende dit ander es griflet di cone
doe was daer bliscap onder hen drien
doen horden si blasen mettien
harde lude enen horen
doe sprac die joncfrouwe groten toren
duchtic dat ons nakende es
wi vlien bat des sijt gewes
mettesen horne doemen comen
wel xx ridders die begomen
dese martse hier alomme
ende wel xxx seriante tere somme
dese comen alle alsi horen
datmen blaset desen horen
ic weet wel datmen ons volgen sal
ende soeken mede berch ende dal
om dat lijf te nemene u
ende mi oec mede dat secgic u
liven heren varewi en wege
gine mocht hier hebben genen zege
ende en es u gene scande
hestor antwerde doe te hande
wi varen bat al lettel vort
ende binnen dien hebsi verhort
ij ridders daer comen gereden
wel gewapent van allen leden
deen was perchevael dander was
sijn broder acglavael alsict las
want si waren te gadere comen
des ander dages hebbic vernomen
ende en wilden niet sceden seiden si
want het was den jare bi
dat die tijt ute soude gaen
dat si haer soeken hadden bestaen
ende si hadden geloeft oec twaren
te comene weder binnen den jaren
nu comen dus gereden die twie
daer si vinden houdende die drie
die wel waenden nu ter tijt
daer te hebbene swaren strijt
want si waenden in allen dele
dat hadden gesijn die vanden castele
si keerden hen ter were daer
ende alse deen den anderen quam bat naer
onderkinden si hen ten irsten male
des waren si blide wet dat wale
doen telde deen den anderen daer
van hare gescinessen oppenbaer
perchevael vrachde om die joncfrouwe
waer ombe si dreve selken rouwe
si seiden hem algader mettien
ende si dade ons harde gerne vlien
want si seget ons al bloet
dat des heren macht es groet
ende dat hi ons vaen sal ende doden
dit doet der joncfrouwen soe verbloden
dat si daer omme weent dus sere
perchevael sprac doe bi onsen here
in vlie hen heden enen voet
alse lange alsic geduren moet
al voerdi alle ic blive hier nu
doe seiden si wi bliven met u
ende binnen desen hebbense vernomen
wel x ridders te gadere comen
ende oec wel xv knapen
die alle ane hadden haer wapen
ende tirst datse die joncfrouwe sach
ay mi seitsi laesse o wach
hier comen die verraders fel
nu benic doet dat wetic wel
perchevael keerde sijn part saen
doe hi dese word hadde verstaen
hi reet op hen gerechtes speren
ende eer si comen mochten ter weren
haddire iiij af gesteken
daer was an sulken lettel queken
want hi brac den hals int vallen
acglavael reet oec met allen
enen riddere doet ter stede
gariet ende griflet mede
reden oec soe in den tas
dat daer sulken leet was
dat hi hen noit quam so nae
daer blever doet alsict verstae
vi ridders ende knapen vive
die andere ontvloen metten live
aldus geviel die scofferture
ic segt u wel dat tier ure
niemen en quam di was so coene
hen enech aerch te doene
dus scieden si om dese sake
ende reden van daer al met gemake
ende voerden die joncfrouwe vord
met hen te karmeloet in die port
daer si blidelijc waren ontfaen
doemen haer saken hadde verstaen
nu salic swigen van desen
ende sal vord van waleweine lesen
daventure brinct ons vord
als gi hier voren hebt gehort
daer walewein van dyandrase sciet
dat hi en lette langer niet
hine reet te scavelon ward
wat gelopen conde sijn part
hi reet velt bosch ende heide
soe dat hi met groter arbeide
te scaveloen gereden quam
buten der stede alsict vernam
setti sijn spere ende omdat
hi was in die stat gehat
daer omme liet hijt buten staen
sine andere wapine sonder waen
voerdi met hem in die port
aldus gewapent reet hi vort
tote dien castele te hant
daer hi den coninc binnen vant
ende een deel sire barone
doe telde walewein die ridder cone
dat hi menech lant dor reden
hadde ende hi te gere steden
tgrael nigeren hebbe vernomen
bedien soe binnic weder comen
om minen camp te vechten nu
ende ginganbrisijl dat secgic u
die daer jegenworden sat
ginc vorden coninc ende bat
sinen camp te vechten daer
die hi hem borgede over een jaer
want walewein hier comen es
gelijc hi gelovede vor des
die coninc seide gine moget niet messen
men sal u beiden doen vonnessen
ende handelen na recht dese dinc
doe maende te hans die coninc
sinen mannen ende sinen lieden
dat si hen hierop beriden
alse dus die hoge liede waren
te rade gestaen quam daer gevaren
een riddere die wel gewapent was
ende dit was die selve dyandras
daer hi hier voermaels jegen vacht
hi hadde waleweine dus hier gewacht
ende quam int hof gereden saen
aldaer die heren sijn gestaen
tenen rade metten coninc
her dyandraes na dese dinc
reet tot waleweine nu
ende seide her walewein ic eische u
minen camp ende min belof
vor alle die hier sijn int hof
te vechtene rechte nu ter wile
nu hort oec van ginganbrisile
hi eiscede waleweine oec al daer
den camp dien hi hem borgede een jaer
hi willen hebben op die stat
walewein antwerde saen na dat
wat ic sculdech ben te doene
willic doen alse riddere coene
doe seide die coninc echt na dien
u allen drien sal hier gescien
dat vonnesse wiset ende recht
her dyandraes die sprac echt
her walewein gi wet wel dat gi
enen camp gelovet mi
te vechtene waer dat ic u vonde
jegen mi ter selver stonde
ende dan soude beletten gene noet
walewein liede des al bloet
dat hier ave waer sede
her walewein so eyschic thans ter stede
minen camp dat secgic u
her gymgambrisijl die seide nu
dies es nu een jaer leden
dat mi dese camp ward ontbeden
ende litickene mi hier echt ontsotten
men mochte wel met mi spotten
nember en doe mi god genade
oft mi al die werelt ontbade
ic salne hebben nu ter stat
doe bat die coninc echt na dat
den baronen ende den hogen lieden
dat si hen hier op berieden
oft her walewein soude int gemene
vechten jegen beide oft allene
jegen elken sonderlinge
hier ombe ward daer groet gedinge
doen sprac daer een riddere saen
een vroet clerc een wel gedaen
ende seide dat her walewein sculdich ware
jegen hen beiden daer oppenbare
te vechtene tenen male godweet
ende some seiden si daer gereet
dat hi jegen elken soude vechten
sonderlinge ende hem berechten
dus hadden si sprake ende wedersprake
dat daer nieman van derre sake
over een gedragen ne conste
maer die riddere die daer irst begonste
te sprekene alsict u seide
hi proefde dat walewein jegen beide
vechten soude daer tenenmale
dit proefdi met so scoenre tale
dat nieman wedersecgen mochte
ende hen allen redene dochte
want en mochte geen man mede
bat geproeft hebben dan hi dede
dus keerden si alle saen
ende daden dit vonnesse verstaen
si seiden daer alle over een
dat walewein soude vechten jegen hen tween
ja al warre vive oft sesse
den coninc was wel dit vonnesse
tsinen wille gewiest na dat
ende den genen vander stat
nu es gymgambrisijl comen
daer hi sine wapine heeft vernomen
hi dede hem wapinen metter vard
ende sat te hant daer op sijn part
dat scone was ende valiant
enen spere nam hi in die hant
ende sinen scilt metten luparde
ende alrehande wapine die hi begarde
haddemen hem gegeven daer
sonder sorge ende sonder vaer
en mochte walewein niet wesen
die jegen dyandrase ende jegen desen
die beide waren ridderen goet
tenen male vechten moet
nu gingen vrowen ende joncfrouwen
die gerne den camp souden scouwen
sitten optie hoge castele
vore die vensteren ten cantele
daer men vechten soude int dal
een seriant die hoerde dit al
die mins heren waleweins maech was
hi was tongemake das
ende reet omden coninc arture
hine was niet verre te dire ure
hi wiste daer bi den groten here
hi sloech sijn part met sporen sere
ende soe sere dat hi quam
daer hi den coninc arture vernam
die hem gereide ter selver uren
te vaerne int lant van aventuren
die knape ginc saen toten coninc
ende seide hem algader dese dinc
dat walewein sonder twivel geen
den camp soude vechten jegen hen tween
te scaveloen wet wel noch heden
here ende hi hevet u gebeden
dat gi te sinen campe sult comen
als min her ywein dit heeft vernomen
dede hi sadelen saen sijn part
ende reet vaste derward
soe dat hi te scaveloen inder steden
vore den middach quam gereden
daer vant hi vrowen ende joncfrouwen
die den camp wilden scouwen
hi sach derward riden ende gaen
ende menegen man daer bi staen
nu es ywain haestelijc comen
daer hi den coninc heeft vernomen
ende groettene ende seide here
u bid artur die coninc sere
dat gi desen camp doet lingen
hi sal hier comen ende bringen
sire ridders een getal
daer her walewein vechten sal
hi seide dat hijt gerne dade
doe riep hi die ridders te rade
ende seide hen dese niemare daer
si antwerden beide daer naer
dat si naden coninc arture
niet ne beitden nu ter ure
die coninc seide beraet u bat
ende ginc tote walewein na dat
ende seide hem daer van sinen oem
ende leitdene met hem ende naems goem
ende dede den camp versten na desen
dan sal artur comen wesen
ende ginganbrisiel ende dyandras
voren in die stat na das
si seiden dat hen die coninc
onrecht dade met derre dinc
ende saen daerna es weder comen
heren waleweins bode hebbic vernomen
die omden coninc artur reet
hi quam tot waleweine gereet
ende seide hem saen oec na dat
dat sijn oem ware vore di stat
doen bat min her walewein tien tiden
den coninc oft hi moechte riden
jegen sinen oem doe seide
die coninc ic vare met u gereide
doe geboet hi hen allen ter ure
te vaerne met hem jegen coninc arture
dien si vonden met vele lieden
in mochte u die ere niet bedieden
dien si den coninc artur daden
si voren te gadere met groten scaden
tot dat si ter herbergen sijn comen
die coninc artur heeft genomen
den coninc van scaveloen om die saken
om dat hi wilde enen pais maken
men ontboet die ridders saen nu
ende leide hen ane dat secgic u
van desen campe ene soene
doen antwerden die ridders coene
dat sijt en daden om gene dinc
doe seide van scaveloen die coninc
dat sijt daden dor sinen wille
si seiden here swiget des stille
wine dadens niet om alt goet
dat den coninc arture bestoet
wine latens niet en geensijns quite
wi seelne doden inden crite
dit hadde den coninc arture onward
ende sciet doe henen metter vard
ter zalen ward ende men ginc eten
die hoge liede sijn geseten
ten hogen taflen in die zale
daer was gedient utermaten wale
den genen di daer waren geseten
men ginc daer slapen na dat eten
des ander dages alst dach was
ginganbrisijl ende dyandras
sijn gewapent harde saen
ende sijn ten crite ward gegaen
mijn her walewein banderside
was al gereet te genen stride
het wapenden hen te dien tiden
twee c ridders in beiden siden
om dat si den camp bevreden souden
dadense die coninge bi hen houden
die vrowen ende die joncfrouwen
die den camp wilden scouwen
lagen daer ten hogen tinnen
nu sijn comen hierenbinnen
ginganbrisijl ende dyandras
ende walewein oec mede na das
inden crite te doene den camp
walewein hoede hem jegen scamp
want hi wale behovede das
ginganbrisil ende dyandras
noepten dorsse metten sporen
ende her walewein heeft vercoren
dyandrase dien hi geraecte
vor therte dat hem di rucge craecte
hi geraecten wel te sinen wille
ginganbrisijl en hilt niet stille
die sinen geselle wilde wreken
sijn spere heeft hi ontwee gesteken
op waleweine dine weder
metten orsse stac ter neder
dat hi vallen moeste op deerde
ende dyandraes vinc ten swerde
ende voer te waleweine ward
ginganbrisil sat op sijn part
ten alre irsten dat hi mach
walewein outfinc menegen slach
van hen ij eer si verscieden
in mochte u lichte niet bedieden
dat grote wonder dat si daden
elc galt anderen wel te staden
metten swerden so datmen seide
dat her walewein jegen beide
die ridders niet mochte volstaen
noch oec metten live ontgaen
des waren sine vrient onblide
gine horet nie in uwen tide
dat wonder secgen van hen drien
dat men daer doe sach gescien
si gingen houwen ende kerven
walewein was nu te deser werven
sere verladen van hen tween
want si drogen over een
dat sine doden wilden daer
ende min her walewein ginc daer naer
ende maecte dyandrase so mat
dat hi niet mochte vander stat
maer bleef daer stille ene wile
doen sloech hi mede ginganbrisile
ende heeften oec wel sere verladen
maer hen quam saen te staden
dyandraes dine bescudde daer
hi ware daer bleven wet vor waer
en had sine hulpe gedaen
walewein moeste nu achter gaen
dies was drove artur twaren
ende alle die met hem waren
walewein scaemdem derre saken
dat sine daden dus achter braken
hi ginc steken ende oec slaen
soe dat hise weder brachte saen
ter stede daer si tirst waren
mettien quamer toe gevaren
die coninc artur ende seide
oft si versonen wilden beide
ende werden daer sine man
hi seide dat hi nine can
gemerken dat hen clein of groet
iet gelage ane waleweins doet
dat hen comen mochte teren
maer wilden sijt nu beide keren
ane sconincs secgen van scaveloen
hi wilder oec soe vele toe doen
dat sijs souden hebben ere
ende haer geslechte embermere
doe seide die coninc van scaveloen
ic wille dat sijt beide doen
ende si werden sconincs arturs man
waer hi mach ende waer hi can
sal hi ons doen ere groet
maer bleve her walewein nu doet
so souden hebben onse mage
orloge strijt alle dage
ic wille u den coninc nu geven
soe behoudi alle iij u leven
doe antwerde ginganbrisijl ende seide
soe warewi gelachtert alle beide
in allen landen des seker sijt
ende walewein begonste irst den strijt
doen hi doet sloech minen here
daer ic om ben in groten sere
die des conincs broder was
ende oec tijt hem an dyandras
dat hi sinen vader doet sloech
hi hevet in onse geslechte gnoech
mesdaen dicke dats oppenbare
waerd dat artur nine ware
sijn oem men souden lettel sparen
ende wildi achter lande dus varen
die coninc wederseide dese tale
ende sprac gi heren daedi wale
gi sout ontberen derre daet
en dodijs niet het es u quaet
motic leven ene wile
dit seide hi tot gynganbrisile
ente dyandrase terre tijt
doe begonste van irst die strijt
dus sijn si weder te gadere comen
ende elc heeft sijn ward genomen
ende gingen slaen slach in slach
het was comen opten middach
dat waleweine sine cracht wies
ende walewein die hem dies
wel bedachte was harde blide
ende hi sloech met groten nide
welken so hi conde geraken
men mochte di scilde horen craken
ende die halsberge sien scoren
si gingen achter ende voren
op hem houwen ende slaen
hine ware hen levende niet ontgaen
maer dat hem sulke aventure gevel
dat hi gyngambrisile so wel
metten swerde sloech opt hoeft
hi had hem toten tanden gecloeft
en ware hi niet gevallen neder
ende eer hi op conde comen weder
maecti dyandrase so mat
hine ware niet comen vander stat
al mocht hem harde sere vromen
ende gynganbrisijl heeft genomen
sijn swaerd weder ende sinen scilt
dien hi te poente vor hem hilt
ende ginc op waleweine steken
ende dyandraes dien waende breken
therte es weder op gestaen
ende theren waleweine werd gegaen
dine met groten slagen groette
oec secgic u dattene ontmoette
gyngambrisijl ten selven tiden
ende gingen beide op hen striden
soe utermaten ende soe sere
dat her walewein die here
die raste herde sere begeerde
ende liet dat ort van sinen sweerde
vore hem in die eerde gaen
ende ginc daer ene wile staen
ende lagere metter herten op
doen hilden sire mede haer scop
ende liten die swaerd gedichte gaen
op heren waleweine daer sine sagen staen
sine spardene no min no mere
ende alse gerest hadde die here
ende becomen was ter wile
onthaeldi so gingambrisile
metten swarde dat was goet
al daer hi doe vor heme stoet
dedine vallen doe ter eerde
dor noet niet dore hoverde
hi lager langer dan hem lief was
mijn her walewein ende dyandras
vochten onderlinge beide
soe lange dattie moetheide
dyandrase niet vechten liet
ende hi van waleweine sciet
die hem volgede utermaten
hi hadde sijn leven daer gelaten
en hadde gynganbrisijl gedaen
die waleweine daer heeft wederstaen
soe sere dats hem hadde wonder
want hi te voren was so onder
dus liet elc daer anderen rusten
van hen tween het mochte lusten
waleweine dat hire quite ware
want men seide daer oppenbare
dat walewein te vele hadde te done
het was gegaen achter none
soe dat quam ter vespertijt
doe hadde walewein dus lesewijt
dobbel cracht in al di lede
nu mogedi horen wat hi dede
hi speelde om een quite maken
welken dat hi conste genaken
sloech hi dore al toter huut
men mochter sien comen uut
dat rode bloet ter meneger stede
hi maecte hen menege wonde mede
walewein hief op doe sijn sward
ende sloech dyadrase ter vard
dat hi neder viel int gras
in weet niet wel oft hijs genas
van den slage die hi hem gaf
hi sloech met groten sticken af
den helm die hi hadde opt hoeft
hi hadden toten tanden gecloeft
en ware hi niet gevallen neder
her walewein die keerde weder
ende litene licgen over doet
daer an dedi sine ere groet
dat hi hem nemmeer en dede
daer bleef hi licgende optie stede
toter wilen dat hi bequam
alsi becomen was hi nam
in sine hant sijn goede sward
ende ginc te waleweine ward
dien hi haet ende nine mint
ende alse her walewein dat bekint
dat hi weder op heme quam
ward hi tornech ende gram
ende keerde op hem ende waenden slaen
ende gymganbrisijl bescudden saen
dat hine niet en sloech te doet
dat was wonder harde groet
want hi ginc slaen slach in slach
ic wane nie man ne sach
noch nembermer ne sal sien
sulken camp van hen drien
si onderslogen hen met nide
gingambrisijl was inden stride
driewerf optie knien ter neder
eer dyandras bequam weder
ende hi hem halp al dat hi mochte
waleweine ward te mode onsochte
dat sine bestonden in beiden siden
hine werd noit in sinen tiden
van gevechte also moede
daer omme moesti op sine hoede
wesen nu oft bliven doet
daer was rouwe harde groet
overal nu te desen male
daer was tale ende wedertale
om mins heren waleweins wille
sine liten nigeren staen stille
soe lange datmen geseide
enen pater noster sine slogen beide
op hem met groter overmoede
ende alse min her walewein die goede
gevoelde dat hi becomen was
van sire moetheit dyandras
keerde hem omme ende ward vervard
ende walewein die niet en spard
nam dat swerd met beiden handen
ende waende dyandrase toten tanden
tenen slege hebben geslegen
maer hi droech den scilt daer jegen
daer hi in sloech metten sweerde
dat dyandras daer optie eerde
vor waleweins vote quam gevallen
vore die heren ende vor hen allen
boet hi di hande ende bat genade
her walewein seide het ware scade
soudemen verraderen sparen
ende latense achter lande varen
om goeden lieden te doene lachter
mir herten ware te mode sachter
dat hi bi sirer kele hinge
dan hi mi van hier ontginge
ende alse dat horde dyandras
ende walewein sach dat avont was
ne spardi sine cracht nemmeer
hi dede mengen corten keer
om die ij te bringene onder
her walewein die menech wonder
heeft gewracht in corter wile
velde doe neder gijnganbrisile
ende litene licgen over doet
dyandras was in groter noet
alse hem sine hulpe gebrac
her walewein sloech ende stac
op dyandrase met groter cracht
gynganbrisijl dien was gesacht
die slage die hi hadde ontfaen
hi sach dyandrase staen
alse den genen di was verwonnen
ende mettien quam hi geronnen
op waleweine daer hine sach
doe gaf hi dyandrase i slach
dat hi vor hem viel int gras
ic wane hijs nembermer genas
dus ward hi quite vanden enen
her walewein ginc daer slage lenen
soe utermaten ende so vele
dat doe ginc al uten spele
gingambrisile hine wiste wat doen
hi hadde gerne wech gevloen
haddi wel geweten waer
want hi hadde groten vaer
om sijn lijf ende om sine ere
ende alst van scaveloen sach di here
dat hi ward te barenteert
ende van gedane te falgeert
ende ment seide al oppenbare
ens die grietwaerders worden geware
voren sire tuscen ende seiden
gi heren gi moet allettel beiden
dat wi den coninc artur mogen
gespreken doe worden in hogen
die gyngambriesiels vrient waren
mettien quamer toe gevaren
die coninc artur ende menech man
dien ic genomen niet en can
die coninc van scaveloen entie sine
quamer toe ende daden pine
om te makene die soene
tuschen die drie ridders coene
soe lange spraken die barone
dat gemaect ward die soene
ende in dire maniren dat ban
die coninc van scaveloen werd arturs man
ende wel c ridders te hant
die beste diemen vant int lant
die worden sconincs man met ede
dus versoendemen daer die vede
die menegen dach hadde gestaen
oec heeft men in di vede bevaen
dyandraes geslechte algader
ende die doet van sinen vader
ward versoent ten selven tide
dies was daer menech herde blide
dus vorde die coninc scaveloen
artur den coninc ende menegen baroen
met hem ten etene in sine zale
daer grote bliscap was ten male
coninge graven ende hertogen
waren blide ende wel in hogen
die coninc van scaveloen was herde blide
doe bat artur ten selven tide
allen den heren die daer waren
dat si met hem souden varen
te kardeloen hi wilde daer hof
houden si dadens hem gelof
alle die daer aten in die zale
dire was ccc bi getale
die seiden dat sijt gerne doen
entie coninc selve van scaveloen
gelovet heme blidelike saen
doe waren die taflen opgedaen
men ginc daer pogen om een slapen
beide die heren ende die knapen
si waren gebet harde wale
beide in cameren ende in zale
daer si met gemake lagen
smargens alsi den dach sagen
sijn si weder opgestaen
ende daden die somers laden saen
met groten gode ende voren danen
soe dat si savons bider manen
te tyntavel quamen binnen
si namen daer in allen sinnen
heberge jegen die coninge beide
die daer met enen sconen geleide
comen waren vore die stat
tybaut heeft vernomen dat
daer comen dese twe coninge
met ere groter sameninge
hi ontboet sine ridders mede
ende die porters vander stede
ende wilde daer met groten eren
riden jegen die stoute heren
ende oec hoveschelike ontfaen
doe hise ontmoette groettise saen
ende hietse willecome wesen
ter herbergen voren si mettesen
daer si met gemake waren
ende her walewein es gevaren
ter herbergen theren garijns
daermen wale plach doe sijns
sijn ward ontfingen harde wale
ende die vrowe met soeter tale
ende des wards dochtere mede
hadden met hem al daer ter stede
grote bliscap ende feeste
oec telt ons mede die jeeste
dattie joncfrouwen metten cleinen mouwen
heren waleweine daer quam scouwen
ende dede hem feeste herde groet
ende haren dienst si hem boet
ende dancte hem daer harde sere
vanden dienste ende der groter ere
die hi hare daer vore hadde gedaen
si liet daer heren waleweine verstaen
ware enege dinc in haer macht
diese conde gedoen dach oft nacht
die soutsi dor hem aventuren
alse lange alsi mochte geduren
her walewein seide doe scone joncfrouwe
also mote mi hulpen onse vrowe
wistic u in node bevaen
ic soude u ember in staden staen
met al mire macht dat verstaet
dus gedroech harre beider raet
over een van hovescher tale
men plach daer heren waleweine wale
men heeft hem grote ere gedaen
vrowen ende joncfrouwen sonder waen
ende her garijn deden hem grote ere
hi dede dinen vore den here
van alle dies dat deerde droech
dies hadde walewein sijn gevoech
tybaut diende oec getrowelike
arture den coninc rike
enten coninc van scaveloen
hi dede in sine herberge doen
groten cost van meneger sake
si waren blide ente gemake
ende naden etene gingen slapen
vrowen heren ende knapen
si slipen dattie dach op ginc
doe porde echt die coninc
met alden hogesten die hi vant
reet hi danen alte hant
soe dat hi quam te vespertide
te carlioen des was hi blide
ende alle die met hem quamen
ic weet wel dattie heren namen
hare herberge in die port
nu salic u corten mine wort
ende hier af die tale nederlecgen
ende sal u vanden coninc secgen
die nu es te hove comen
met starken ridders ende met vromen
dier hi heeft bracht meer
dan hi dede noit eer
die nu worden sijn sine man
ende mijn here waleweine was nochtan
daer nu meer eren gedaen
hi waes wel weert sonder waen
hi dede den coninc met hem tien tiden
van scaveloen gaen bi sire siden
soe dedi oec mede ter selver wile
sinen neve ginganbrisile
overal soe waer hi ginc
en was keyser noch coninc
soe wel ontfaen horic bedieden
als hi was van alden lieden
artur dede die coninge ontbiden
met algader harre maisnieden
ende beide vrowen ende joncfrouwen
die hen daer dienden met trouwen
altoes alsijs hadden te doene
het waren kinder der barone
die daer dienden tallen stonden
den heren vander tavelronden
men at daer ende dranc tien tide
daer was menech man nu blide
die coninc artur dede gebieden
gnoech te gevene alden lieden
die coninc en hilt in langen feeste
also vertelt ons hier die jeeste
die soe groet was alse dese
daer ic nu ter stede af lese
dese feeste duerde seven dage
daer binnen quam daer menege clage
van ondade weder ende vord
die alle moesten sijn gehort
want wat clagen dat daer quam
daermen die waerheit af vernam
daer voren die heren vander tavelronden
ende dadent beteren in allen stonden
ende nu oec in dese feeste
suldi horen vele oreeste
die een riddere maecte omtrent
die perchevale te hove nu sent
ende van hem sal vort sijn die tale
ende oec mede van perchevale
van dat sine soeken varen
sal ic u hier al oppenbaren
