sint dat ons here wilde wreken
smenschen sonden ende gebreken
met watre also bescreven is
inden iersten boecke ser moyses
sone woudi voert int gemeyne
niet wreken mit watre alleine
maer ter wraken heeft hij geset
water vier ende dat sweert met
dair hij dagelijcs wreket mede
die sonden in meniger stede
want god en wilt niet verdragen
altoos die sonden sonder plagen
want sine groote gerechticheyt
brinctene ter wrakelheyt
onder tusschen als des es noot
en dade siin ontfermherticheyt groot
hij soude dagelijcs ende tallen stonden
swaerlijc wreken des smenschen sonden
dat die groote alexander
ende daer toe oic menich ander
daden so groote manslacht
dat ne dede niet hairs selfs cracht
mer god vercoesse daer toe
dat sij die sonden wraken also
alse nu hier ende alse nu daer
nu siet ende merket openbair
oft god vanden iersten stonden
dus gewroken heeft die sonden
wat wonder eest dan dat hij nu
die sonden wreect des vragic u
nader sonden menichfuldicheyt
daer die werelt nu met ommegeyt
god beidde xlij jair
eer hij wrac sine doot swaer
over die joden wij lesent aldus
mits eenen coninc hiet titus
nu heeft god eenen verwect
daer hij die sonden mede wrect
ades hij swaerlijc begint te waeren
ende compt van over zee gevaren
van daer die zonne gaet onder
daer hij gewracht heeft wonder
van manslachte sekerlike
ja ten eynde van eerdrike
dats in scotlant ende daer toe mee
neffens vlaenderen op die zee
des gelike men voir dien
herde selden heeft gezien
hets tontsiene na minen sin
dats maer noch es een beghin
ende datter wonder na sal volgen
god en wille siin abolghen
mits siere ontfermertichede
keren vander menschede
dit so heet ene prologe
daer ic u eens deels in toge
die materie die hier na
volghet also ict verstae
so groet opset no so hart
als die derde eduwaert
van yngelant heeft opgeheven
en vintmen nerghent bescreven
dat die grieken in ouden dagen
voir troyen x jair laghen
ende niet en consten gewinnen
sonder verranesse van binnen
dat van persen coninc cyrus
wan ende strueerde aldus
tgroete rike van babylone
dat alexander philips sone
die hertoge was van macedone
dariuse af wan sine crone
die coninc was van al asya
dats half erdrike als ic verstae
dat machabeus die stoute man
so menigen groeten strijt verwan
met luttel volcs mids gods gewelt
jegen volc dat was ongetelt
dat die romeine van cleinen dingen
also clommen ende opwaert gingen
dat sij dwongen al eertrike
dat kairle oic des gelike
zassen ende spaengen onder dede
ende brachte ter kerstenhede
dat van bullioen her godevaert
bestoet die heylege zeevaert
ende anthiochen wan doe
ende jherusalem daertoe
dat jan hertoge van brabant
die derde daer also genaemt
hem verweerde also wijslike
jegen den coninc van vrancrijcke
ende jegen xv lantsheeren
die brabant wouden onteeren
soe en dinct mi in gheen van desen
desen opsetten gelijc wesen
dat een man comt van over meer
getogen dus mit eenen heer
ende wilt vrancrijcke winnen
ende coninc sijn daer binnen
ende neempt hem tytel ende wapen an
eer hier borch of stat in wan
dit es ymmer wonder groot
nu so moeghedi hoeren al bloot
dbegin van deser hystorien
also ic in mire memorien
wel hebbe onthouden dat
al tantwerpen in die stad
daer ic woene als ic thuus ben
god verleene mi den sin
die waerheit te seggene wats gesciet
in geesten en salmen liegen niet
dese historie na mijn versinnen
willic op philippse beginnen
die groete coninc ende die scoone
die in vrancrijcke drooch crone
die de twelfste is geset
na hughen die men heet capet
mits welken scalken hugen
also vraye hystorien tughen
karels geslachte wart onterft
vander croonen ende noch derft
dat es thoge geslachte van brabant
dits in croniken wel bekant
dees groote philips liet na sijn doot
drie sonen scoen ende groot
die alle drie te wairen
deene na dandre coninge waeren
die sonder oor storven alle
dit schijnt teecken van ongevalle
een dochter hadde hij mede dan
dander eduwaert was haer man
van dien name also genant
die crone drooch in engelant
die qualijc met haeren man drooch
so dat sij om selc ongevoech
eduwaerde haeren sone nam
ende in vrancrijcke daer met quam
tote haeren broeder den coninc
dien sij vertrac al hair dinc
die haere an haeren man gebrac
maer wat dat sij hem vertrac
sy vant daer den troost so cranc
dat sij moeste an hoeren danc
weder nemen haere vaert
mit haeren sone tyngelant waert
ende doe sijt ter waerheit verstoet
dat haer man sette den moet
dat hij haer ende tkint soude vaen
so waer hijse mochte beghaen
si bestoet die meeste dinc
die vrouwe je aneginc
want sij den raet dede dan
dat sij een deel volcs gewan
omtrent vjc ende nimmere
dair af was die meeste heere
mijn her jan van heinegouwe
aldus ging doe die vrouwe
te scepe al tote dordrecht
ende seilde tengelant waert recht
die coninc heeft die havenen dan
beset so hij alre besten can
daer hij hoopte ende hadde vernomen
dat sij te lande soude comen
maer god en wouds also niet
met quam een wint diese stiet
ane een lant mit snelre spoede
daer die coninc was sonder hoede
daer sij op gingen alte hant
ende wonnen al yngelant
sonder stoet ende sonder slach
dit wonder men nie en sach
dus wrac god dat verstaet
des conincs groote overdaet
die hij lange hadde gedreven
want hij hadde doen nemen tleven
den grave van erffoert ende alsoe
den grave van langcastre daertoe
om dat sij wouden sonder lette
datmen tlant te vonnesse sette
ende in allen goeden gevoeghe
ende gheene quaede moente en sloege
dus wart die coninc gevaen doe
ende oic sijn quade raid daer toe
die beide storven jammerlike
wie sach ye des gelike
dat eene vrouwe ende hair kint
tconincrike van yngelant wint
dat keyser julieuse ontsacht
ende des ooc noyt en hadden macht
coninge van vrancrijcke
noch ooc scotten die gelike
dies hen allen pijnden seere
nu wart coninc ende heere
dier vrouwen sonen eduwaert
die alder eeren wel es waert
die derde daer van dier name
een stout riddre sonder blame
wien dat dese geste toe hoert
also ghij nu sult hoeren voert
omdat men selden heeft gesien
aldus groet een wonder geschien
so hebbic dit aldus vertogen
omdat men sal weten moghen
dcarnation wel besunder
men screef doen xiij hondert
ende xxvij tjaer ons heren
ter materien willict keeren
doe des groets philips iij sonen
die in vrancrijcke droegen cronen
sonder oor waeren gestorven
so heeft die crone daer verworven
van valoes haers oems sone
philips hiet hij oic die ghone
want hij wouts te dien tijden
naest siin vander zweert sijden
ende sat coninc in rasten daer
vele meer dan xx jair
nochtan was daer te voeren
hoire suster sone geboren
die derde eduwaert als ic las
die ten sweerde comen was
ende oic was dat ghijt wet
der croenen naere een let
maer hij was so jonc van dagen
dat hij gheene wapenen en mocht dragen
doet so verre was gedregen
dat hij der wapene mochte plegen
ende hem nature gaf gehinc
te bedinckene alle dinc
quam hem in siin herte te voeren
menege scade ende groeten thoeren
die de scotten sonder waen
ende die fransoysen hadden gedaen
sinen vordren ende noch daden
ende wart nu also beraden
dat hij aldit wreken soude
op dats hem god gehonnen woude
ende ten iersten sette hij die vaert
met sinen volcke ten scotten waert
want hij pensde in sinen moet
haddi die onder voet
dat hij te sekerre sine vaert
nemen mochte te vrancrijcke waert
hij wan hen af ter selver tijt
meest hair lant na menege strijt
daer belach hij mede
berwijc die groete stede
ende sinte jans thonne tier stonde
die hij beyde slechte ten gronde
ende ander borge ende castele
daer bleef doot also vele
volx na dat ic hoerde gewach
alse omtrent xl dusentach
dus warp hij die scotten neder
ende keerde thuuswaert weder
also bedacht dat hij die vaert
setten woude te vrancrijcke waert
want hij seggen woude al clare
dat hij een let nare waere
der vrancscher croonen dan
philips ofte ander man
philipse heeft hij ontboden te hant
dat hij vander cronen sijne hant
doe want si hem nien bestuet
si waere siin verstorven guet
oft dat hij dat wel wiste
hij soude mit coste ende mit liste
dair na staen in allen sinnen
dat hij siin erve soude gewinnen
dat hem scoene ende claire
van sinen oem verstorven waere
phylips antwoirde ende seide
dit doet mijns neven kinsthede
dat hij mi dese ding ontboot
nu segt minen neve albloet
dat ic hem ane die vrancsche crone
niet en bekinne eene bone
ende dat hij des wille begheven
oft ic loent hem magic leven
doe eduwaert hadde vernomen
dantwerde die hem was comen
beghan hij te hant dair na pogen
hoe dat hij soude mogen
gewinnen vrancrijcke
dits wonder sekerlike
ende om dat hij hebben woude
hulpe spraide hij van goude
in dese zide der zee hier ende daer
an hertogen aen graven dats waer
an riddren an knapen mede
in aelmaengen te meniger steden
oec haddi als men wel weet
vanden keyser goet beheet
dats van beyeren loduwike
die geloefde waerlike
hem bij te stane mit ghewoude
om eene groete summe van goude
hier waeren bedriveren ave
reynaut van gelre grave
ende die grave van gulken met
dies beide hadden te bet
want sij in dit bedrijf te samen
hoechden hoirs titels namen
want deene wilt heeten hertoge
ende dandre een marcgrave hoge
dat sij in dat bedrijf gewonnen
want hem die keyser des woude onnen
op desen troost hebbic vernomen
soe es eduwaert over comen
ende besochte dat ierste lant
al tote antwerpen in brabant
dair ging hij op daert menich sach
op sinte marien magdalenen dach
mit vierdalf hondert scepen groot
in dat jaar ons heren al bloot
xiijc ende xxx ende achte
ende op den alder iersten nachte
ontstac thuis daer hij in sliep
daer menich mensche toe liep
dese iiij graven brochte hij mede
al tantwerpen in die stede
van noranthon ende van dorbi
van suffolc ende van sailgeberi
ende iij bisscoppe oic mit hem
cantelberge lincoel ende durem
dus es die coninc over comen
maer hine heeft niet vernomen
gereedscap dats sonder waen
also hem was doen verstaen
want men seide van dage te dage
dat die keyser gereed lage
als te comenne mit groter macht
maer anders heeft hij gedacht
die coninc dede derwairt draven
alse nu bisscoppe alse nu graven
om dat hij emmer weten woude
oft hij comen soude oft en soude
maer en besloet dit no dat
soe dat die coninc selve op sat
ende trac daer hij den keyser vant
tote covelenche in overlant
dat seker was een groot bestaen
so mislijc moght siin vergaen
van so groeten heere sijt seker das
als die coninc van yngelant was
want coninc van engelant voir dien
was in dat lant selden gesien
doe die keyser dat vernam
dat die coninc van engelant quam
ontfing hine mit groter eeren
alse betaemt selken heren
die keyser wart beraden also
dat hij woude besitten doe
een keyserlike consistorie
om ene euwelike memorie
daer ter stede so quamen
alle die coervorsten te samen
ende menich lants heere bij hem
sonder die coninc van behem
die philipse was so hout
dat hij hem diende om dat zout
die keyser dede ter selver tijt
ane siin keyserrike abijt
dat sonderlinge dier gewant
ende hielt siin septre in deen hant
in dandre eenen appel ront
van goude daer een cruce opstont
die septre diet alsic bevroede
een gheesele oft eene roede
daer hij eerdrike mede dwingt
die appel ons in bringt
die ronde werelt groot ende lanc
die hij al heeft in siin bedwang
tcruce dat op den appel steit
bediedt dat heylege kerstenheit
daer god omme sterven woude
aent cruce tonsen behoude
dat sweert datmen hout bloot
getogen boven siin hoot
bediedt dat hij sonder hermen
theylege kerstenheyt sal bescermen
ende helpen uut alre vreesen
ende der kerken kempe wesen
ende elken doen gescien recht
niet bad den here dan den knecht
dus sat die keyser daer ter stede
inden stoel siere mogenthede
ende hielt daer een gedinge
dat groot was ende sonderlinge
des gelike dat voer dien
in langen niet en was gesien
daer maecte de keyser scalc ende wijs
coninc eduwairde vicarijs
des heylichs rijcs al danne
met vonnesse sier manne
derdsbisscop van triere voerwair
wijsde doen dat vonnesse daer
nuwe wette maecte hij met
die hier namaels siin geset
doe keerde die coninc weder
tote herken bij halen neder
daer hij besat handelinge
een hoge keyserrike gedinge
alse srijcx vicarijs openbair
srijcx manne maende hij daer
ende sij wijsden hem also houde
van al dat hij manen woude
al te mechelne quam hij na dat
daer hij oic een gedinge besat
alse vicarijs des heylichs rijcx
waer hoerde noyt man des gelijcx
nu hoert v loye ende statute
die de keyser daer gaf ute
inden stoel siere mogentheyt
daer ic u af hebbe geseidt
dierste was als ict bevande
so wanneer in den duutsschen lande
een duudsch coninc worde gekoren
vanden genen dier toe hoeren
oft vander meere partien
dat hij te hant sal bevrien
ende bestimmen ende beleyden
des rijcs goet sonder beyden
na confirmatie groot no smal
die hem die paus geven sal
dander loy es so wanneere
enich des rijcs huldenere
jegen trijcke stuint of misdoet
om dat te cranckene des sijt vroet
dat hij dan al sonder blijf
verboert sal hebben goet ende lijf
dat derde es so wannere
de keyser die roomsche heere
oft siin vicarijs sijds gewes
dies van siere wegen machtich es
teneger stede wille vaeren
omme srijcken recht bewaeren
dat hem dan selen volgen daer
des riken huldeneren naer
so waer dat hij voeren vaert
diet liete bleve ombewaert
dat vierde loy es dus geleydt
soe wi dat den anderen ontseit
sal daer naden derden dach
lijden laten eer hij hem mach
evel doen oft enege scade
ende waert dat hier jegen dade
so soude hij geacht siin voirtan
over eenen onwettegen man
ende verdeilt ende sonder wet
ende buten allen rechte geset
dat vijfste loy es des geloeft
soe wie dat opter straten rooeft
sal verboert hebben lijf ende goet
ende die den strasseneren des sijt vroet
huist of hoeft sij arm of rike
sal verboeren des gelike
ende die keyser en sal hem tleven
noch goet weder mogen geven
dit sijn die v loye waerlijc
die de vierde keyser loduwijc
uut gaf mit grooter sollempniteyt
te covelenche als ic hebbe geseyt
om dat die keyser so trage was
neder te comenne alsic las
so moeste die coninc van engelant
verwiintert bliven in brabant
al tantwerpen in die stede
ende siin graven ende bisscopen mede
mit vele volcx te waren
die int lant gesprait waeren
op des keysers goet beheet
dat hij comen soude gereet
als men hadde dnuwe gras
maer doe die somer comen was
ende meer dan half leden doe
antwordde die keyser daer toe
in deser wijs siin ontscout
om dat hem niet en was siin sout
vol gheven eens hem gebrac
ten dage als men hem toesprac
so waere die vorwaerde te broken
die te voren was gesproken
maer siin lettren heeft hij gesant
aen den hertoge van brabant
want hij si srijcken huldenare
dat hij mitten vicarijs vaere
ende helpe wreken ende wederstaen
donrecht dat heeft gedaen
philips den roomschen rike
die hem seit coninc in vrancrike
ende des gelijcs sendi mede
in brabant an elke stede
doe die coninc dat vernam
dat die keyser niet en quam
sprac hij aldus dese woerde
also als icse seggen hoerde
god die almechtege vader
doet dit om mijn goet al gader
want waert dat die keyser quame
ende hem des orloochs ane name
ende ons god dan gave zege
soe soudemen hem alle wege
also lange alst volc soude leven
dere vander victorien gheven
wiese verdiende ofte wan
ooc so es hij inden ban
vanden heylegen stoel van rome
also dat wij als ict beghome
sijns te wers mochten hebben seere
nu bevelic onsen heere
alle mijn saken voert ende na
ende bidde hem dat hij in staden sta
minen rechte ende anders niet
nu hoert voirt wats geschiet
die coninc trac nu alte hant
ane den hertoge van brabant
die siere moyen sone was
ende versochte ane hem das
van srijcx wegen dat hij
met rechte hem woude staen bij
ende donrecht helpen wederstaen
dat philips hadde gedaen
ende siin vordren den keyserrike
ende sonderlinge aen camrike
dat hij aen hem hadde gesaect
ende siin slot daer af gemaect
dat den rijke behoert an
ooc vermaende hijs hem dan
van maescapen dat hij
hem helpen woude ende staen bij
donrecht keren ende scade
die hem philips van valoes dade
ende des en woude bekennen niet
de hertoge hem doe beriet
ende wart des te rade dan
want hij waere des rijken man
dat hij ende de sine souden
sriken palen helpen houden
na dien dat hijs openbaere
van srijcs wegen versocht waere
oec gedachte den hertoge mede
die groete scade ende onvrede
die hem philips al sonder waen
daer te voeren hadde gedaen
doen hij mit sinen goude root
gewan xv lantsheren groot
om dat sij brabant souden ontginnen
ende den hertoge siin lant af winnen
ende dien hem bringen gevaen
daer elc van hem sonder waen
al sine macht dede toe
des hij mit eeren ontscoet doe
des men ewelijc wel mach
met rechte daer af doen gewach
dus gerees so lanc die dinc
dat die somer zeer henen ginc
doen nam die coninc sine vaert
ute brabant te vranckerike waert
omtrent onser vrouwen dach
die inde maent van september lach
doer henegouwe ende camersijs
die hertoge in deser wijs
gereedde hem oic hier jegen
alse die sier manscap woude plegen
met vele heren des zijt vroet
daer hij hem eerlijc mede loet
alse graven ende baroenen te waeren
die met hem onthouden waeren
die hertoge van gelre quamer toe
ende ij marcgraven also
gulke ende brandenborch dat wet
loen marke verrenborch met
van catcenelboge die grave
ende vanden berge dese quamen ave
die grave van mijssen quamer toe
die heere van valkenborch alsoe
mijn her jan van henegouwe
die heere van kuic alsict scouwe
ende ander heren die ic u
niet en can genoemen nu
die alle quamen willichlike
op philipse van vrancrijcke
die bisschop van ludicke dan
ende van byhem coninc jan
ende van henegouwe de grave
philips wasser oem ave
dese trocken waerlike
tot philipse in vrancrijke
alse was die grave van henegouwe
over getogen als ict scouwe
met philipsen sinen oeme
hine was niet seere willecome
want eduwaert alsict u scrive
hadde sier suster tenen wive
so dat philips dat wel verstoet
dat sijn neve droech den moet
vele meer tot eduwaerde
hoe so dat hij daer gebairde
aldus als ghij moget hoeren
so trac eduwaert voeren
inden palen van vrancrijcke
ende die hertoge die gelike
trac uut mit groeter gewelt
tote haspre op dat velt
ende woude sijns volx ontbeiden
ende oic van daer niet sceiden
hine hadde gesproken wet wel dat
die van camerike uter stad
gelede heeft hij hem gesant
ende sij senden alte hant
van haeren rade buyten der poert
om te hooirne thertogen woert
die hertoge hi seiden doe
want camerike hoerde toe
van rechte den aelmaenschen rike
dat sij daden groot ongelike
dat si de fransoyse onthilden
die dat rijke crancken wilden
ende want hij srijcx marscalc waere
ende van srijcx wegen comen daere
so begeerde hij van rechte dat
sij hem openden die stad
doe sij des niet doen en wouden
also sij doen van rechte souden
hadde die hertoge ocsuyn dat hij
den vicarijs soude staen bij
ende voert in vrancrijke vaeren
ende om dat hij hem woude bevaeren
so heeft hij tot philipse gesant
ende ontseide hem al te hant
dus volghde hij mogendelike
den vicarijs in vrancrijke
daer sij strueerden ten stonden
so wat sij buten vesten vonden
want om dat so bij was
den wintre alsic voeren las
sone wouden sij met allen
vore en gheene veste vallen
dus trocken sij inden lande
beyde mit rove ende mit brande
ende also voert met desen doene
tote bijder stede van piroene
ende also henen bat voert
tote bij sente quintens der poert
ende van daer niet verre van louwen
daer men anders nien mocht scouwen
danne brant telker partyen
al tote flamingerien
tgoet datmen daer toe wan
en mochte vertrecken geen man
drie weken dat sij daer lagen
dat sij noit viant en sagen
philips was toornich ende erre
ende was op die waerde van verre
daer hij altoes bewaert was
over riviere ofte anderen pas
datmen tote hem niet en mochte
want hij pensde ende dochte
dat hij mit subtijlheyden
die dinc so lanc soude leyden
datse des winters vlagen
uten lande souden jagen
nochtan so vloech hem des geloeft
die roec dagelijcs over thooft
doe den heren aldus dochte
datmen philipse niet en mochte
toe comen no bestriden
wat sine sochten tallen tijden
ende die regen ende die coude
op hem quam so menichfoude
ende sij oic hadden vele faelgen
van drancke ende andre vitailgen
mits den sloten sonder waen
die sij achter hen lieten staen
worden te rade so die heeren
dat sij weder wilden keeren
toter vriende lande waert
ende versten also die vaert
toten naesten saysoene
daer ne waere anders nie toe te doene
doe philips dat vernam
ende die mare tote hem quam
dat sij trocken achterwaert
dachte hijse inden steert
te beslupene mit siere macht
ende trac al dien langen nacht
met sienen groeten heere alsoe
toter flammingerien toe
tote op een mijlken seidi diet sach
daer die coninc eduwaert lach
ende hij en wiste niet seidemen mi
dat hij eduwaert was so bij
want hij hielt hem sijt seker das
over eenen groeten pas
daer eene brugge over stoet
die groot was starc ende goet
daer hij wel over waende tien
haddi sinen point gesien
nu was philips doen bekant
dat die hertoge van brabant
thuuswaert waere getogen
des was hij seere in hogen
want hij eduwaerde met gewelt
beloepen waende op dat velt
oft ander liede van sinen wegen
die hij daer seinden soude jegen
als die dach waere opgegaan
ende des nachts so heeft verstaen
eduwaert dese sake
die seere was te gemake
dat hij philipse soude sien
weten liet hij dat mettien
den heren die bij hem waren
dat sij hem also bewaeren
dat sij ten wapenen souden siin
tierst datmen sage des daigs schijn
ende hair batailgen wijslijc maken
also behoert talselken saken
want hij hadde also vernomen
dat philips soude over comen
des morgens inder dageraet
ghinc al te wapenen dat verstaet
men ginc missen lesen mede
ende biechten alsoet es die sede
ende ontfaen den heere daer binnen
leeght al die zege ende tverwinnen
doe begonsten die heren
hair batailgen te ordineren
drie batailgen alsic verstoet
hadden sij daer groet ende goet
maer die hertoge van brabant
hadde die scoenste als ic bevant
ende die meeste ten selven male
ende trooste die sine herde wale
die coninc reed toten batailien
ende gaf troost sonder faelien
met eenen goeden aensichte
so dat elcs herte verlichte
ter erden beetten sij alle doe
ende verbeyden die viande also
alse nu stoeden alse nu saten
luttel dat sij op dien dach aten
nu willic u maken vroet
watmen in dander sijde doot
philipse was doen bekant
dat die hertoge van brabant
seker thuuswert waere gekeert
ende heeft aldus geordineert
dat die coninc van byhem
die bisscop van ludicke mit hem
ende die oost heren gemeen
dier daer waeren menich een
ende heren oic uut vrancrijke
trecken souden gemeynlike
ende dien pas over lijden
ende eduwaert bestrijden
doe dese heren gereet waeren
ende som over den pas gevaren
quam een wards man seere gerent
dien sij voeren hadden gesant
ende brachte hem selke mare
dat die hertoge noch daer waere
met menegen vromen man
ende dat die coninc waere dan
ende siin hulperen mit allen
neder te voet gevallen
alse die zege wilden verwerven
oft opt velt tesamen sterven
doe die heeren hoerden claer
dat die hertoge noch waere daer
ende op ten velde also gescaert
ende so willich ten wige waert
keerden sij al sonder beyden
tote philipse ende seiden
hem al dese selve mare
ende dat die hertoge waere daere
metter scoenster batailgen die
onder eenen heere wart gesien je
ende dat hem wel voegen soude
dat hij trecke also houde
te sinen vianden daer si
hem te velde lagen so bi
gescaert in sijns selfs lande
die hem also groeten scande
ende scade hadden gedaen
ende woude hijt weder staen
sij souden ter selver uren
hair lijf met hem aventuren
ende trocke hij oic des achter
hij bleve ewelijc inden lachter
want de viande waeren gescaert
phylips antwerdde tervaert
dat hij niet en woude so schiere
tere cansen wedden so diere
ende dat hij die croene van vrancrijke
niet en woude so haestelike
aventuren op eenre uren
so mislijc vielen daventueren
nu hoert hier eene edelhede
die coninc eduwaert daer dede
men brochte voir hem gevangen dan
enen fransoys enen wards man
die op ten velde quam gejaget
ende als sij hem hadden gevraecht
al dat hij hem vragen woude
gaf hij hem van sinen goude
ende daer toe een goet paert
dat vele gels was weert
saert sprac hij segt uwen heere
dat mi vernoit harde seere
te liggene op deser heyden
daer ic hebbe liggen beyden
na hem van vroech mitten dage
ende dat icken geerne sage
opden velde mocht mi gescien
die knape trac henen mittien
ende heeft sine bootscap wel gedaen
dus was mi seker doen verstaen
doen sij daer dus mit gewelt
gelegen hadden op dat velt
met hongere in desen doene
tote lange over die noene
braken sij op mitter vaert
ende elc trac ten sinen waert
ende eduwaert trac tantwerpen waert
tsinen wive die hij hadde weert
tsente michiels in die abdie
daer sij lach mit haere partie
daer sij van eenen sone genas
die lyoen daer geheeten was
dit gesciede dat es waer
doen men screef xiijc jaer
ende xxxix des zijt wijs
omtrent ten dage sinte remijs
op eenen saterdach alsict ontfinc
nu hoert hier voert selsen dinc
hier so moeghdi wonder hoeren
in deser tijt ende daer te voeren
so droech vlaenderlant qualike
met haren grave loduwike
so dat sij hem niet en getruden
ende sine wandelinge seere scuden
omdat hij altoos te rade ginc
philipse den vrancschen coninc
ende sinen raed al gader dede
dat hem dicke verginc te lede
also ghij nu hier na saen
in cortten woerde moeght verstaen
die van brugge sonder vermiden
quamen te cortrike teenen tijden
ende vengen daer desen grave
ende sloegen hem oic daer ave
voer siin oegen ter selver stonde
sinen maech heere van denremonde
den heere van nevle oic also
ende andre riddren daer toe
die sij biden grave vonden
horen grave dat si bonden
op eenen wagen mitter vaert
ende voerdenen te brugge waert
ende leydene met hoeden groot
ghevangen op haer bellefroet
daer hij lach lange stonde
eer hij ute comen conde
hier na moeste dicke gescien
dat hij uut vlaenderen moeste vlien
ende te vrancrijke waert jagen
oft siin volc hadden verslagen
so ongemint was hij altoes
met sinen volke ende graciloes
des men vele beteech doen
heren willeme van ausoen
was een clerc een borgelion
hij was siin laten ende siin doen
die mids philipse van vrancrike
bisscop tsint was tot camerrike
die vele discoerds brachte toe
eens so gevielt also
dat die grave om siin ongevoech
met sinen volke so qualiken droech
dat hij in vrancrijcke quam gejaecht
van vreesen ende seere versaecht
datten siin liede willen ontliven
ende dat hij dair nien dar bliven
om groote vreese vander doot
philips met heere groot
gereedde hier omme sine vaert
ende trac also te vlaenderen waert
onder casselle so viel hij doen
dair men sach menich pauwelioen
nu hoert voert an dmeeste geninde
dat ic ergen bescreven vinde
die vleminge die in dien dagen
uten westen te cassele lagen
ende alle die pauwelioene sagen
begonst hem qualijc te behagen
ende hem die coninc oic benam
dat hem geen vitaelge en quam
worden sij te rade in dien
dat sijt den coninc wouden tien
thien dusent waser of daeromtrent
uut weestvlaenderen want die van gent
ende van brugge en waeren doe
noch ander steden niet comen toe
dese setten al voer al
ende trecken neder sonder gescal
midden daigs wel gescaert
ende trocken tconincs tenten waert
ende waeren tot daer bij comen
ende hadde die grave niet vernomen
van henegouwe dese dinc
die hen den streke onderginc
si hadden claerlijc doen met allen
in des coninc pauwelioen gevallen
eer hijs hadde geweten yet
selc genint es selden gesciet
al viel hem daventuere swaer
de grave hij bestoese daer
met een deel brabantsoenen
het was rechte voer der noenen
daer versloochijse alle doot
datter cume een ontscoot
xiijc een endertich ende acht
screefmen op sinte bartelmeus dach
mids desen so ginc vlaenderlant
sinen grave te male in hant
die coninc trac weder thuis waert
die grave trac int lant ter vaert
ende ginc sieden ende braden
blinden hangen ende raden
te brugge ende oec te ghent
ende int lant daer omtrent
ende hadde siin lant wel in bedwange
maer en geduerde hem niet lange
doe willam grave van henegouwe
desen dienst scoen ende getrouwe
philipse van vrancrijke hadde gedaen
also ghij hier voeren hebt verstaen
so haddijs danc cume iet
van philipse ofte niet
van doen hij hadde vercregen
crevecuer ende alut jegen
eenen heere van denremonde
dies machtich was tier stonde
ende wel betaelt mit sinen gelde
so onderginc hem mit gewelde
philips ende bleeffer heere ave
waest lief ofte leet den grave
ende doen hij gewaere waert des
dat al sinen dienst verloren was
ende dat philips en dachte mere
op vromecheyt noch op eere
die enich goet man hadde verdient
ende siin en woude niemans vrient
ende anders niet en gheerde
dan scat ende groete hoeverde
dachte hij in sinen moede
hij soudt hem maken tontgoede
want hij was wijs ende behindech
daertoe stoudt ende ghenindech
ende ginc te hant informeren
deser werelt meeste heeren
dat was den keyser loduwike
den coninc van engelant die gelike
den grave van gulke daertoe meer
want hij was hoeren iijer zweer
ende ander heren daer toe met
dus ruerde tierst dat ghijt wet
dese grave voere siin doot
dorloge dat nu staet groot
ende waere hij te live bleven
hij hadt daer toe wel verdreven
dat die keyser al sine macht
met hem hadde neder bracht
ende dat oic dorloge sonder waen
vele bat hadde voert gegaen
dat ic dese toewale dus segge
ende mede in die geste legge
alse ghij wel hoert ende siet
dat ne doe ic sonder sake niet
want poeten ende cronisten
die van dichtene wel wisten
plagens oic alsict verstae
ende heetent incidentia
oec eest goet alst mach gevallen
dat men coute ende hoere van allen
want hier en es geset niet
en hoere te deser geesten iet
des biddic hem diet selen lesen
dat sijt in goede laten wesen
nu wart echt dese loduwijc
grave van vlaenderen qualijc
in siin lant onder siin liede
als hem menichwerf gesciede
so dat hij nam sine vaert
van vreesen te vrancrike waert
nu moechdi hoeren vrimde dinc
hoet in vlaenderen nu staen ginc
binnen ghent so was verhaven
een knape niet rike van haven
ende van gheenre grooter geboort
doe so wart getogen voert
dat al tlant an hem vel
maer hij conste spreken wel
ende wart van groeter gewelde
ende hiet jacob van artenvelde
daer al tlant an viel seere
jegen den grave sinen heere
dese jacop ging nu poegen
hoe hij hem soude mogen
jegen den grave bewaeren altoos
ende jegen philipse van valoes
die hem haetten totter doot
nu hoert hier wonder groot
hij bracht daer toe dien stonden
dat te samen worden verbonden
eduwaert coninc van engelant
ende vlaenderen ende brabant
ende die grave van hollant mede
met consente van elker stede
die steden van vlaenderen quamen
hier omme in brabant te samen
ende die staden van brabant
quamen weder in vlaenderlant
om dat vaste te besaertereerne
ende mit zegulen te confirmeerne
daer elc van hen soude wederstaen
donrecht dat hen worde gedaen
ende elc soude andren wale
helpen houden sine pale
ende al onrecht hulpen weren
dat den anderen mochte deren
jegen elc lant ende elken heere
ende dit soude duren emmermeere
met vele vorweerden des zijt vroet
die oirboirlijc siin ende goet
die ic niet vertrecken en can
die heren zegelden voere dan
baenrootsen ende riddren daerna
uut elken lande alsict versta
ende dair na elke vrye stede
in brabant ende in vlaenderen mede
houdment wel so eest goet
ende houdtment qualijc des zijt vroet
so en eest maer sceren ende scop
hier staet hen wel te siene op
want eens here onder der sonne
die hen soude gederen connen
op dat sij hem wel te samen binden
god en woudse selve schinden
doe die coninc te ghent in quam
om dit gebont alsic vernam
brachte hij an wel gevisiert
vrancrike ende engelant gequartiert
ende screef hem coninc van beiden dan
ende ontfingen den goeden man
over coninc van vrancrike
wie hoerde je des gelike
doe dese dingen waeren gedaen
es die coninc gevaren saen
tengelant waert om meer baten
ende heeft binnen gent gelaten
siin wijf ende siin kindre mede
oic gelach sij daer stede
van eenen sone dat es waer
ende die coninc geloefde daer
weder te comenne sekerlike
onsts hem god van hemelrike
alse die winter waere sier vaerde
ende men gras vonde op daerde
dus heeft jacob van artenvelde
hem bewaert mit gewelde
met groeten heren also ghij
nu hebt horen seggen mi
hoe die van camerrike ute traeken
ende haspre al gader ontstaken
ende andre dorpe also wale
hoe die grave ten selven male
ende siin oem van beamont
trocken ter selver stont
in sconincs philips lande
beide mit roeve ende mit brande
dat willic desen tijden
al meest over lijden
in deser tijt geviel oic dat
die van risele der stad
quamen in vlaenderlant
ende stichten roof ende brant
ende een deel dorpe gedestrueert
maer sij worden saen gekeert
want vlaminge ende engelsce mede
jaeghdense weder in hair stede
te hoeren scaden ende scanden swaer
maer ij graven vingen sij daer
uut engelant geloevets mij
van soffolc ende van sailgebery
om dat sij te verre volchden na
den vianden alsict versta
diemen philipse alte hant
teenen presente heeft gesant
de welke graven hij beyde
in siin vaste hoede leyde
tegen dat die zomer naken
soude hadde philips doen maken
een vlot van cc scepen
daer hij mit hadde begrepen
al tenen gader dat swin
so datter engeen goet in
comen en mochte te vlaenderen weert
noch te brabant en wart geweert
oec was haer meninge mede
waert dat eduwaert over lede
dat sine seker souden bestaen
ende dan vangen ofte verslaen
dese scepe daden groeten pant
beyde in vlaendren ende in zeelant
ende in brabant daer toe mede
al tote antwerpen der stede
want die mare liep openbair
dat sij souden comen daer
ende die stad daer bestriden
antwerpen ten selven tiden
bewaerde hem hier jegen wale
met meneger blijden ende springale
oec was tier tijt ane geleyt
die torne aende visschemarc steit
die starc groot ende scone es
doe schreefmen xl sijs gewes
een hooft roevere was dan
van desen scepen een voerman
spoude visch was siin toename
god ende menschen ombequame
hier na seldi hoeren te samen
hoe so dat si ende namen
doe die winter leden was
ende men hadde dnuwe gras
quam mijn her jan philips zone
die oirloegs nien was gewoene
met vele volcx wel te gereke
ende viel doe voer tuinliveke
dat toe hoerde den bisscop
maer daer so waeren op
sgraven liede van henegouwe
diet hielden alse lieden getrouwe
want een riddre een henouwier
hiet van maeny her wautier
had thuis onder ronnen
sbysscops liede ende af gewonnen
ende siin partie daer op gedaen
doe dit die grave hadde verstaen
van henegouwe liet hijt te hant
den hertoge weten van brabant
ende dien vlaemingen daer toe
die alle gader quamen doe
die hertoge quam met groter machte
want hij die gemeente met hem brachte
ende jacop van artenvelde
quam daer met groeter gewelde
philips selve quam daer dan
bij sinen sone met menegen man
maer sij lagen over eenen pas
daer hij met wel bewaert was
so datmen hem en mochte doe
van gheenre zijden comen toe
de pas was wijt ende diep
die tusschen beide die heren liep
philips ende siin sone jan
lagen in dander zijde dan
henegouwe vlaenderen ende brabant
lagen over anden anderen cant
so dat elc heere van daert lach
in des anders heere wel sach
nochtoe en hadmen niet vernomen
oft eduwaert over soude comen
deen seide neen ende dander ja
nu hoert voert alsict versta
nochtan dat die pas was swaer
si vonden oftan tghewat daer
vlaminge ende brabantsoene
die hem wouden maken coene
so dat sij dien pas som leden
ende metten vianden streden
ende scade daden ende scade namen
ende seere gequetsts weder quamen
doe die heren sagen dat sij doe
philipse nien mochte comen toe
overmids den swaeren pas
die tusschen hen beiden was
ende dat hij oic mit siere gewelde
niet en soude topenen velde
in gheer manieren comen
hebben sij den raed genomen
dat van henegouwe die grave
sijne liede dede comen ave
ende stac int huus den brant
ende strueerdet tot int sant
want thuus siins viands was
des bisscops alsic voren las
dus keerden sij alle thuus waert
si wisten cleene dat eduwaert
der sluus was comen so bi
als ghij nu hoeren moeght van mi
doe dit voere tuin gesciede
quamen eduwaert ende siin liede
getogen over die zee
mit ijc scepen of mee
alse die ghene die woude volstaen
int gelof dat hij hadde gedaen
ende ten iersten dat hij vernam
dat hij bij tlant van vlaenderen quam
dede hi hem sonder letten
opt lant van vlaenderen setten
geloeft sij god dat hij sprac
doen ic uut desen lande trac
geloefdic mitter trouwen mijn
dat ic hier weder soude siin
eer sint jans dach sonder waen
ende dat so hebbic gedaen
want ic hier sta opt sant
tsinen scepe trac hij te hant
ende rechte op sinte jans dach
die in midden den somer lach
omtrent der vespertide
bestoet hij mit scarpen stride
van vrancrike philips scepen
die dat swin hadden begrepen
die menegen coopman beroeft
hadden ende oic onthoeft
sonder voor raid ginghen si toe
met eenen hoefde sine wisten hoe
sonder avijs alsict versta
deen quam voer ende dander na
maer god sender sine genade
om wech te doene die quade
want hij haerer quader daden
niet langhre en woude gestaden
die fransoyse al ongelet
hebben hen ter were geset
stouteliken hoochs moods
daer stortte men so vele bloots
dat wonder was te scuwen an
daer vochten sij aldus dan
van beyden zijden mit groter cracht
tote dat hem benam die nacht
des smorgens vroech echt alsoe
ginc die coninc weder toe
met geninde herde groot
menich man so bleef daer doot
ander verdroncken ende verslagen
dit seiden sij diet wel sagen
die coninc was wien lief wien leet
bijden iersten daer men street
ende vacht mitter hant so seere
dat wonder was van selken heere
die fransoise mit groeten ghere
setten hen so seere ter weere
dat wonder was te scouwen an
daer moeste sterven menich man
dus so stoet die starke strijt
toter hooger prime tijt
dat sij streden ongeviert
doe so worden gescouffiert
die fransoise ende so begrepen
dat sij sprongen uten scepen
ende verdroncken mit hoepen groet
ende vele bleeffer in die scepe doot
so datmen daer int dbloot
tote biden enkle woet
die doode worden geworpen voort
inder zee over der scepe boert
sodat dat water root stoet
so menichfuldich was dat bloet
der fransoisen bleven daer wale
dertech duisent bi getale
ende der engelschen wien soes wondert
also luttel alse ses hondert
desen strijt geviel voer dat swin
doe men gods jaer screef meer no min
derthien hondert ende veertach
des men euweliken sal doen gewach
dese vrancrijcsche partien
waeren meest uut normandien
ende van kaleys uter stede
oic so waeren daer mede
een deel vlaminge te waeren
die uten lande gebannen waeren
oec was daer gevaen dan
vander sluus een voerbaar man
daer men voermaels vele hielt ave
ende was ute metten grave
dairmen vele gouds om woude geven
haddi behouden mogen tleven
diemen jan van eyle hiet
maer die van brugge en woudens niet
daer omme sloechmen hem af thooft
te brugge voere dat belefroet
maer spaude vischs als ic vernam
dede den raed dat hij henen quam
want hij des nachts alsoe
wel met x scepen ontvloe
van deser hoeger victorien
die ewelijc blijft in memorien
worden blide ten selven male
alle die spreken dietsche tale
want die zee dat seggic u
wart seere gesuvert nu
van den rovers die daer voeren
den coepmannen daden toren
ende eduwaert bleef voert mee
vele bat heere vander zee
nu siin die vleminge mit allen
an coninc eduwaert gevallen
ende gereedden hoere vaert
met scepen te vrancrike waert
te rade worden sij alsoe
dat sij voer doornike vielen doe
van henegouwe grave willam
hollant ende zeelant met hem
die van zeelant setten hoir vaert
met scepe te vrancrike waert
die hertoge hij quam na
want also alsict versta
was siin gemeente so groot
dat het hem dede den noot
dat sij na moesten volgen
des was die hertoghe zeere verbolgen
dat sij so lange maecten dat
dus viel die hertoghe voir die stad
metten scoensten heere dat vordien
uut enegen lande je wart gesien
gelre ende gulke quamen mede
die oic vielen voir die stede
loen valkenborch ende beamont
ende andre die mi nien siin cont
dus es doirnicke omlegen dan
met menegen vromen stouten man
doe eduwaert viel voer die stede
dedi een groete edelhede
want hij philipse heeft gesant
een lettre ende dede hem dus bekant
philips neve dits jammer groot
dat so menich mensche blijft doot
dier scout toe en hebben en gheen
om tocsuin van ons tween
het waere beter dat wij quamen
in eenen crite te samen
ende wijt becortten onder ons beyden
ende lieten gode die sake sceiden
oft en wilt di hier niet an
neempt tote u c riddren dan
ic nemer c oic daer toe
ende latet ons becorten alsoe
ende eest oic dat u en geen
en genuecht van desen tween
so bringen wij ons volc te male
ende laet ons cortten dese quale
die tvelt behoudt hebbe deere
ende blive vrancs coninc voirt
ende laet nu uwen wille saen
met desen selven bode verstaen
dese lettre was ten selven male
open besegelt harde wale
met eenen groten zegel gequartiert
vrancrijke ende engelant wel visiert
philips marcte den segel wel
mit eenen ansichte stuer ende fel
ende sweech lange al stille
god wiste wel sinen wille
doe dede philips weder weten
dat hij die croene hadde beseten
in goeden rusten vele jaere
ende datse siin recht erve waere
van rechter geboert verstorven
ende dat hij die hadde verworven
met consente gemeenlike
der genoeten van vrancrijcke
ende dat hier nieman an en kinde
dan hem selven ene vinde
ende dat hij noch te desen tijden
daer omme niet en woude striden
maer alst hem soude duncken tijt
so soudi hem leveren strijt
lichte eer hem lief soude wesen
hier met latic van desen
nu moeghdi hoeren openbaire
van dingen die haren tare
in desen tijden siin gesciet
also men in orloige plecht
het geviel in deser tijt
voire arie oec enen strijt
daer her robbrechts van artoes
versloech soemenen fransoys
oec verloes hij der siere mede
dandre jaeghdi in die stede
men seyde dat al over waer
dat loduwijc selve was daer
grave doen was van vlaenderlant
want hij was sijns lants viant
ende plach tarie tien tijden
tsine ende uut ende in te riden
van artoys dese her robbrechts
wart verdreven jegen rechts
uten rijke van vrancrijcke
nochtan was hij sekerlike
een vry edel fransoys
ende recht oer van artoys
ende bat geboren sijt seker das
dan coninc philips selve was
maer die coninginne philips wijf
was hem so swaer ende so stijf
dat sine slants heeft verdreven
ende heeft dat graefscap gegheven
van bourgnen haren broeder
van haeren vader ende van moeder
ende hadden haeren man in dien
dat hij al dit dede gescien
maer sij toenderre redene ave
die vray en was noch gave
hoe dit voere ende na geviel
soudemen u vertrecken wel
maer het soude te lanc gerecken
oec soudemen u wel vertrecken
hoe een wijf daertoe gehuert was
dat si lijde sijt seker das
vore alle tvolc openbare
dat her robberechts sochte an haere
woudsi den coninc vergeven
ende die coninginne hij soude haer geven
so vele dat sij ewelike
daer na soude wesen rike
oec lijde si meer saken
dat her robbrechts hadde doen maken
lettren valschs ende loes
opt graefscap van artoes
noch meer wonders si gewaechde
want so wat datmen hair vraechde
si lijde mede altoes das
also sij geinformeert was
desen wive was doen verstaen
dat mense soude laten gaen
alsij al hadde vollijt
ende dat sij al haeren tijt
bijder coninginnen siin soude
ende oic ewelijc rijc van goude
dit wijf was seere bedrogen
want doen sij al hadde gelogen
datmen hair te liegene beval
en beidemen groot no smal
men en warpse des geloeft
in een vier tote over thoeft
al en hadde hij sonder waen
philips noyt meer argers gedaen
mochtene nochtan voirwaer geseit
scenden gods gerechticheyt
sonder tquade gelt dat hij slaen doet
ende oic der heyleger kerken goet
daer af dat hij al geheel
jairlijcx in nempt thiendedeel
des hem herde qualijc onnen
mate papen ende nonnen
diet ute haeren live ontsparen
daeromme dat sij te waeren
menegen vloec hem daeromme geven
met rechte mochte hij des beven
hets oic te dinckene sekerlike
dat hem god van hemelrike
dese plage aldus toesent
om dat hij hem nien bekent
doe dese goede man her robbrecht
verdreven dus was jegen recht
es hij getogen altehant
tote sinen neve in brabant
den hertoge dien wel ontfing
ende oic loefde hem dese dinc
dat hij in sinen lande sate
ende om siin gelt dronc ende ate
ende uut ende in rede vroech ende spade
ende niemen arch no stade en dade
nu alse philips dit vernam
wart hij opten hertoge gram
ende ontbooit hem handelinge
dat hij her robbrechten vinge
ende dat hine hem haestelike
gevangen sende in vrancrijcke
om dat de hertoge wats gesciet
dese dinc en woude doen niet
so huirde philips also houde
xvj lants heren mit goude
dat sij den hertoge souden bestaen
ende tallen sijden ane gaen
ende vanghene oft verslaen
ende voer hem bringen gevaen
ende mijn her robbrecht mede
daer elc heere siin macht toe dede
beyde mit stride ende mit brande
telker sijden vanden lande
dat ix maende duerde dan
des die hertoge doe nochtan
wel ontstoet met groeter eeren
mitter hulpen gods ons heren
xxxiij screef men doen
ende xiijc dcarnatioen
nu nam her robbrecht sine vaert
heymelike tengelant waert
te sinen neve eduwaerde
die tot hem nam goede waerde
daer so bleef hij alsict vernam
tote dat eduwaert over quam
voir tswin daer ic voeraf seide
thoende hij sine vromichede
ende voer arie als ghi hebt gehoert
nu hoert vander geesten voert
onlange na dat dit gevel
quam her robbrecht also wel
vore tsinthomaers die stede
die van ypere quamen mede
ende hebben vele volcx met hem bracht
de fransoyse worden so bedacht
dat sij ute quamen om striden
her robbrecht ten selven tiden
quam hen iegen also houde
ende alsmen vergaderen soude
trocken die van ypre achterwaert
also liede die siin vervaert
so dat her robbrecht tachter was
ene stonde sijt seker das
maer daventure viel alsoe
dattie van brugge quamen toe
ende hebben al ongeviert
de fransoyse gescoffiert
men street daer ten selven tijden
ridderlijc in beiden sijden
die fransoyse vloen ter stad waert
daer so bleven in die vaert
omtrent xx baenrathen doot
die alle waeren heren groot
edel ende van groeten aerde
daer bleven oic voer den swairde
c riddren ende xx met
ende wel m volcs dat wet
dus volchden die van brugge naer
tote voere der steden porte daer
men seide oic voer waer doen
dat die grave van alisoen
philips broeder te dier tijt
so gewont was in den strijt
dat hij onlange daer na
opt bedde starf alsict versta
ende ander heren oic also
tote achte ofte to ix toe
in deser tijt oic dat
men dornicke belach die stad
dede van henegouwe die grave
sent amants ende orsijs ave
met brande ende mitten swaerde
daermen man no wijf en spaerde
binnen orchijs op dien dach
een groete jaermarct gelach
daermen so groot goet doe wan
dat ment niet geseggen en can
van daer voer die grave voert
ende wan merchines die poert
daer hij grote scade in dede
met roeve ende manslachte mede
ende al die dorpe die hij vant
keerdi algader inden brant
aldus so ging die grave dan
sinen oeme swaerliken an
nu mach wel comen siin die stonde
die christus sprac met sinen monde
dat noch soude comen die tijt
dat in dese werelt wijt
volc iegen volc soude opstaen
ende een rike dander verslaen
ende dat volc soude warren algader
tkint setten jegen den vader
de brueder jegen den broeder
de dochter jegen der moeder
ende die neve jegen den oem
nu merct ende neempt goem
oft dese tijt iet comen es
ja hij nu sijt seker des
want tkerstenheit es gedeelt in ijen
die walsche tongen die es een
dandre die dietsche algeheel
nu siet hoe god siin oirdeel
op dit kerstenheyt verwect
daer hij die sonden mede wrect
doe eduwaert hadde gelegen
voere die stad also heren plegen
omtrent eene maent ofte mere
dede hij hem selven grote eere
een minderbrueder quam gestreken
uter stad ende woude spreken
dien coninc van engeland
hij wart voere hem bracht te hant
ende sprac heere hier benic gesint
van vrouwen die dragen kint
die voerbaerste weet wel dat
die daer siin binnen der stad
die den lost hebben so groot
na zeevischs dats hen waere noot
dat sijs hadden haer gehinct
ende sonderlinge na harinc
al sulken alsmen nu veit
ende bidden doer uwer edelheyt
dat ghij hen wilt gehingen
datmens hen mocht brengen
die coninc was corts beraden
ende dede ij wagene laden
met heringe wel ter core
ende daer toe salm ende store
gelijc men vant aldoe
dus sprac hij den bode toe
segt den vrouwen vander stede
dat ict harde ghairne dede
maer dat sij doen hair hoeschede
ende deylens maten vrouwen mede
want ic en wille te ghenen dagen
op vrouwen veede dragen
ende en dade alleene dat
miin viande des te bat
hebben souden te minen ontvromen
ic soude hen genoech laten comen
des sij begeerden spae ende vroe
die bode woude betalen doe
ende die coninc en woude hem laten
dus trac de bode siere straten
ende die vrouwen waeren vertroest
ende uut haeren crieme verloest
philips lach teser wilen
bij dornike op ij milen
tusschen ij rivieren alsoe
datmen hemme nie mochte comen toe
daer hij dagelijcs sach de viande
beide met roeve ende mit brande
dat hem die roec vloech over thoeft
alse was hem die moet groot
nochtan dat hij mit wijsheiden
de dinc also dede beleyden
dat hij wachten soude siin stade
den vianden te doene scade
ofte toete dat hise verduren soude
ende dat quame des winters coude
also hij voere hadde gedaen
als ghi hier voere hebt verstaen
dicke saten optie waeren
jonge lieden die lustech waeren
ende bejagen wouden eere
beyde knapen ende bachelere
tote ijc ofte drien
om tvrancsche here oversien
die dicke brachten mare
hoe dat daer gescepen waere
die voere hem gevaen brochten dan
dat sij vonden waest goed of man
eens worden sij omlegen
daer so wart dootgeslegen
her willam vanden wikette dan
een jonc riddre een willich man
ende een deel waser gevaen
diemen op haer trouwe liet gaen
des ende vele des gelike
so geviel dagelike
dat ic hier late achter bliven
ende wille ander dinc bescriven
also alsict best versinne
van henegouwe doude gravinne
een goede godelike vrouwe
sgraven moeder van henegouwe
philips suster van vrancrike
ende eduwaerts zweger waerlike
pijnde om den pais seere
tusschen elken coninc ende heere
vroech ende spade al hair macht
ende doet hair te doene ontsacht
es si gekeert al te hant
toten hertoge van brabant
ende vertrac daer al clare
alse waert dat hij viant waere
dat hij met groeter eeren
daer toe hem wel mochte keeren
dat hij omme den pais sprake
want verginge also die sake
datmen daer omme strede
sone soude dat kerstenhede
de scade nemmermeer verwinnen
ende dat hij oic mochte versinnen
wonnemen mit sturmen die stat
mit engelschen ende vlemingen dat
men groot jammer soude scuwen
ane kinderen ende ane vrouwen
ende an jonge ende an oude
wantmen niemenne sparen en soude
no papen no nonnen mede
diemen vonde in die stede
ende soude voere dswert bliven doot
ende dat waere jammer groot
ende datmen jammer werken soude
ane vrouwen jonge ende oude
ane maeghden ane nonnen mede
diemen vonde in die stede
ende dat hij oic tallen stonden
van rechte daer toe waere gebonden
want alle die heren te waeren
in elke partie siin mage waeren
ende consti doirloge gebreken
men soude hem ewelijc eere spreken
die hertoge die wel verstoet
dat die vrouwe was goet ende vroet
want hij altoos vroech ende spade
geerne volchde goeden rade
antwaerde der vrouwen ende seide
waert dat die partien beyde
hem des wouden gehoeren dan
hij souds geerne nemen an
ende daer toe doen met goeder onste
dat alre beste dat hij conste
om die eere van kerstenhede
ende om der vrouwen bede mede
doe dit die vrouwe had gehoert
hiltsij haere an tshertogen woert
ende sat op ende voer te hant
daer sij haeren broeder vant
ende begonste hem te instrueren
hoe hij daer met luttel eeren
tote noch hadde gelegen
maer wouddi raids noch plegen
men soude die stad harde saen
van dien groeten besitte ontslaen
ende dat hij oic wiste also
dat ne mochte niement bringen toe
dan die hertoge van brabant
ende al es hij u viant
si hoepte wel nochtan
dat hijs hem soude nemen an
eist dat ghijs an hem begheert
ende u es beter hoe dat wert
die minre dan die meerdre scande
want sij hebben in uwen lande
seker so lange gelegen
sonder iet te doene jegen
ende in die stad es honger groot
ende eist dat sij doir den noot
die stad op moeten geven
ic duchte ghij wart verdreven
uwes lands ende uwer eeren mede
want die beste van kerstenhede
siin sij die u versoecken nu
daer bi here so biddic u
dat ghij u te tide beraedt
eer ghij meer wart gescaedt
doe die coninc hadde gehoert
ende verstaen sier suster woert
antworde hij hoe soudic mogen
mi selven daer toe gebogen
dat ic soccoers soude soeken daer
men mijn viant es so swaer
sone gesciede des gelike
noit conninge van vrancrike
ets waer ic weet dat wel
dat mi daventure es fel
ende dat mijn liede tallen lagen
gevaen worden ende verslaegen
ooc siin mijn liede in groter noot
om die sterfte die hier es groot
aldus benic seere tachter
mochtic sonder minen lachter
uut deser noot siin ontslagen
ic soude al voere al waegen
met raide van minen lieden
ende doen dat si mi rieden
doe sij liede dit vernamen
quamen dedele liede te samen
mitten coninc van behem
de bisscop van ludicke met hem
voere philipse quamen sij
ende seiden hem dat hij
niet eerleec daer en lage
daer hij siin viande dagelijcs sage
varen ende keren in sinen lande
beyde met roeven ende brande
ende dat sij van dage te dage
verloren vriende ende mage
onder verslagen ende gevaen
nochtan waere sonder waen
de sterfte daer so groot
dat tvierdendeel volcs waer doot
ende dander vierdeel lage
van siecten swaer ende trage
ende dat oic sine viande
reden met roeve ende met brande
in siin lant met groter werre
wel xv milen verre
also datmen daer int lant
spise no forage en vant
ende dat hen oic dochte dat
hij nien soude mogen de stat
ontsetten metten sinen
alse woude hijs hem pinen
want die beste van kerstenheden
daer lagen voer siin stede
die striden souden wale
jegen heydenesse te male
dat hij wel sage ende vername
hoe hij eerlects van daer quame
oft sij souden nemen haer vaert
so si ierst mochten thuus waert
oft dat hij strede met geninde
ende maecte des oirlooegs een inde
die coninc andwaerde dan
alse een seere bedruct man
ghi heren weet dat mi es leet
dat ons sake niet bad en geet
lichte ic hebbe verdient des
dat mi daventure segen es
ic wille nu gherne ane gaen
so wat u dunct best gedaen
soe droechmen daer over een
metten rade al gemeen
dat niemen daer toe en dochte
die vrede of pais maken mochte
dan die hertoge van brabant
ende alse waere hij viant
hij souds hem wel onderwinden
ende datmen aen hem soude sinden
janne coninc van behem
den bisscop van ludicke mit hem
om den orbore groot ende hoege
te doene ane den hertoge
van henegouwe die gravinne
die seere wijs was van sinne
es voert gekeert te hant
aen den coninc van engelant
die was haere dochter man
ende ging hem wijslijc an
ende began hem seggen ende leeren
woudijs hem ten hertoge keeren
alsoe haer broeder hadde gedaen
hij soude scoene soene ontfaen
want al dat goed dat te voeren
sijn vordren hadden verloren
in gasscoengen ende elre mede
also ment vonde ter waerhede
dat soudi weder gewinnen
sonder oirloge met minnen
die coninc dachte in sinen moet
dat dese raet een deel waer goet
want hine hadde silver no gout
daer hij met mochte siin scout
sinen lieden betalen voert
also toten orloge hoirt
want hem en quam goet en geen
uut sinen lande als hem wel scheen
so datten die noot dwanc daer toe
dat hij dit ane ginc also
in desen manieren so waert
hier toe geleyt een dachvairt
in eene kerke die esplesijn hiet
die niet verre van dornike en steet
daermen helt dat parlement
philips heeft aldaar gesent
den bisscop van ludicke dat wet
ende den coninc van byhem daer met
ende oec ij graven also
eduwaert sende daer toe
den bisscop van lincole
die ginc ter wiser scole
ende ij graven oic daer mede
daer quam oec ter selver stede
die hertoge ende die gravinne
die seere scarpten hair sinne
hoe sij van dien groeten saken
een goet gevoech souden maken
want mens hen betruwede best
si brachtene daer toe int lest
dat wesen soude een bestant
tusschen elken heere ende elc lant
tote op sint jans baptisten dach
die in midden den zomer lach
ende men soude hier en binnen
ondersoeken ende bekinnen
alle die poenten die eduwaert
te seggen hadde te vrancrike waert
ende so wat men vonde clare
dat siin goed ende siin recht waere
dat soude hem gescien te male
ende om dit te gescienne wale
sonder enich meswenden
so soude philips te gisele senden
janne den coninc van byhem
den bisscop van ludicke mit hem
ende ij graven daer mede
tot valenchen in die stede
ende van daer dan en keren niet
voer dat eduwaerde waere gesciet
siin vorwairde gelijc dat ghij
nu hier hoert vertrecken mi
maer des incomens dair na
wart hem verlaten alsict versta
ende hier met souden te waeren
alle heren thuuswert varen
ende die stad soude siin ontset
dairmen voere lach dat ghijt wet
thien weken of also wel
nu hoert voert wat gevel
alse dit die vlaminge hebben verstaen
en wouden sijs niet ane gaen
si en haddender meer baten af
so dat hen philips quite gaf
de sententie die hij mochte
op hen werpen als hem dochte
dat sij in onrechten saken
op die vrancsche crone staken
gelijc inden pais stoet bescreven
die vore risele was gegeven
also die paus bonefacius
onder sine bulle ontgaf aldus
doe groete philips daer voere lach
daer menich groot heere toe sach
doemen screef openbaere
dertien hondert ende jaere
si hadden oic quite daer bi
alle die fayte die sij
voer dien tijt hadden mesdaen
ende daer toe oic sonder waen
al dat ongelt groot ende swaer
dat die vlaminge menich jaer
van tribute moesten geven
alse inden pais was bescreven
ende aldus dat ghij dat wet
so wart dornike ontset
ende eduwaert nam sine vaert
te sinen wive te ghent waert
die grave quam in vlaenderlant
ende sloech aen siin goed te hant
ende geloefde dat hij vort meere
wesen soude een goet heere
ende recht ende vonnesse doen int lant
maer dat was omme niet gewant
hine mochte emmer wats gesciet
tsier liede vriescap comen niet
hier so meghdi wonder hoeren
philips niet lange hier te voeren
hadde gehuert xvj lantsheren
dat sij brabant souden strueeren
daer elc toe dede sine macht
al waest dat hen ontsacht
des die hertoge des sijt vroet
met groeter eeren wel ontstoet
waest lief of leet hen allen
nu es dit contrare gevallen
want yngelant vlaenderen ende brabant
gulke gelre ende hollant
ende uute almaengen vele heren
wouden philipse nu onteeren
nu marct gods recht vonnes
soude hij ontslagen worden des
dat moeste de hertoge setten voert
also ghij nu hier hebt gehoert
hier bij es wel doen altoos goet
want god can worpen onder voet
alle erdsche mogentheyt
alse hij wille dats hem gereyt
hier na omtrent sinte andries dach
doe eduwaert te gent lach
quam hem mare haestelike
dat hij quame in siin rike
oft hij soude siin lant verliesen
want siin liede wouden kiesen
tenen coninc sinen sone
ende hem op geven die croene
ende dat si hem selven souden
uten lande willen houden
doe dit vernam eduwaerd
trac hij te hant ter sluus waert
metten grave van noranthoen
die bij hem daer was doen
ende ginc te scepe al ombekint
ende god gaf hem sulken wint
dat hij sderde daigs ombekant
over was in engelant
ende eer hij daer was comen
haddi in die zee vernomen
dach ende stede waer sij souden
haer parlement te gader houden
om dat sij dan in waeren saken
den sone wouden coninc maken
ende te hant nam hij sine vaert
sonder merren daerwaert
want en was niet verre van daer
daer hij op ginc dat es waer
daer vant hijse tere roten
in een huus alle besloten
die twint en moedden dat hij
hem daer waere also bij
want sij wouden weten claere
dat hij over in vlaenderen waere
daer vinc hij ende die grave
daer ic vore seide ave
van noranthon ter selver stede
bisscoppe ende graven mede
ende ander heeren in desen doene
die hij leide in vasten presoene
daer af hij hadde groten scat
des hem seere was te bat
ende die hem wel quam te staden
want hij hadde hem seere geladen
in de side dzees met groter scout
die hij met desen goede gout
sider was dat ghij dat wet
dat bestant ute geset
tote sint jans dage des geloeft
datmen hem af sloech dat hooft
ende van dat wart verlinct mede
al tote chinxenen die vrede
