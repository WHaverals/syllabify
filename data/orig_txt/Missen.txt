ic waent een salech mensche were
die met woerden ende met lere
ander liede daer toe brochte
dat si herte sin ende ghedochte
keerden ane den ghenen al
die ie was ende bliuen sal
deus want ict gherne saghe
dat elc mensche gode an laghe
vele meer dan hi doet
om dit verganclike goet
ic woude elc mensche wiste
of liete hem wisen met liste
wat ghenaden welke salicheit
ane die heileghe misse leit
ic wane sise dan dicke sochten
dat sise hoerden alsi mochten
want wi moghen weten ghewisse
dat alsoe vele ane die misse
ghenaden ende salicheiden leit
als in die sonne stoues geit
want menech luttel weet
waer omme hi te missen geet
ende in sijn herte niet en dreghet
wat ane die heileghe misse leghet
soe willic bider helpen ons heren
i deelken den mensche leren
alsoe verre als ane die dude
gheweten moghen leke lude
dat doe ic al omme dat
dat elc mensche des te bat
hem seluen wille daer toe keren
dat hi hore den dienst ons heren
men plach in die oude ee
i bosine te blasen of twee
na die ioedsche wise mede
alle tfolc samende in j stede
als tfolc wert kenlijc dies
dat men dierste bosine blies
soe en mochten si niet langher beiden
maer met haesten hem der waert ghereiden
daerna blies men ene andre
soe moeste tfolc te samen wandren
op dat si haestelike quamen
daerna blies men dan te samen
soe was tfolc te samen comen
die dat blasen hadden vernomen
voer dat blasen hebben wi die clocken
die ons nu ter kerken locken
alse wi nu die clocken horen
ierst werf luden op den toren
soe selen wi ter vaert
ghereiden ons ter kerken waert
alse men die ander clocke luut
so selen wi sijn comen uut
ende haestelike ter kerken gaen
alse wi horen te gader slaen
alle die clocken so sele wi wesen
in die kerke ende daer lesen
onse ghebede oetmoedelike
ane onsen here van hemelrike
wi souden alle sorghen laten
dat mochte onser sielen baten
wi selen wenen om onse sonden
daer wi mede sijn ghebonden
ende hebben gansen rouwe
om die sonden die wi bouwen
wine moghen ieghen niemen spreken
en doe ons noet dan sele wi breken
ons daer af als wi ierst moghen
ende ons ieghen gods werke voeghen
daer peinsen die liede luttel an
beide vrouwe ende man
die dicke runen ende kiuen
ende onghestier in die kerke driuen
die bose viant al die wort
die hi in die kerke hort
die onnutte ende idel sijn
scrijft hi in dat herte sijn
ende houtse vaste in sijn oghen
om dat hi daer mede moghen
den mensche vor gode wroeghen
ende van sinen sceppere ontvoegen
alse bi redene gheuen moet
van sinen leuene eist quaet of goet
alle die kerke ende alle choer
beide achter ende voer
es vol alder salechede
ende van heileghen enghelen mede
die enghele bidden onsen here
dat hi ons in herte kere
ende wi behouden moghen bliuen
beide ane siele ende ane liue
sal men singhen ofte lesen
die misse daer en sal niet wesen
in den choer sonder u gedacht
vaste ane onse here ghehacht
want alsoe als die see
es vol waters ende die snee
alsof vol es die misse
alder heilecheit ghewisse
alsoe als men can ghetellen niet
dat stof dat in die sonne vliet
alsoe can niemen die leuet
ghetellen wat ons god gheuet
met sier ghenaden als wi nu sien
die misse met gansen rouwe ghescien
god gheuet sonderlinghe
x ghenadelike dinghen
elken mensche als hi hort
met rechten gheloue der missen wort
dierste es dat hem god vergheuet
die sonden die hi ghedaen heuet
dander es dat hem besteet
dat hi den heileghen gheest ontfeet
dat derde es dat des bidders wort
onse here te lieuer hort
die vierde ghenade es dat
die enghel dat si des te bat
den mensche in dogheden ghesterken
ende behoeden van quaden werken
dat vijfte es dat wi wel bederuen
rechts gheloue als wi steruen
die hem god gherne verleent
die hem in die misse dient
dat hi van dogheden in dogheden gaet
die mensche dats die seste graet
die viid es dat onse here
te lieuer hort den bedelere
dats die priester die daer sinct
ende die misse volbrinct
niet en sinct hi allene
maer den kerstine ghemene
die achtende vander missen
den mensche in verlanissen
stercheit ende wetenheit
des heilechs gheloue der ontfermecheit
die neghende es dat sijn vaghevier
dat hem worden soude al te suer
wesen moet des te minder
beide hier ende ghinder
die xd es dat onse here
hem voeghet ieghen den mensche sere
ende doet hem behoedichede
ane siele ende ane liue mede
want ons alsoe vele goets ghesciet
dat wie dat onsen here siet
van dien dat wi die misse horen
so dunke si nu wel wesen dore
ende recht vermalendijt
die niet gherne in alder tijt
die kerke ende die misse sochten
al sijt wel volbringhen mochten
alse die priester die misse reet
tierst dat hi dan ane veet
dats dat hi sine hande dweet
ende trect ute sine anecleet
dat bediet niet allene
dat sine hande selen wesen rene
maer sijn herte uten gronde
sal wesen rene van alder sonde
soe nemt hi enen doec wit
die gheheten es amit
die hem om die side strect
ende sijn hoeft al omme bedect
biden doeke wi verstaen
dat jhesus doen hi wert gheuaen
i doec als ons seit die scrift
was ghebonden vor sijn ansicht
die ioden sloegen ende staken
dese wort si te hem spraken
bestu gods sone die leuet
gheraedt wie die ghesleghen heuet
die amit die ic noemede eer
die betekent ons noch meer
hoe hem xpc onse here
oetmoedichde so sere
dat hi sine godheit breit
bedecte metter menschelijcheit
nu trect hi ane i linen ghewant
dat i alue es ghenant
dat bedect die ander lede
daer es ons betekent mede
jhesus cristus witte cleet
daer hi groet spot in leet
dat hem die quade herodes dede
ende alle sine meyseniede mede
doe pylatus ute sier hande
jhesum tote herodesse sande
ic wane tgordel hier an si
daer es ons betekent bi
die ghesele daer pylatus mede
onsen here gheselen dede
ene stole nemt hi dan
daer es bouen i cruce an
si hanghet bider siden neder
om den hals comt si weder
dat bediet jhesus verdriet
dat hi in ertelike liet
van allen sinen kinschen daghen
tes hi aent cruce wert gheslaghen
die was groet ende menegherande
die stole betekent ons die bande
daer hi mede wert ghebonden
ane die columme tien stonden
doene pylatus dede slaen
alsoe dat men bloet sach gaen
ute allen sinen leden
beide bouen ende beneden
soe neemt hi ane die luchterhant
i hantvane eist ghenant
bi ghelike oft ware i scilt
die men vor den viant hilt
dat betekent ons die bant
dier die joden alte hant
onsen here mede cnochten
doen sine voer tgherechte brochten
oec verstant wi daer mede
ons heren moghenthede
hier na trect hi ane i cleet
dat i casughele heet
dat betekent ons tpellen
dat die riddren ende haer ghesellen
deden onse here ane trucken
hi liet hem op sijn hoeft drucken
enen crone van dornen lanc
die hem dor die swarde dranc
met hem hadden hi hare spot
ghelijc of hi hadde gheweest i sot
si riepen alle pylatus an
laet ons crucen desen man
die ons al dus sere laect
dat hi hem gods sone maect
bider casughele moghen wi proeuen
alse hise ierst an heeft ghetoghen
dat si es alse i clocke ghescapen
daer na leit mense den papen
op die erme daer proeuen wi bi
dit si ghelijc i scilde si
dat betekent ons sere
die groete lieue die onse here
droech ane menschelike nature
daer omme verloestise so diere
niet met gode no met goede
maer met sinen ghebenendiden bloede
soe staet die pape vor den outaer
confiteor so seit hi daer
vor sine daghelike sonden
doch soe moet hi sijn ontbonden
van allen sonden ghemene
beide groet ende clene
nu sinct hi ane dat ierste wort
datter heilegher missen hort
dat heet introitus
dat bediet ons aldus
i inganc of i aenbeghin
daer es ons betekent in
dat roepen dat die oude vadere
ende die propheten alle gadere
roepen op waert ane onsen here
doe hem des verlangde sere
dat hi alte langhe was
daer omme sprac ysayas
vergaue god woustu storen
den hemel ende worden gheboren
wi sien wel dat introitum
singt men na dat es daer om
ierst warf loeft men daer mede
die almachteghe godhede
ander warf die menschelijchede
dese sijn in cristus bede
eest alsic nu daer na versta
kyrieleyson volghet daer na
dat wanic dat in dietsche si
here ontfermedi ouer mi
dese worde die sijn drie
der triniteit sinct men die
die derde vrucht die hier comt of
dats den heileghen gheest lof
elc wort men driewerf sinct
dat proeuic dat ons i brinct
ix worde die sijn ghelike
ix choren die sijn in hemelrike
hier na seit men den priester saen
in midden vor den outaer staen
hi singhet lude ende vroe
gloria in excelsis deo
dat bediet lof ende ere
si hier bouen onsen here
die in den choer sijn singhen vort
al dat daer toe behort
dat die priester in midden steet
dan es sonder sake niet
want daer selen wi proeuen bi
dat onse her gheboren si
voer mi noch vor di allene
maer vor alle die werelt ghemene
dit gloria es dat lof
dat die enghel sanc daer of
dat onse here gheboren was
dat sijns maria maghet ghenas
dinghel sprac den herden toe
die opten velde waren doe
groete bliscap condic u
i kint es gheboren nu
te bethlem dat die werelt al
van haren pinen verlossen sal
die ix choren sijn die scaren
van englen die met hem waren
die alle mede lof ende ere
songhen onsen lieuen here
gloria in excelsis deo
dit lof hoert der bliscap toe
in den aduentu singt men niet
dat laet men om dat verdriet
dat die propheten wilen ere
hadde doen hem langde sere
dat onse here neder quam
ende dese uter pinen nam
oec sinct men allelua
dat doet men alsic versta
om die hope die die propheten
hadden doen hem was gheheten
dat hi neder comen soude
ende oec verlossen woude
wanneer men die misse sal beghinnen
sal men ij kersen brenghen
ende setten opten outaer
die moeten beide bornen daer
nochtan dat moghelijc ware
dat m kersen ten outare
alle lichten doch mochte men nicht
die misse singhen sonder licht
bider ere kersen selewi verstaen
i sterre die men op sach gaen
ende bliken als i ghelas
doen jhesus gheboren was
die selue sterre men scinen sach
vuer die cribbe daer god in lach
dander kerse bediet die sterre
die die coninghe van verre
leiden ute haren lande
doen si brochten dofferande
onsen here drie vout
merre wieroc ende gout
ten volke keerde hi hem daerna
die priester alsic versta
dominus vobiscum seit hi
dat bediet dunct mi
dat onse here bi hem si
of het es gheseit daer bi
dat god des volx bede hore
die dan sijn in den core
antworden den priester toe
et cum spiritu tuo
dat bediet die selue here
die dus bids dat met ons were
die si in di ende metti ghesterken
in allen dogheliken werken
die collecten leest hi dan
so soude vrouwe ende man
alle vallen op hare knien
ende bidden gode dat moeste ghescien
dat die pape bidt daer
wi willen weten ouer waer
dat alle collecten sonderlinghe
biden alle saleghe dinghe
biden collecten selewi merken
dat onse here in allen kerken
sier moeder wille dede
ende dienen haer gherne in elke stede
die epistele es hier bi
dat bediet dat ghesent si
daer bi selen wi verstaen
dat predeken ende dat omme gaen
dat die apostelen wilen deden
om onsen here in meneghen steden
oec so proeuen wi daer an
dat die goede sente jan
predecte so uter maten wel
dat die liede waenden wel
dat hi selue die ghene ware
dien hi predecte openbare
neen sprac weder sente jan
na mi comt i ander man
ic ben niet wert dat ic ontdoen
soude die riemen van sinen scoen
ic ben i stemme seide hi
dats ghesproken ghelike bi
alsoe als i stemme es clene
jeghen alle die werelt ghemene
alsoe clene benic wel
jeghen die ghene die comen sel
alse die epistele es ghelesen
tierste sal daer na wesen
dat gradael dat die graet
die van dogheden in dogheden gaet
allelua singt men dan
metten verse datter volghet an
allelua dats es lof onsen here
biden verse sele wi leren
goede werke ghestadechede
oec selewi proeuen mede
dat niemes lof en es gode bequame
en si dat hi hem der sonden scame
lof ende ghebet en es niet goet
hem die quade werke doet
dat gradael dat ic noemede eer
dat betekent ons noch meer
hoe dat die goede sente jan
mede wijsde xpm an
si wilen sinct men daer na
sequentien daer ic in versta
dien groet lof dien groet ere
die die heileghen onsen here
hier bouen doen in die claerheit
welc dat si en wetic niet
als allelua es gheseghet
den tract men te singhene pleghet
dat bediet hoe si waren
die israelsche scaren
in groten pinen in swaren bande
dogheden in egyptenlande
dat ewanghelium sal men lesen
dat sal hier na dierste wesen
die scrift seit dat outaer
bediet ons die warheit claer
dat die pape daer na dringhet
sine lippen eer hi singhet
in i teken dat die wort
der ewanghelien die ghi hoert
waer si ende onse here
heeft ghesproken tonser lere
dominus vobiscum sinct hi nu
dat bediet god si met u
ende make u herte vri
ende elc mensche die hier si
die ewanghelie so versta
dat hem in sijn herte ga
et cum spiritu tuo
singt die choer daer toe
ende dat god oec met sinen gheeste
hem daer toe volleeste
dat hi werdech moeste wesen
die heileghe worde te rechte lesen
so maect die pape i crusekijn
op boec daer ment hi in
dat hi daer na die selue lere
wille leuen emmermere
want hi om onser sielen bederf
bitterlike aent dat cruce sterf
dat dit elker manlijc seit
so en sal hi des laten niet
dat hine seine hem mede
vor des duuels behendechede
dat hare herte niet en verkere
vanden worden der heilegher ere
i ander cruce maect hi
vor sijn herte daer hi bi
hem wille in sijn herte draghen
die dor hem wert ant cruce gheslaghen
hi maecte een vor sijn vorhoeft
of hi sprake mine siele proeft
grote ghenade met groter vromen
die haer vanden cruce es comen
die leringhe van desen worden
die si lesen opt noerden
dat betekent hoe onse here
hem wapende metter seluer lere
biden duuel die es wide
betekent men die nort side
dat ewanghelium leest hi dan
ende noemt den heileghen man
die ons dit heeft bescreuen
es daer dan aen dit leuen
mantel hoyke ofte caproen
dat selewi vanden houede doen
in i teken dat men ons daer
die gherechte waerheit maket claer
op dat wi i luttel ere
dede der heilegher lere
soude wi i luttel bucken
dat heileghe gheloue ane ondrucken
ende ons herte daermede verbouden
alsoe dat wie gherne wouden
vor dat heileghe ghelove striden
beide daer ende tallen tiden
als dewanghelie es ghelesen
ieghelijc die daer heeft ghewesen
maect i cruce vor sijn ansichte
om dat niet sduuels scichte
den mensche vort bedreghen moghe
ende trecken wech ute sier oghe
hier na cust die pape den boec
daer ons met es betekent oec
dat hi si hoefsch ende rene
ane sinen monde niet allene
maer ane al gader sine liue
ende vort altoes cuusche bliue
het voeghet wel in alder stonde
dat hi si cuusch van sinen monde
credo in unum singt hi vort
dat sijn des gheloue wort
of hi spreke bi ghelike
ic gheloue dat god van hemelrike
selue sprac dese wort
die ghi van mi hebt ghehort
ic gheloue oec dat hi dede
vele tekene in menegher stede
blinde siende lamme gaende
stomne sic spreken dode op staende
doeue horen martelaren ghesont
hier omme ter menegher stont
hem die ioden te volghene plaghen
want sijt dicke van hem saghen
dit gheloue ons die pape leert
als hi hem tote ons omme keert
ende dominus vobiscum singt
ende sine meninghe in ons brinct
dat wi alle met hem gheloven
in dat teken singt daer bouen
dat choer et cum spiritu tuo
alle ghelouen wi al soe
of hi sprake ghelike bi
des ghelouen gheloue wi
oremus singt die pape vort
bidden wi bediet dese wort
daer in maent hi ons ter stede
alse wilen onse here dede
sine iongheren op dat si quamen
niet in coringhen hars lichamen
dat was i luttel vor dien tiden
dat hi die pine wilde liden
den offersanc sinct men dan
dat choer beghint ierst werf an
bi ghelike of alle scaren
spraken die in die kerke waren
om dat gheloue ende die ghebede
volghen wi den priester mede
alse die mensche hort singhen
desen sanc sal hi bringhen
iet van sinen goede daer
ende legghent opten outaer
in i teken dat hi verdiende
die rijcheit die hem god verleende
die oec des goets niet en heeft
ende in armoeden leeft
die offere sijn gherecht gheloue
ende sijn ghebede daer boven
echt na der offerande
dwaet die pape sine hande
dat betekent reinechede
sijns lijfs ende sier sielen mede
in mijn herte dunket mi
het voeghet wel dat hi reine si
die den ghenen handelen sal
die selue here es bouen al
mi dunke dat hi hier na niet en beide
die pape maer den kelc ghereide
daer moeten iij dinghen toe sijn
terwe water ende wijn
bider terwen wi leren
den heileghen lichame ons heren
want wi vinden bescreuen
dat onse here sijn selfs leuen
i taerru coren gheliken woude
dat vrucht in derde draghen soude
dat orcont diet wel wiste
sente jan ewangheliste
biden wine verstaen wi bloet
dat jhesus uter siden woet
dat mach wel bi ghelike sijn
want alsoe alse men den wijn
pinen ende persen siet
eer hi uter druuen ghiet
alsoe was xpc onse here
ghepijnt ende ghepassijt sere
ane dat cruce eer bloet
neuen spere ute sier siden woet
biden watre sal men merken
onse vrouwe der heilegher kerken
dat water ghiet men in den wijn
maer dat moet so clene sijn
dat die wijn bi sier cracht
den watre neme sine macht
dan es sonder sake niet
want die heileghe kerstenheit siet
dat dese redene waer mach sijn
dat seghet sente augustijn
hoe god van deser seluer sake
tote kerstenheden sprake
niet verwandelt mi in di
maer du wors verwandelt in mi
waer omme men dat water brinct
ende toten wine minct
dat wyset ons die heileghe lere
want doen xpc onse here
leet der doet onghemac
longhijs hem in die side stac
die scrift seit datter uut woet
beide water ende bloet
hier omme vint men dese rede
datter water moet wesen mede
als die kelc es bereit
alsic tote u hebbe gheseit
gaet die pape in midden staen
ende beghint den kelc ane vaen
hi heften op hi heften hoghe
op soe siet hi metten oghe
bi ghelike of bi gode
die selue offerande bode
ter seluer stonde so bidt bi
dat hem ontfankelike si
ende hem wille staen in staden
met sier hulpen met sine ghenaden
dat die dienst alsoe goet
worden moet die hi doet
dat hem si ere ende lof
ende hem seluen comen daer of
vrome ende salecheit
ende der ghemeender kerstenheit
soe set hi den kelc neder
ende buct selue weder
ende vout sine hande
neuen sine offerande
echt bidt hi mildelike
der moghtentheit van hemelrike
o heileghe drievuldicheit
ontfanc mine offerande die ic bereit
hebbe dier moghenheit
om die pine die xpc leit
ende alle sine heileghen mede
dat mine offerande in die stede
alsoe ghedane worden moete
dat si si minen sielen boete
ende mijns lijfs mede
ende der ghemeender kerstenhede
daer na hem die pape keert
omme ende ons daer mede leert
ende sprect dit wort orate
daer in proeuic onse bate
hi seit tote ons bidt vor mi nu
ende ic sal weder bidden vor u
dat onser alder ghebedekijn
gode moet ontfankelijc sijn
wi selen proeuen bi deser sake
hoe xpc tote sente peter sprake
peter ic hebbe ghebeden vor di
dat dijn gheloue ghestadech si
want du i deel bekers sijs
wes ieghen dine brodere wijs
stercse oec met dinen line
dat elc in sijn gheloue bliue
biden broedren wi leren
ander iongheren ons heren
hier na leest men die secreten
dat wanic dat in dietsche heten
anders niet dan heimelijcheit
daer grote miltheit in leit
die sal men stillekine lesen
der moet alsoe meneghe wesen
alse der colecten was
die men ierst ter missen las
bider secreten sele wi leren
dat heimelijc ghebet ons heren
doent was biden tiden
dat hi die pine wilde liden
vader sprac hi of moghelijc si
desen kelc laet gaen vor bi
doch ghesciet niet die wille mijn
maer die dine die moet sijn
biden kelke so meende hi
die grote pine die hem was bi
biden sancten sele wi verstaen
dat hemelijc te gader gaen
dat die ioden nachts daden
hoe si mochten dat gheraden
dat si mochten bi eneghen dinghen
jhesum van den liue brenghen
si spraken laet winen te liue bliuen
die romeine selen ons verdriuen
ende die ghemene werelt sal
ane hem ghelouen ouer al
daer sprac dus i hiet cayphas
die daer i busscop was
beter es dat i man sterue
dan die werelt al bederue
lude sinct die pape hier na
per omnia secula
dat betekent dat god onse here
lude predecte ende sere
doen hi laseromme met node
hadde verwect vander dode
sine groete hi ons bringt
ende domius vobuscum singt
die choer groten weder doe
et cum spiriti tuu
welc die sin hier af mach wesen
es hier dicke ghenoech ghelesen
soe sinct hi sursum corda
dats alsic mi ver versta
dat hi ons allen maent daer in
dat wi herte ende sin
rechten op ane onsen here
ende ander ghepeisen van onsen kere
dignum et iustum est
hets recht nochtan best
die prefacie singt hi dan
daer ons es betekent an
hoe god quam uter woestinen
doe quam martha ende maria in den weghe sine
ende clagheden met groter noet
dat hare broeder ware doet
die genoemt was lasarus
doe antworde jhesus aldus
legt u claghen neder
ic verweckede u uwen broeder weder
ghi selt mi leden ter stede
daer hi es ende gaet oec mede
doen onse here was comen
daer hi sijn graf hadde vernomen
hi hiet ontdekken tgraf
ende den serc legghen af
daer dat graf mede was beuaen
doen dit al gaders was ghedaen
stont daer jhesus onse here
ende weende uter maten sere
suchtende sprac hi dese wort
laserus comt hier vort
hi quam met ghecnochten banden
beide ane voete ende ane handen
doen wert ontbonden laseruus
ende ghinc met hem thuus
ic wane jhesus bi hem sat
ende met hem dranc ende at
voer palmen opten vridach
seit die scrifture die dit sach
na dat die hoghe tiden sijn
so bringhe si hare prefacie in
der prefacien es tiene
van hem allen ens ghene
hare eighen worde brenghen in
die daer toe ghenoeghet sijn
dats die pape die daer singt
sine meninghe daer toe brengt
dat hi gode moghen louen
metten enghelen al hier bouen
daer na singt die choer aldus
sanctus sanctus sanctus
recht of hi hem maecte ghelike
den inghelen van hemelrike
ende hi gode wilde louen
metten inghelen al hier bouen
dit wort sanctus sinct men drie
in die bedinghe dat ic sie
dat het es ghedaen te eren
der drievuldicheit ons heren
bi desen sanctus sele wi verstaen
die groete ende dat wel ontfaen
dat die joden xpm deden
doen hi te hem quam ghereden
tote jherusalem in die stat
ouer waer vinden wi dat
dat nie al selke werdichede
noch al selke ere mede
noit dor man en wert ghedaen
alse wi in palmsondaghe verstaen
desen lof groet uter maten
wert hem qualike ghelaten
daer na in corter tiden
daden si hem die scande liden
doe wert hi ghelachtert mere
dan sine gheprijst hadden ere
hier na seit die pape die stille
ic proeue dat ic niet en wille
soe verre ontbinden alsic mochte
het ware quaet dat men ontcnochte
dat verholen bleue alte male
oec en voeghet niet wale
dat men broet den honden gheeft
daer dat ghemene volc bi leeft
echt buct die pape daer
ende cust den outaer
in i teken dat hi wille
daer vor nighen in die stille
dinghen die vor sceden sijn
dat hi buct daer proeuic in
hoe sente peter wilen ere
boech int graf tonsen here
bi desen buckene es ons bereit
dat hi nader menschelijcheit
drier hande ghebede las
eer hi die pine lidende was
vader sprac hi mi doet niet wel
die pine die ic liden sel
doch en staet si mi niet tonberne
want ic lijdse wel gherne
om dat hi vander hellen sure
wilden verlossen menschelike nature
oec so bidt hi ander weruen
voer sine ionghere bederuen
derde werf bat hi ghereit
vor des menschen salecheit
wat die pape doet mere
tes hi heeft onsen here
dat betekent ons die pine
daer hem in stont te sine
van des donderdaghes vroe
tote in vridaghe ter noenen toe
soe wie ghelouech wesen wille
die merke dan in die stille
bides papen ane ghedacht
so wert daer wonder groet ghewracht
beide wijn ende broet
es jhesus vleesch ende bloet
daer in die selue misse
sijn vleesch sijn bloet so ghewisse
alst inden cruce was
doen die werelt daer bi ghenas
die pape heft onsen here
daer bi sele wi alle leren
datten die joden hoghe op boerden
doen si sine lichame scorden
ende hem die pine deden doghen
vor alle des volc oghen
oec sele wi hier bi merken
als die priester inder kerken
gode op heft openbare
daer hi staet vor den outare
alsoe openbare ten ionxsten daghe
comt hi ter lester claghe
ende sal tonen sine wonden
wi bidden oec ter seluer stonden
dat hi ons allen verlene
so dat onse herte worde rene
ende van allen sonden vri
daer si mede becommert si
met rechten biechten met rechten gheloue
alse wi sceden van desen stoue
ende brenghen ons in dat rike
dat hi cochte bitterlike
soe staet die pape cruuswijs
daer in maect hi ons wijs
hoe dat xpc onse here
wert gherect harde sere
ane dat cruce met allen leden
beide bouen ende beneden
dat hem mochte uut ende uut
sine lede tellen dor sine huut
die pape laet hier na gaen
sine erme dat wi verstaen
hoe xpm ter hellen quam
die hi brac ende ute nam
diere in sonden hebben gherot
om dat si braken sijn ghebot
echt hout hi sijn hande hoge
ic wane ic daer in proeuen moge
dat jhesus van hemelrike
in eens leuwen ghelike
opverstont vander doet
daer na niet lanc den here groet
saghen sine te hemele varen
die iongheren die met hem waren
voeren met hem int heileghe lant
tote sijns vader rechterhant
enen gheweldich ende rike
met hem te bliuene ewelike
wat hi vort doet daer wi bi leren
die mertelie ons heren
hier na sprect hi dit wort nobis
daer ons in betekent is
hoe ane den cruce onse here
sine sonden vergaf den mordenere
hi sprac here peinst om mi
alse du coms daer dijn rike si
doen sprac jhesus die hem bereit
altoes tonser salecheit
du selt heden seit hi
int paradijs sijn met mi
ende soe wie dat dit wort
nobis vanden pape hort
sal hem slaen voer die herte
bi wilen dat hem smerte
om sijn sondelike leuen
ende bidden dat hem god moet vergheuen
doer sine grote ontfermecheit
die wi langhe hebben ghebeit
ende gheuen ons mildelike
na dit leuen hemelrike
echt singt die pape hierna
per omnia secula
ende vort oremus mede
daer in maent hi ons ter mede
dat wi selen bidden oft wien
maent hi ons in dien
dat hi daer na rechte vort
singhet des pater nosters wort
daer in wist hi ons wel
wat of wien men bidden sel
seuender hande ghebedekijn
wijst hi ons datter in sijn
die hopic dat wi alle wel verstaen
die enegher tijt ter kerken gaen
wat helpet dat ic langhe merre
in dese redene ende verwerre
wat doech daer langher beiden
dat hi hem seluen es besceiden
daer bi haet al onspoet
langhe redene en es niet goet
die dunct mi wesen anders niet
dan lachter pine ende verdriet
hier omme eist dat ic niet en diede
want ic hope dat alle die liede
weten hi hem seluen wale
wat ic mene in dietscer tale
dat pater noster sinct men lude
ic wane ons daer in bedude
dat men den name ons heren
met groten loue met groter eren
predect nu al onbedect
daer dat heileghe gheloue strect
dat pater noster dat ic wane
dat betekent ons die trane
die xpc leet dor onsen noet
doen hi leet die bitter doet
die choer antwort den pape doe
sed libera nos a malo
in i teken dat alle die ghene
die in die kerke sijn ghemene
hebben selen ontfermecheit
om die pine die xpc leit
daer toe maent ons sere wel
redene die men segghen sel
want men vint in die scrifture
groet ghebrect in die nature
dat was doe xpc was in pinen
dat die sonne liet hare scine
hem verdonkerde die dach
die erde men doen beuen sach
die herde stene al dore ende toren
ende die serke sach men scoren
die in den tempel te ligghene plaghen
die dode lichame daer si laghen
die verresen tien tiden
wat menschelike herte mochte liden
dat sach dese criature
doghen ons in haer nature
want si doghen alle das
dat hare sceppere in pinen was
hoe mochte wesen so verwaten
therte dat mochte laten
ende moeste hebben ontfermecheit
om die pine die xpc leit
en hadt doghen daer af gheen
so wart herder dan i steen
hier na die pape daer hi staet
die patene ane vaet
ende i ghebet leest hi stille
daer ic in merken wille
hoe longhijs dor die side
onse here stac tien tide
daer hi ane den cruce hinc
ende men sach datter ute ghinc
beide water ende bloet
daer na niet lanc doe hi was doet
wert hi gheheuen af
ende gheleit in i graf
die patene es ront
gheen ende men daer ane en vont
dat si es ront daer proeuic in
dat god es sonder beghin
ende sal wesen endeloes
hi was hi es hi blijft altoes
die pape cust die patene
daer wanic dat hi in mene
dat ghemene kerstenheit
bider pinen die xpc leit
es versoent volcomelike
jeghen den vader van hemelrike
als al dit es ghesien
dostie brect die pape in drien
dat bediet vierande sake
die ic u cont wille maken
dierste sake daert omme ghesciet
es betekent der drievuldicheit
die andere waer omme si si
dats alsoe dunke mi
om drieande wesen
die wi oec van xpm lesen
xpc wert gheboren sterflijc
die redene es onbekenlijc
na der menscheit die hi ontfinc
want hi wert in alder dinc
menschelike in dien stonden
maer hine dede noit sonde
een ander wesen hadde hi
ic waent ons dus bescreuen si
doen hi die sterke doet die sure
hadde ghedoghet na sine nature
die hem quam vander menscheit an
wert hi begrauen also i man
vanden graue daer hi in lach
ghinc hi ute in den derden dach
doch wetic dat niet en versciet
die godheit vander menscheit
dat derde wesen dat hem was an
dats alsic gheproeuen can
na sine opverrisenesse
wert hi mensche al ghewesse
starc ende onvergankelijc
euen gheweldich ende euen rijc
bi sinen vader daer bouen
daerne noch die enghele louen
die derde sake waerbi wi sien
dat men dostie brect in drien
es dat xps in sinen leden
was ghepijnt in drien steden
ende wonden moeste liden
in handen in voeten ende in siden
die vierde sake alsic wane
es gheestelijc te verstane
om driehande kerstenheit
daer ons die scrifture af seit
dierste die seghe ghewonnen heeft
dats die ghene die nu leeft
met onsen here in hemelrike
die ander strijt daghelike
dat sijn wi die tallen tiden
jeghen die coringhe striden
die derde kerstenheit die ic mene
die maect haer sonden rene
dat sijn menschen criaturen diere
die noch in den vagheuiere
bornen moeten toter ure
bitterlike ende sure
tes si worden ontbonden
van al haren sonden
omme dese iiij saken
sien wi daer iij sticken maken
die pape nemt der sticken twee
ende leitse op die patene min no mee
dat derde laet hi vallen neder
in den kelc ende decten weder
want daer men die menighe doet
es die lichame sonder bloet
dat bloet es buten den lichame
die god van marien name
die pape nut die ander twee
dat betekent ons die ghene
die dit met rechten ghelouen
si comen alle hier bouen
dat bediet ons aldus
i pape heet ghernacius
i ander bedieden vinden wi
dat wanic dat noch beter si
biden sticke dat men doet
in den kelc ic proeuen moet
hoe hem jhesus onse here
offerde te louen ende teren
sinen euweliken vader
ende sine enghelen alle gader
ende die vroude alsoe ghelike
sine heileghen in hemelrike
dander deel doet men ons verstaen
hoe xpc woude anegaen
dat hi hem offerde ghereit
vor des menschen salecheit
biden derden sticke ic lere
hoe hem offerde onse here
voer die ghene die sure
bornen in den vagheuiere
vanden sticken elc deel
es jhesus lichame al gheel
god ende mensche volcomelike
dit proeft men beghelike
ic neme i spieghel di es gheel
daer af makic drie deel
in elc sticke vanden drien
mach eghelijk mensche sien
sijn ansichte ghedaenhede
dat es noch in menegher stede
sprect oec i enech wort
daer het menich mensche hort
doch eist i wort dat si alle horen
spreken met haren oren
dus moghen wi bi ghelike sien
dat elc sticke vanden drien
es god ende mensche dat dit es waer
proef ons redene openbaer
die pape sinct echt hier na
per omnia secula
hi bidt dat in desen liue
die vrede gods met hem bliue
ende dien euweghen vrede
met ons allen bliue mede
desen vrede bidden wi toe
et cum spiritu tuo
agnus dei singt men vort
driewerf singt men dese wort
want xpc anden derden dach
stont op uten graue daer hi in lach
god ende mensche sonder waen
anders moghen wijt verstaen
want na der propheten wensce
wert hi gheboren sterflijc mensche
ende heeft ons sonder faelghieren
verloest oec na drie manieren
ierst werf hi ons verloeste
vanden sonden die ons porste
die ons waren comen an
dat bediet ons i wijs man
hi sprac wat moghen wi claghen
die onse sonden heeft ghedragen
anderwerf heeft hi
vander hellen pinen vri
ons verloest volcomelike
daer moeten wi bliuen ewelike
verborent ende in groter noet
ende hadde ghedaen die bitter doet
hi heeft ons verloest derde werue
tote sijn selues erue
toten eweliken goede
daer sele wi bliuen met bliden moede
ewelike met hem bliuen
tote ons daer af verdriuen
onse sonden ende wise niet laten
die wi nu so luttel haten
hier na die pape daer hi singt
sinen mont hi dringt
ane den lichame ons heren
hi beghint hem omme keren
den ghenen die den paes heeft
dat hine dan na hem gheeft
dat bediet gods vrede
es ghegheuen te bliuen mede
menscheliken criaturen
want wi vinden in der scrifturen
eer te hemele voer jhesus
sprac hi te sinen ionghere dus
ic gheue u den vrede mijn
die moet altoes met u sijn
den paes gheeft manlijc anderen
omdat si te samel wandelen
in ghenaden ende in vreden
nu merct ment in seden
leider in alte menegher stede
nochtan si doen also judaes tlede
menech hine liets niet
die met cussene gode verriet
menech cust anderen ane den mont
mocht hine ter seluer stont
bringhen inder doet smerte
dies begherde wel sijn herte
alle die ghene die dit doen
god gheue hem judaes loon
wileneer in ouden daghen
vinden wi dat die papen plaghen
tfolc te meneghen op elken dach
dat was gewoonte die men plach
dien sede men nu niet en pleghet
want hi wert daer omme ver leghet
want dat volc in desen sonden
daghelijcs wort vonden
metten sonden die si daden
ende si hem daer af gaden
door des seden gedinkenesse
pleecht men nu in die misse
den paes na den paes te geuen
om dat wi gheesteliken leuen
dus merkic bi minen wane
gheestelike te verstane
biden paes nemen wi
gode selue dunke mi
in onser siele dat si si
van allen hoeftsonden vri
singt men die misse vor die doden
daer nes die paes niet verboden
dat es om dese reden
die paes es teken des vreden
die wi den leuenden souden houden
ofte wi te rechte leuen wouden
ons vreden en doet ghene noet
den ghenen die daer sijn doet
sine behoefden des vreden niet
die men in die werelt pliet
maer des vreden behoeuen si wel
die ewelike gheduren sel
dien moet god alle sielen gheuen
ende ons als wi niet langher leuen
echt bidt die pape hier na
dat hi daer alsoe ontfa
dat heileghe sacrament ons heren
dat het gode si te eren
ende hi worde bi sire ghenaden
van sinen sonden al ontladen
ende gherade in desen liue
dat hi ghestade ane hem bliue
ende nemmermeer van hem en scede
ende te hemel ghelede
hier na die priester daer hi staet
dat heileghe sacrament ontfaet
alst betaemt met groter ere
in i teken dat onse here
toten ende te drinken plach
daert sine ionghers mede sach
die dan daer sijn in die kerke
buten sonderlike werke
met rechten gheloue met gansen rouwe
ende die met rechter trouwe
in gode sijn herte wijst
si worden gaende daer gepijst
in hare siele gheestelike
sijn si erm ofte rike
hoe ieghen gode sijn herte steet
nadien dat hi sijn herte ontfeet
nu singt men dat communio
dat in dietsche luut alsoe
dat wi deellachtich werden
der ghenaden die men op der erden
verdient in die heileghe kerken
heileghe liede met goeden ghewerken
ende die glorie die euwelike
die heileghen ghebruken in hemelrike
alse dit al gader es ghedaen
so gaet die pape weder staen
ter rechter hant van den outare
dat bediet die ioedsche scare
ten lesten hem selen bekeren
ende ghelouen ane onsen here
hier singt men die complenden
dat sijn collecten die toten enden
van der heilegher missen horen
daer toe moeten si alle horen
hoe menech der colecten was
die men ierst der missen las
dat leste ghebet vander complende
daer die pape maect i ende
dat bediet dat in den trone
jhesus cristus es gods sone
ende daer sinen vader toesprake
om te verdinken alle saken
nu singt men ite missa est
dat bediet in alder lest
gaet daer gi hebt gheacht
want die misse es nu volbracht
dat bediet ten ionxsten daghe
comt god ter lester claghe
daer moeten wi onsen loen ontfaen
van dien dat wi hebben ghedaen
benedicamus domino
singt men bi wilen alsoe
dat bediet dat wi gode benedien
ende hem laten danx lien
nu gheeft men die seininghe
dat bediet ten lesten dinghe
dat men ten ionxsten daghe sal
te josapat doemen int dal
ten goeden lieden sprect hi
ghebenendide comt te mi
ende besit mijns vader rike
dat u bereit es vriendelike
van der werelt beghinne
hi sprect met wreden sinne
ten bosen lieden ten seluen tiden
gaet ghi vermalendide
toten vresceliken viere
dat euwelike sal gheduren
lof si gode met sier cracht
want die misse es volbracht
ghi heren vrouwen ende cnapen
bidt vor den ermen pape
die desen boec in rimen vant
in i wel bekent lant
doer ere goeder vrouwen bede
dat si ende wi alle mede
leden moeten so dit leuen
dat hi ons moete gheuen
na dit leuen hemelrike
ende dat ghebruken ewelike
daertoe soe gheue ons volleest
die vader ende die sone ende die heileghe gheest
