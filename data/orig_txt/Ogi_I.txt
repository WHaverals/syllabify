tibaut heere van castelioen
ende gheeraert de mascoen
entie wilde onder hem drien
die dese adde gesien
soude hebben genouchte groot
si brochten meneghen ter doot
van den honden putertiere
moisant ende sijn sone de fiere
camen met sporen gheiaecht
daer wert menich geplaecht
dat weetic wel an beeden siden
paiene waren in dat striden
in tontsienste vele
maer dat in den nijt spele
cam brohier de soudant
mettem de coninc voisant
so de materie wille bedieden
wel met lm lieden
brohier versach babilone
bernen dat was hem onscone
metten sinen voer hem ieghen
van werewijc de coene deghen
voer brohier in den scoot
hi voerde j vane root
vp brohier hi stac
dat sijn spiet ontwee brac
ende scadde den soudaen niet
sinken lieti sinen spiet
ende stac den graue van werrewijc
dattire of maecte j lijc
want hine te male dor stac
so dattem therte brac
dus bleef daer de graue doot
die siele voer daer god geboet
daer bouen in sijn rike
noch maecte brohier iiij like
eer dat de spiet brac
den langen fauschaert hi doe trac
als een die al es uerwoet
moisant die cam in sijn gemoet
so dat van meec de soudaen wert
vter hant ontuel sijn tswert
al waest datti sijn teekin riep
niement hem thulpen liep
ende brohier de tiran
ghegreep van meec den sondaen
ende haeldem den helm vut
doe wert daer een groot geluut
van moisanten lieden
gherne sout sijt verbieden
te were doen sine bede
niement gaf andren vrede
te wederuane de quadien
maer galijs den edelen vrien
ende tswert in de hant
twelke hem ontuiel in tsant
vader wildi mi ghebreken
nv welan vant v wreken
ic sal hu gherne staen in staden
die te voren was verladen
becam dat was brohier
ende sijn volc van moede fier
vel van allen siden an
ter eerden toen menich man
die niet weder up stoet
elc dreef ander ouer voet
het ghinc daer te fellen spele
daer payen waren so uele
ende van so groter cracht
dat de bekeerde moesten acht
trecken wantsi waren uerlast
een fel ruddare j wreet gast
