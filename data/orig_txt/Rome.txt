hem allen biddic die hier sijn
mi te horen een luttelkijn
ende te maken een gestille
indien dat ment doen wille
men mach verstaen in desen boec
some aventure scone ende goet
te romen woende wilenere
een keyser van groter ere
die hiet dyoclesiyen
ende het geviel also mettien
dat de keyser de grote here
hadde een wijf met groter ere
lange ene goede vrouwe
si sterf dies hadde hi rouwe
ende hem bleef alre kinder maer een
die goede here dyocliseen
hadde ontboden haestelike
die seven vroede van sinen rike
ende deed se allen niet hem somen
gemeenlike voer hem comen
ten enen die hiet bauxillas
diere vorbaerste was
ende best geboren van geslechte
sprac de keyser sine gedechte
die vroet was ende van herten vri
ghi heren seit hi ic segge u twi
dat ic u hebbe ontboden
om te clagene mine noden
hier was mijn wijf de keyserinne
ane welke ic leide grote minne
alse elc goet man soude doen an wiven
nu eest gedaen met haren live
ende mi es bleven een oer van hare
dies wil ic doen nemen ware
ende wel gomen sprac de here
want allere kinder en hebbe ic mere
ende het es een knapelijn
ende sal na mi u here sijn
want hets oer van den rike
bedi heb ic u waerlike
ontboden onder u seven vroeden
te wetene wie mijn kint mach hoeden
wisen leren met trouwen
alse ic op hem mach betrouwen
dat kint es maer seven yaer out
mijn scat mijn silver ende mijn gout
wert hem gereet die tkint sal hoeden
doe sprac ene van den seven vroeden
dat was de here bauxillas
die vorbarste ende rijcste was
van ouden so was hi grau
thaer scemerde hem also i pau
lanc was hi ende wel gescepen
den keyser began hi toespreken
ende seide her keyser gevet mi u kint
dat ghi met alre herten mint
ic salt wel houden ende met eren
ende binnen seven jaren leren
die vroescap mijn of binnen min
dats een scone beghin
sprac de keyser dat ghi mi biet
het ware onrecht dancte ics u niet
dander sprac die hiet anxilles
here keyser sijt seker des
wildi mi geven uwen sone
te doctrineerne ic ben degone
die hem sal leren dat can mijn sin
binnen vj jaren ende min
dits een vele scoen beheet
sprac de keyser ende ic weet
u danc van dien here anxilles
maer niet so ne vernoy u des
ic wille vort horen uwe gesellen
dat si mi seggen selen ende tellen
ende na dat hare tale gaet
sal ic hebben minen raet
doe sprac de derde ende hiet tintillus
den keyser toe ende seide aldus
keyser here wildi mi geven
u kint te lerene so moet ic leven
inne sal hem in der jare vive
behoud mi god den sin in live
leren de vroescap die ic can
ende boven desen nochtan
de vroescap der gesellen mijn
daeraf mocht ic blide sijn
sprac de keyser here tentillus
ware mijn soen geleert aldus
alse ghi mi hebt geseit alhiere
ic wille verstaen ane dandre vire
wat si mi tandworden geven
ende daerna so wil ic leven
doe quam de vierde vort gegaen
dat was alse ic hebbe verstaen
die wel spotten conste ende sceren
ende was geheten onder de heren
maelquidart de lustege rode
keyser here seit hi bi gode
dit en segge ic in genen scerne
wildi mi geven te doctrineerne
ende te lerene uwes selves kint
dat ghi lief hebt ende sere mint
ic wille u dies wel houden scire
dat ic hem in der jare viere
sal leren de vroescap die ic can
also vele als er mi god an
vorder en vermete ic mi niet
van gere dinc die mi gesciet
doe seide de keyser here malequidart
mijn herte wil weten ende begart
te horen spreken uwe gesellen
ende na dat si mi tellen
ende seggen sal ic nemen raet
wat mi best te doene staet
mettien quam vort de vifte
die blide metten sconen ansichte
die grau hadde al thaer
van ouden hadde hi menich yaer
dat was van romen cathoen de wise
die vroet was van groten prise
hi seide keyser lieve here
onsti mi te doene de ere
dat ghi mi wout uwen sone geven
te leren ic soude u al mijn leven
met goeder herten weten danc
binnen drie jaren dats niet lanc
soude ic hem leren dat ic weet
van vroetscapen gerne ende gereet
maer van der vroetscap miere gesellen
en wil ic mi vermeten no tellen
dat ic se hem lere ende segge u twi
inne weet hoe groet hare vroetscap si
ende wat verstannessen es ant kint
bedi wil ic mi vorder twint
niet onderwinden dan van mi
die keyser sprac ic hore di
grote redene seggen cathoen
maer inne weet noch wat ic sal doen
eer hebben dine andre gesellen
geseit ende na dat si mi selen tellen
ende seggen de gesellen dine
sal ic keren de herte mine
doe quam de seste vort gegaen
dat was een scoen wel gedaen
ende wel gescepen over al
lanc was hi inmidden smal
wit hadde hi de huut ende claer
kersp ende ghelu hadde hi thaer
dogen alse een valke grau
sijn lijf scemerde alse een pau
wit was hi als een snee
genaemt was hi jesse
ende hi ne hadde grane no bart
den keyser sprac hi toe ter vart
ende seide hore na mi keyser here
wildi mi nu doen de ere
dat ghi mi gavet uwen sone
te lerene ic ware degone
die daertoe dade mine macht
te wisene hem met miere cracht
ende te leren binnen ij yaren
die vroetscap die ic can te waren
ic soude so wel sijns plegen
also lange alse ghi sout leven
so soudijs mi weten danc
die keyser andwerde over lanc
jesse laet uwe gesellen seggen
ende daerop willic minen raet leggen
mettien quam vort mamas
die de sevende was
hi sprac dus den keiser toe
ay here ende ic ware herde vroe
ende blide lieve here
wildi mi nu doen de ere
dat ghi mi gavet u kint te leerne
ic sout ontfaen herde gerne
ende wesen hem van herten hout
ende pinen mi menichfout
dat icken soude leren
dat ghi mi dancken sout der eren
die ic dore u soude hebben gedaen
die keyser andwerde saen
also een die blide was ende vroe
ic versta wel seit hi hoe
dat ghi mi sijt van herten hout
des hebt alle danc menichfout
dat ghi gerne daet minen wille
al daer ghi mocht lude ende stille
wilde ics u allen gehingen
maer daertoe wille ict nu niet bringen
dat ic u wille doen so lede
dat ic u geselscap scede
u allen sevenen alse ghi sijt
wil ic leveren op desen tijt
minen sone gemeenlike
ende bidde u herde vriendelike
dat ghijs alle gomet soe
dat ics mach wesen vroe
doe ontfingen de vij vroede
dat kint daer in hare hoede
ende gingen tenen rade
wat men best metten kinde dade
des avonts spade ende smergens vroe
in haren rade vonden si doe
lieten si tkint binnen der stat
het ware quaet twi ende omdat
tkint mocht sinen sin slaen
ane vrouwen ende ane joncvrouwen saen
die hem therte ter ydelheit spoen
of raet gaven om quaet te doene
des namen de heren haren raet
wat best daermede te doene staet
buten rome stont een vrijthof
de vroede bedachten hem daerof
dat si daer souden ene sale
doen maken daer mochten si wale
den kinde wisen ende leren
al dat si wilden de seven heren
die vrijthof stont bore wat
meer dan eene mile van der stat
in dien vrijthof in dat vergier
daer ic u af telle hier
so mocht men sien ende nemen goem
staende wel menegen boem
ende sien wassen menich cruut
ende horen meneger vogele geluut
lude singen ende claer
omdat was so scone daer
die seven vroede bespraken
daer te doene ene sale maken
alsi daden eer yet lanc
omdat daer was niemens ganc
ende alse de sale was gemaect
die scone was ende wel geraect
si daden an wegen ende an doren
bescriven achter ende voren
in allentalven in allen siden
der manen loep der sonnen scinen
die seven arten mocht men daer
wel sien bescreven openbaer
astronomie ende fizike
ingromancie ende arismatike
gramarie ende rethorike
ende oec stont daer bescreven musike
alle dese seven arten
stonden daer bescreven met begarten
ende gemaelt vele scone
daeraf leerde men skeysers sone
ene lesse in elken dage
die meestre haddens goede behage
ende wel dat hem bequam
dat dat kint so wel vernam
want alle dene meester liet
dander en liets niet
dit dreven si so lange stont
dat tkint was wijs ende verstont
van alrehande wijshede
alse enech siere meester dede
het disputeerde wel in latine
jegen elken meester sine
van vroescapen van menegen saken
die meestre onderlinge si spraken
dat si dat kint proeven souden
oft hem soude mogen houden
van vroscapen ende iet verstoede
eens nachts laget kint sonder hoede
ende sliep op sijn bedde vaste
doe quamen alse vremde gaste
die meestre sijn dats niet en wiste
ende hadden gepeinst ene liste
die si mickeden te doene
si namen xvj blader groene
ende leidenre weer onder elken stapel
des drachbeds onder elken apel
of siere gewassen stoeden
alse hem tkint began bevroeden
ende het ontwiec ende wart geware
ende om hem sach haer ende dare
alse een die sceen tebarenteert
die meestre vrageden wat hem dert
ende het andwerde ende sede
daer ic ligge op dese stede
duncket mi wesen aldus
dat de vorste van den huus
es gedaelt of derde verhoget
of dbedde mijn es opgetoget
daer ic op te liggen plie
over waer duncket dus mie
alse de meestre verstoeden
dat hem tkint dus began vroeden
doe wisten si waele hoet hem stoet
dat het wijs was ende vroet
ende het wel soude connen met eren
andworden allen heren
so wat dat men hem vragede
wel dats hem behagede
doe gevielt also daer
dat cortelike daernaer
ten keyser quamen de lantsheren
ende rieden dat hi met eren
huwen soude ende nemen een wijf
daer hi mede leiden mochte sijn lijf
ende die wel ware sijn gevoech
bedi hi ware rike genoech
al hadde hi kinder drie
rike genoech bleven sie
dus mach bliven ewelike
den rechten oere tkeyserike
ende rike genoech van allen goede
doe sprac die keyser vroede
hi soude doen dat hem rieden
siene man ende sine liede
indien dat sijt pinen mochten
dat si hem een wijf sochten
doe brachten een wijf die baroene
dat was ene vrouwe scone
die de here nam te wive
ende dreef met haren live
sijn delijt ende sijne gevoechte
dus hadden si beide hare genoechte
te gader ene lange stont
so dat ter vrouwen was gedaen cont
dat de keyser hare here
hadde enen sone die al dere
ende al tgoet van den keyserike
behoerde te hebben gemeenlike
na sijn lijf alse hi ware doet
dies hadde de vrouwe rouwe groet
bedi si hadde verstaen
dat met hare ware wel vergaen
ware hi doet skeysers sone
so stont met hare wel ende scone
wilde haer god der eren onnen
dat si een oer hadde gewonnen
bi haren here den keiser rike
so sout oer sijn van den rike
dat kint of sijt bi hem hedde
doe si te samen lagen opt bedde
die vrouwe sprac den keiser toe
wach here twi eest mi soe
lange verholen dat ghi hebbet
enen sone ende ghijs mi niet en segget
ende hets leden te waren
nalijc bi den drien yaren
dat ghi mi naemt te wive
ic segge u wel bi minen live
dat ic wille uwen sone sien
vrouwe sprac de here mettien
mergen vroe also wi op sijn
sal ic senden om den sone mijn
des mergens alse den dach
de keyser met ogen sach
so riep hi te hem ij boden
ende hiet se varen te vij vroeden
seggen den lieven sone sijn
dat hijt niet liete hi ne quame te him
ende sine meestre met hem brochte
die boden voeren wat si mochten
ende rusten niet si ne quamen
daer si den jonchere vernamen
met sinen meestren in de sale
die de boden ontfingen wale
die boden seiden wat si sochten
ende wat boetscapen si brochten
hoedat hem ontboet sijn vader
dat hi quame ende sine meestre algader
die vroede gingen te rade
na den etene savents spade
si gingen in de mane sien
of enege maniere soude gescien
nuwelinge die si niet en wisten
dat kint met hem dat vol van listen
ende van vroetscapen was
wat sie ic seit hi banxillas
ic sie ene wonderlike dinc
an de manen an den ommerinc
wat eest sprac dandre dat ghi siet
ondoet u ogen en siedijs niet
die sterre seit hi neven de mane
doet mi weten ende verstane
dat dit kint teerste dat sal comen
daert den vader sal hebben vernomen
ten iersten worde dat sal spreken
sal hem in tween therte breken
dats jammer vele groet
laet mi sien meester ic hebs noet
sie lieve kint siestuut so daer
ja ic meester ghi segt waer
maer mi seget dandre sterre
die van der mane staet niet verre
mach ic mi van spreken onthouden
vij dage ic sal dlijf behouden
maer sere salt mi sijn te sure
sal mi ghescien de aventure
dat ic behouden sal dat leven
god moete mi sine hulpe gheven
dat ics boven moete comen
meester hebdijt so vernomen
duncket u waer wesen alsoe
doe saecht sijn meester ende seide doe
wel lieve kint du segs waer
wi sijn wi sevene hebt genen vaer
elc sal di dragen enen dach
hem en ga sine vroescap af
die di te lerene hevet ontfaen
elc sal di enen dach vervaen
om di te helpene ende wesen di neven
so mach ic wale behouden dleven
sprac dat kint meester doet soe
ende alle geloveden sijt hem doe
elc over hem dat sijt hem souden
wel ende ghestede houden
des mergens doet dach wart
gereiden hem te vart
die boden ende de jongelinc
die te sinen vader ginc
van der teren diere was gedaen
waest wel ter meester wille gegaen
die den kinde volgeden naer
om wien si hadden groten vaer
tkint en ruste niet vore dat quam
daert den vader sijn vernam
diene blidelike ontfinc
dat was de keyser den jongelinc
hi hieten willecome sijn
sijt willecome sone mijn
dat sprac de vader toten kinde
dat hi met alre herten minde
boven alle creaturen
ende aldoe te selver uren
neech tkint den vader metten hovede
dat was de vader de sere droevede
dat sijn kint niet spreken mochte
dat dede hem vele onsochte
ende dwancken int herte sere
doe sprac de vrouwe toten here
die hadde vernomen niemare
dat sijn sone comen ware
ende hi verloren hadde sine sprake
wel luttel wassijs tongemake
nochtan ginc sine besien
te keyser ginc si mettien
ende seide en sijt niet tonghemake
laet mi bewerden ende den knape
ic salen vele wel doen spreken
bi miere lust bi minen treken
dat segic u sprac hi nie
wel gerne vrouwe seide hie
nemten hier ic leveren u
doet er mede uwen wille nu
die keyserinne nam te hant
den jonghelinc bi der hant
ende deden allene met haer gaen
in ene camere vele saen
daert eenlec was genoech
dat was wel der vrouwen gevoech
op een bedde gengen si sitten bede
ende de vrouwe sprac gerede
lieve kint seide die vrouwe
ic hebbe di bi miere trouwe
gemint herde lange eest leden
noit const ic comen ter stede
dat ic metti gemene
verholenlike mocht sijn allene
over waer make ict u cont
sonder nu op dese stont
minen magedoem heb ic di gehouden
van dinen vader hadde ic noit scouden
ic wille dat wi nu op dese tijt
te gader driven onse delijt
boven alle dinc minne ic di
ende hieromme so pijnde ic mi
dat ic gewan dinen vader
om van di te hebben algader
mine begerte ende mijn gevoech
den kinde si in dogen loech
ende hare arme sloech si bede
den kinde om den hals ende sede
wel suete amijs sprec jegen mie
datti geluc ende ere gescie
si waende tkint daer ter stont
hebben gecust an sinen mont
maer hi ontrac hare thovet
ende dies wachti dies gelovet
so hi best conste ende mochte
doe was der vrouwen te moede onsochte
dat si gevorderen niet can de dinc
daer si wel dompelike toe vinc
alse de vrouwe dit sach
dat hare gehelpen niet en mach
die dinc die si hadde bestaen
si scamets hare ende wart onttaen
dat sijs so verre hadde geliet
dat si den knape hadde gevriet
si wanets wel gewroeget wesen
ende lievet gepeinset binnen desen
sulke lust ende sulc baraet
mach si dat men dat kint verslaet
si ginc haer scrauwelen wel gedichte
met haren nagelen in haer ansichte
ende wranc haer hande ende sleet haer haer
ende began driven groet mesbaer
ende maecte haer selven al een bloet
ende riep wel lude daer si stoet
hulpe wacharme hare hare
hier es een duvel een mordenare
die mi wil mordren ende vercrachten
doe quam daer al met machten
die keyser gelopen ende sine liede
van der salen die masniede
si quamen daer gelopen toe
ende den keyser began soe
te clagene over sinen sone dare
ende si seide dat hi een duvel ware
die se te morden hadde geacht
ende oec wilde hebben vercracht
ende haers ondancs bi hare gelegen
dat kint en seider niet jegen
si mocht wale clagen dat si wilde
die keyser hiet dat men tkint hilde
ende ment uter stat lede
daer men hem de doet gerede
den baroenen van den lande
jammerets ende quamen te hande
ten keyser haren here gegaen
ende baden hem dat hijt liete staen
in versten toten andren dage
ende dade vonnesse na hare clage
ende daerna wreken soude
die keyser lovet houde
ende hieten in de gayole doen
die vrouwe seide mi die duvel spoen
dat ic nie ane u quam
ende so menich hoge man
mi wilde hebben gehadt te wive
die mi soude te minen live
hebben gedaen al mijn gevoech
ende ghi van dat mi een keytijf sloech
ende mi wilde hebben gemort
dore dinc die ghi hebt gehort
ne wildijs mi doen gene bate
hets wel recht dat ic u hate
ende hebbe ics morgen gene wrake
ic ben de nemmermere genake
uwen bedde no uwer side
ja ghi vrouwe merghen betide
sal ic vergaderen al mijn hof
ende sal u wrake doen daerof
der vrouwen tornede in den moet
dat de here verversten doet
hi ne hadde tkint te hant verdaen
al noch waent sijt wel gegaen
bidien dat sire toe sal seggen
hare herte sal sire soe toe leggen
mach si dat haer niet en sal ontvechten
hare tale begonst si dus rechten
dat hi dade dulheit groet
hi ne brachte tkint ter doet
bedi si seide dat hi soude
ontervet sijn bi skints scoude
ende soude hem wel seggen hoe
dat hem gevallen soude also
ende also sout hem sijn vergouden
alse de lopelinc gout den boem ouden
here seit si ghi wert ontervet
ghi ne siet den raet dat hi stervet
die knape die ghi heet u sone
ghi sult doen alse dede degone
die enen pijnboem hadde in sijn hof
ende bi enen lopelinge daerof
so wert int ende de pijnboem
verdorven dat mens nam goem
also alse ic wel tellen soude
waert dat ict vertellen woude
ende hets te seggene hoechede mie
maer gode bidde ic dat u gescie
of ghi dat kint nie ne verdoet
ende mi nie ne coelet minen moet
also alst dengene dede
hoe was dat vrouwe de keyser sede
ic moet weten sekerlike
ende ic salt u seggen waerlike
sprac die vrouwe hoe dat gevel
nu hort er na so doedi wel
hier int lant woende wilenere
een rijc porter een rijc here
die hadde enen sconen boengart
dien hi lief hadde ende wert
want daerin stont menich boem
die rike man nam van allen goem
maer ane enen diere stont int hof
leide de here meest sinen lof
dat was ane enen pijnboem
daeraf hiet hi nemen goem
sinen boengardre die thof helt
op enen tijt so gevelt
dat de here quam te sinen boem
dat hi vorsach ende nam goem
dat van den boem wies i lopelinc
die uter erden recht opwart ginc
bede so slecht ende so rechte
dat de here meer sine gedechte
an den sconen lopelinc lede
dan hi an den sconen boem dede
doe mochts die here niet ontbaren
hi ne most daer riden ende varen
tere stede daer hi sijn woude
sinen knape riep hi boude
te hem ende boven alle dinc
den pijnboem ende den lopelinc
beval hi hem tachterwarne
die knape seide hi sout doen gerne
die here die sinen wech nam
ende niet en ruste vore hi quam
ter stede daer hi woude sijn
ende merrede langer een luttelkijn
dan hi geacht hadde te doene
ende eens dages quam degone
den boem ende den lopelinc besien
ende vant den lopelinc mettien
gewassen crom die opwart ginc
bi enen telge datter boven hinc
binnen desen was de here comen
ende hevet also vernomen
doe vragede de here den knape te hant
of hem yet ware becant
waerbi het was ende wat hem dert
en siedi niet here wat hem wert
sprac de knape nu nemet goem
dat dat telch van den ouden boem
dat hanget daer boven es al te lanc
ende benemt hem sinen ganc
nem ene axe ende slach dat af
la sien of men hem yet helpen mach
die knape seide here jaet
sider meer dat men dat telch afslaet
te beteren ganc hevet de lopelinc
llere nu hort vort de dinc
dat seide de vrouwe toten here
die lopelinc vervroide so sere
doe hi mochte hebben sinen ganc
hi wart so groet ende so lanc
dat doude boem die tierst hadde gewelt
bederf ende moste sijn gevelt
ende geroedt dore slopelijns wille
dit horde de keyser ende sweech stille
ende verstoet wel wat si seide
here sprac de vrouwe dus gout met leide
die jonge sprute den ouden boem
op dese exemple nemet goem
alsus sal u voeren u sone
mach hi hi sal boven u comen
ende u verstoten van uwer ere
so ne salt niet comen sprac de here
ic salen morgen vroe uutwart
doen leiden ende verdoen ter vart
des mergens wart de here in wake
ende riep hem sinen knape
ende hiet hem nemen tkint te vart
ende vaste leiden uutwart
ende dat ment emmer verdade
nu goet metten kinde te quade
god en borget selve alse here
hen levet langer mere
hen si dat god wille behoeden
doe quam dierste van den vroeden
die des kints meester was
dat was de vroede banxillas
hi quam met sporen geslegen toe
toten keyser reet hi doe
ende ontboet hem goeden dach
die keyser lelec op hem sach
ende sprac weder in groete u niet
here dats mi leet wats u gesciet
wat hevet jegen u mesdaen
u sone dat ghine wilt verslaen
ja sprac de keyser ghi ne wetes oec niet
also evel werde u alse hem gesciet
ende allen uwen gesellen den vroeden
ghi hadt mijn kint in uwer hoeden
ghi ende uwe gesellen te lerene
ende in dogeden te bekerene
nu hebdi hem genomen dbeste
dats de sprake nochtan int leste
wildi mijn wijf hebben vercracht
ende bi haer gelegen met siere macht
dese overdaet sal hi becopen
gere genaden ne dorvedi hopen
noch enich van uwen gesellen
ghi ne sult alle de doet bequellen
alse dit banxillas horde
vroedelike gaf hi andworde
here ic en bewane mi niet des
dat dese dinc yet waer es
die men u doet te verstane
hets logene na minen wane
ende sonder waen ict oec wel weet
van allen dinge weet god dbesceet
al hevet dat kint de sprake verloren
ja en sprac niet alst was geboren
ende alst onsen here tijt dochte
gaf hi hem sprake alse hi wel mochte
so mach hi noch alst sijn wille es
maar groet jammer dunct mi des
al hevet dat kint de sprake verloren
salt bedi de doet becoren
dats grote jammerheide
van dien dat de vrouwe seide
dat hi se vercracht hebben woude
ic weet wel en hads noyt scoude
hoe mocht dat wesen sprac de here
ic sach mijn wijf mesmaket sere
thaer geroept ende bloedech wesen
te mere bewane ic mi van desen
ay here seide banxillas
dies wives lust hoe groet si was
dat wetti algader niet
an hare wet ict wel ende siet
dat sine noyt onsochte en droech
alset kenlec es genoech
sine droegen noyt in haren lichame
der maende negen het ware blame
die dinc en ware bat inscine
dodijt doere de stiefmoeder sine
uus selves eer uus selves kint
ere ghi dwaer bat ondervint
so moet god geven daer men toe sie
van u dat also ghescie
alst dede den ridder groet
die daeran coelde sinen moet
alse hi met onrechte groet
sinen hasewint sloech doet
in wat manieren quamt daertoe
ic moet weten sprac de keyser ende hoe
datten riddere so gesciede
here ondanc hebbe hi diet u bediede
noch late weten emmermeer
ghi ne laet versten heden meer
die doet van den jongelinc
ic salt doen sprac de coninc
gaet ende doeten weder halen
ende metter selver talen
begon doe tellen banxillas
die vroede die skinds meester was
hoedat geviel den ridder goet
die an den hasewint coelde sinen moet
here banxillas doe sede
het geviel in ene stede
op enen belokenen sinxendach
alst god wilde ende hi gelach
dat een ridder gaf tetene vele lieden
ende na etene si hem berieden
diere comen waren gemeenlike
dat si onder hem vriendelike
buten souden op de stonden
varen houden ene tafelronde
dit was ene waerlike dinc
de muer de om de sale ginc
hi was out ende van ouden tiden
ende daerin was ene clove wide
ende in de clove een serpent
dat lach ende lutoerde onder went
ende hoerde al dat geluut
also de ridderen voeren uut
ende selve de here van der stede
die hem ten wapenen gerede mede
alse een die justeren wilde
bede met spere ende met scilde
dat was sijn gepeins ende sijn gemeen
die here hadde kinder maer een
ende tselve lach in de wiege naect
ende de wiege was so gemaect
staende op stapele viere
al waer si omgevallen sciere
des kinds ansichte heds niet beseven
dat in de wiege lach beneven
die voestre hadde dat kint verleit
te slapene ende hadde hare gereit
ten venstren es si liggen gegaen
ende liet dat kint allene staen
in de sale bi enen hasewint
die wiege stont onder wint
sodat opt serpent in de broke
sloech van den kinde de roke
dat serpent stac thovet uut
ende hoerde de sale sonder geluut
van lieden ende en sach niemen daerin
het croep uut ende verboude him
ende soude ten kinde hebben gegaen
alst de hasewint hadde verstaen
doe wart ginder een wijch groet
int ende wart verbeten doet
dat serpent van den hasewinde
sonder deren van den kinde
verbeet de hasewint doet
maer de wiege wart al bebloet
also de hasewint daerover stoet
doe tusschen hem tween de wijch was groet
so wart omme gewelvet de wiege
en waent niet dat ic u liege
die wigestapele waren hoech
al waest dat de wiege omvloech
des kints ansichte quam niet ter erden
omdat de wiegestapele werden
ende tkint bleef slapende alse te voren
nu mogedi van den here horen
die wederkeerde van den spele
doe hi quam in die zele
so hordi roepen de voestre sijn
verbeten hevet dat kint mijn
dese hasewint hi verwoet
siet hoe hi es bebloet
metter haest trac de here tswert
ende sloech hem thovet af ter vart
omdat hi waende dat ware waer
ter wiegen liep hi daernaer
ende kerese omme ende vant dat kint
nieweren gequetst een twint
dat lach ende wimpelgreen
doe was de ridder der droefster een
die in de wereft mochte sijn
hi ginc bat vort een luttelkijn
ende vint dat serpent doet gebeten
dat wel waende tkint hebben geten
doe hi wiste de waerhede
te sinen wive ende ter voestren hi sede
ghi hebt doen slaen te doet
den hasewijnt hen was gene noet
dats mi leet maer hets te spade
in wille niet dat men mi lade
penitentie daeraf sonder ic selve
mi ne roect wiere om belge
ic sal allene gaen mijn lijf
tormenten alse een keytijf
in exil daer men niemen en weet
gedogen arbeit ende leet
die voervote sneet hi of
van sinen cousen ende rumede sijn hof
wollen ende bare voet
here keyser god geve dat so moet
u gescien alse hem dede
of ghi bi uwer inloephede
u kint aldus verslaet
dore siere stiefmoeder raet
des onne u god daer wi toe sien
dat met u so moete gescien
alset metten goeden riddere dede
hen sal niet sprac de keyser mede
hi ne stervet heden mere
dat hof sciet doen ginc de here
te siere vrouwen vele sciere
die hem togede leleke siere
ende alst de here aen haer vernam
vragede hi twi si ware so gram
si seide here niet en eest om mie
dat ic gram ben maer dat ic sie
u verlies grote dat es mi leet
waeran seit hi ic here wel weet
dat ghi ontervet noch sult wesen
ende allene bi desen
die men seit dat es u sone
so ic u meer daeraf vermone
so ghijs min dore mi doet
god geve datter u af comen moet
ende so gevalle ende gescie
alst dede den ever daer ict gesie
die al crauwende was verslegen
so salt ghi ne wacht u daerjegen
hoe gesciede den ever vrouwe
dat wil ic weten bi miere trouwe
here seit si ic salt u seggen
te siene of ghire sin an moget leggen
ane dit lant was wilen een foreest
dat men wiste alre bossche meest
men wiste geen mere in geen lant
wilder beesten men daer vele in vant
herde fel ende putertieren
dore de beesten ongehiere
die int foreest waren menichfoude
en dorste niemen genaken den woude
in midden dwout stont een dan
ende een vele scone plain
te middewarde ene eke stoet
die ekelen op hadde menegen hoet
ende int wout woende een everswijn
dat bi costumen de lijfnere sijn
plach te halen onder den boem
een herde dies nam genen goem
hadde tere tijt ene beeste verloren
in den bossche dies hadde hi toren
die herde ginc de beeste soeken
onder eyken ende onder boeken
also alsen aventure brochte
onder de grote eyke hi gerochte
daer hi vele ekelen onder vant
de herde gaderde al te hant
der ekelen vol den boesem sijn
mettien quam dat everswijn
doe hijt versach hi ne wiste wat doen
maer clam saen op den boem
daer waendi best sijn lijf onthouden
ende de ever began verbouden
die hongerech was ende wilde hem saden
ende die herde hadde geladen
van ekelen vol den boesom sine
hi liet se vallen den everswine
ende die ever began versaden
nochtan was hi niet verladen
hi ne hief thovet op ende sach den knecht
die vrese hadde ende vrecht
die dekelen gaderde vort ende weder
ende werp se den ever neder
doe peinsde hi ene liste groet
die hom helpen uter noet
al werpende de ekelen neder
die ever en sach niet weder
doe clam de herde van den boem
die wel sach ende nam goem
dat dever sat was ende ginc slapen
de herde began hem naken
ende gincken crauwen harentare
so dat hijs wert gheware
dat die ever vaste sleep
stillekijn hi sijn mes gegreep
ende stacken daermede in sijn herte
ende sneet hem ontwe die sterte
dus wart daer sijn lijf genomen
den ever crauwende dus salt u comen
die seven vroede selen u crauwen
met worden smeken ende gelauwen
ende nemen u tlijf ic bidde u care
op dese exemple nemet ware
ende hout u crachtech ende stijf
ende si u niet en nemen dlijf
al crauwende alse men den ever dede
neen si niet sprac de keyser mede
mergen wert verdaen te waren
mijn soen daer es geen langer sparen
ende die vij vroede selen bewerven
de doet ende des lives derven
die nacht leet de dach quam
ende alse de keyser vernam
den dach ende hijs wart geware
gaet seit hi doet mi comen hare
den sone mijn ic salen doden
doe moesten halen sine boeden
ende de here hieten uutwart leden
metter spoet hem de doet gereden
ende alse men uutwart leden soude
quam dander vroede gereden boude
dat was sijn meester anxillas
hi reet dare de keyser was
ende boet hem goeden dach
die keyser lelec op hem sach
ende sprac alse hine hadde vernomen
ghi ne sijt mi niet willecomen
waerom here sprac anxilles
ja ghi ne wet niet twi dat es
sprac de keyser here neen ic
ghi lieget hets leden goet stic
dat ic u gaf mijn kint te lerene
ende uwen gesellen om te bestierene
in dogeden ende in vroetscepen
nu hebdi jegen mi mesgrepen
want de sprake hebdi hem benomen
ende also herde mach mi mescomen
dat hi mijn wijf wilde vercrachten
ghi ne selets u nemmermeer so wachten
in sal u allen sevene
verdoen ende roven van den levene
ay here sprac anxilles
dore god gelovet niet des
so doedi wel her keyser rike
het es al logene waerlike
wat dat seget uwe vrouwe
van vercrachtene bi miere trouwe
si doet u logene verstaen
omdat si tkint wille hebben verdaen
si weet wel ware tkint doet
so ware hare bliscap groet
mocht si dan een oer bi u gewinnen
so bleve hoer tkeyserike met minne
bedie soude sijt gerne sien
mocht se dat se u brecht in dien
dat ghi verdaet u kint
al eest dat ghire gene sprake an vint
alse nu te desen stonden
het wert in andren poente vonden
dat spreken sal wel haestelike
nu onne u god van hemelrike
of ghi dus tkint verdoet
dat met u also gescien moet
alse ypocras van den neve sijn
hoe was dat ic wille weten den fijn
ende dat ment mi make cont
anxilles sprac daer ter stont
here inne segt u niet waerlike
ghi ne doet vergeten haestelike
u kint te dodene tote morgen
dat nu levet met groten sorgen
nu segt seit hi ic wilt also
doe was anxilles blide ende vro
ende men ginc tkint weder halen
ende alst leet dore der salen
het neech den meester ende den vader
ende den lieden allegader
diere waren in de sale
ende anxilles began de tale
anxilles seide here ypocras
die de beste arsatre was
die men in de werelt vant
ende node dede hibecant
no lerede siere vroescapen niet
sijn neve ne liet bedi niet
hi ne leerde ane hem dat hi mochte
nochtan alsi yet ane hem sochte
daer vroetscap ane lach ende was
so putertieren was ypocras
hi ne wilds den neve niet bevroeden
te gader gingen si ende stoeden
altoes die neve ende die oem
ende ypocras nam wel goem
dat sijn neve was wijs ende vroet
dies verwies hem herde sijn moet
bedi hi waende weten ende verstaen
dat hi boven hem soude gaen
des haddi sorge groet doe
op enen tijt gevielt alsoe
dat van hongerien de coninc
sende enen bode die te ypocrase ginc
dat hijt en liete in gere maniere
hi ne quame te hem sciere
sijn sone was siec ende ongesont
hi wilde weten hoet met hem stont
wat hem mesquame ende ware
dies hadde de coninc grote begare
want alre kinder en hadde hi mere
bedi ontsach hi hem sere
ten neve sijn sprac ypocras
ganc ende sich wat hem es
van dat hem es wes hem te rade
die knape antworde dat hijt dade
sinen wech dat hi nam
toten sieken dat hi quam
ende ginc sine orine besien
geware wart hi wel in dien
wat hem was ende mesquam
die moeder bi der hant hi nam
ende ten coninc te wien hi seide
dat hi wilde hare orine beide
besien so mocht hi weten te bet
wat siecheden dat hem let
hare beider orine hi besach
ende des knapen die daer siec lach
doe riep hi stille te rade
de vrouwe in ene kemenade
hi seide vrouwe mi lieget niet
wies es dit kint dat ghi hier siet
here mijn ende mijns heren
entrouwen vrouwe hets sceren
ic gelove wel dat u si
maer een ander man was daerbi
dan die coninc daer ment wan
ic segge u dat niet genesen en can
ghi ne liet wi die vader si
ende ic vare wech ghi ne liets mi
die coninc en want emmer niet
alse dit de vrouwe hort ende siet
dat sijs hem emmer lien moet
here seit si mijn scat mijn goet
es u gereet helet minen lachter
so mach ic leven vele te sachter
ic sal u tellen de waerheit daerof
p enen tijt quam hier int hof
van naveers de rike grave
daer had ic minen delijt ave
bi hem was gewonnen tkint
in hebbe gelogen niet een twint
ic bidde u helet desen dinc
jegen minen here den coninc
vrouwe seit hi so sal ic doen
maer ic moet hem maken pusoen
ende volgen der naturen sijn
met scerpen loke vleesch conijn
so gevet hem alse hi eten wille
ende laetten dus liggen stille
tote dat leden sijn negen dage
ende dit pusoen drinken alle dage
altoes alse hi drinken wille
ende doetten emmer liggen stille
ay meester seit si hoe mach dat wesen
dat hi hierbi sal genesen
ic segt u vrouwe hijs aventronc
ende sire nature es so blonc
dattet also daertoe bestaet
de vrouwe te haren scatte gaet
ende gaf hem in selvere ende in goude
also vele als hijs hebben woude
ende hi voer wech ende quam te hant
te sinen oem daer hine vant
die hem vragede hoe hi hadde gevaren
hi vertellet hem al te waren
hoe hi hem hadde geheten
coninenvleesch met loke eten
ja sprac ypocras daer hi stont
so was hi dan aventronc
ja hi dat was wel gedaen
doe hadde ypocras wel verstaen
van der vroetscap sijns neven
ende hadde sorge moeste hi leven
dat hine verhogen soude
om verraetnesse peinsde hi houde
te sinen nevewart te doene
op ene aventstonde scone
dede hi den neve met hem gaen
in een proyeel wel ghedaen
alsi waren in den boemgart bede
ipocras ende de neve seide
ay ic rieke so goet een cruut
hi stont op ende tract te hant uut
ende plucte dat cruut ende seide siet hier
ende gavet den oem diet an sine lier
ende ane sine nese leide
doe ginc de oem bat vort ende seide
een beter cruut gerieke ic echt
die neve wanet plucken hi nam den hecht
in de hant ende trac den knijf
hi stac den neve ende nam hem dlijf
alse dit gedaen was ginc hi soeken
ende vergaderen sine boeke
ende quam gelopen tenen vire
ende verbernse alle sciere
ende alse hi dit hadde gedaen
saen daerna wart hi gevaen
met ere siecheden groet
alse een die emmer sterven moet
hem quam ane dat menisoen
hi ne const gestelpen hi ne wiste wat doen
doe dede hi nemen een ydel vat
ende met borne vulde hi dat
ende ontboet sine gebure te hant
die hem woenden omtrant
ende in dat vat dede hi steken
wel xx gate daert bi mach leken
ende alsi liepen alrebest
hevet hi hem ansins bewest
een luttel polvers hi nam
ende toten vate hi quam
ende werpt int vat het stelpte te hant
den lieden togede hijt omtrant
ende seide ghi liede groet wonder siet
mi selven can ic gestelpen niet
allen den tappen van desen vate
doe ic wel haer lopen laten
ende dit vat stelpet hem
nu weet ic wel dat ic doet ben
ende wist wel ende seide waer
want hi sterf cortelike daernaer
her keyser sprac anxillas
nu es doet meester ypocras
ende de neve doet ende de boeke verbrant
ende of si bleven waren int lant
die goede boeke wat mocht hem daren
ende sijn neve levende ware
die keyser sprac het ware vrome
anxillas seide nu peinst hierome
dat u niet also gevalle
ghi sout nu meer sijn sonder galle
bedi ghi sijt cranc ende out
ende u en gebrect silver no gout
ende ghi ne hebt kinder maer een
ende doedi dat so ne haddi gheen
no ghi ne hebt suster no broeder
ende of ghijt doet dore sijn stiefmoder
u kint ende ghi hem nemt sijn leven
so moet onse here geven
dat ghi also vart daermede
alse ypocras metten neve dede
die wel gekeert ware ter baten
hadde hi den neve levende gelaten
ende sine boeke oec gehouden
hi hedde wel dlijf behouden
ende moest besterven alse hi dede
ic weets u danc de keyser sede
dat ghi mi hebt bevroedet des
ende wel sijt seker her anxilles
hi ne bestervet heden mere
doe keerde ter vrouwen de here
die hem toende droeve gelaet
ende haer al wenende verslaet
van rouwen ende van sere
wat hebdi de vrouwe sprac here
ic hebs den rouwe seit si so groet
dat emmer comen moet ter noet
dat ghi ende ic moeten sceden
twi es dat vrouwe men mach u leden
here ende vertroesten alse i kint
ghi sijt kerende alse de wint
dat es de rouwe die mi verslaet
dat ghi tevallet ende tegaet
ende noch meer tevallen selt
beide van eren ende van gewelt
van enen die u nemmer goet
dies ben ic seker en doet
noch wil ic u here wederspreken
ic sie wel ghi sult u gebreken
ende willen onterven van den rike
ende oplopen elker daghelike
doer enen dien si u doen verstaen
die u sone es si willen dien
opheffen ende u verstoten
bede van eren ende van ghenoten
ende ghi willes hem mede volgen
ende dies ben ic meer verbolgen
ende ic bidde gode daer ict gesie
dat u daeraf so gescie
alst dede den goeden man
die hem also tleven nam
dat hiet werpen op de messine
sijn hovet dat wil ic weten vrouwe mine
wie was de goede man
mijn seggen holper niewet an
maer vrouwe ic moet emmer weten
gerne here laet u niet vergeten
maer merct daerop ghi moget daeran snime
bi aventure exemple nemen
die u wel mach vromelec sijn
dat mi dunct wort u anscijn
wileneer in dit keyserrike
woende een vorbaer man rike
die hiet de keyser octavien
die was altoes in dien
dat hi scat gaderde menichfout
ende tgoet was hem mede so hout
dat hi den scat wan so groet
dat hijs enen torre vol loet
alse hijs den torre hadde geladen
ghinc hem de here beraden
wien hi sinen scat best gave in hoeden
in sijn lant woenden ij vroeden
dene was so wreet so rike
int lant was niet sine gelike
dander was so hovesch so milde
dat hi geen goet sparen en wilde
hi ne was niet rike van haven
maer sere tachter ende bescaven
hi hadde iij sonen ende ij dochtere
die hem wel hilden sonder lachtere
van cledren van scoen wel te gereke
hilt se de vader ende suverleke
ende al sijn ander goet verdede
die vroede milde in hoveschede
de keyser die den scat hadde groet
dese twe vroeden hi ontboet
ende gaf hem sinen scat in hoeden
den vrecken riken den milden vroeden
den milden vroeden waest leet
omdat hi hem becommert weet
ende wel te doene hadde van goede
den scarsen riken was bat te moede
dant was den milden vroeden
alsi den scat hadden in hoeden
op enen tijt de vroede milde
bepeinsde hem dat hi doen vilde
ene verholenlike dinc
tote enen sone dat hi ginc
ende seide sone ic hebbe gedacht
dat ic ende ghi selen te nacht
gaen jegen den torre van stene
nemt ene picke ende ic neme ene
ende laet ons picken een gat
daerneven dat es de scat
ende laet ons nemen van den goede
so vele dats ons wel si te moede
daer wi ons bi mogen onthouden
ay vader nu lates gode gewouden
dor god dit en segt niet mere
ic hebbe vele liever here
te dogene armoede
ende tontberene van den goede
dan wi ende onse geslachte
daeraf mochten hebben lachter
swijch sone god en wils niet
dat men op ons bewaent yet
so laet ons gaen sprac de sone
mettesen ginck er toe degone
die vader die best wiste de wike
ende die soen elc met ere pike
ende maecten in den torre i gat
rechte neven daer was de scat
daer namen sijs also vele alsi mochten
met pinen gedragen ende thuus brochten
alse hi thuus hadde dat goet
so wat dat sijns te pande stoet
dat ginc de milde quiten te hant
smergens ane den torre so vant
dat gat die wrede vroede
die den scat hadde in sine hoede
wel wart hi geware das
dat tsheren scat gemindert was
hi ginc thuus ende deeds geen gewach
ende dede den raet dat hi besach
dat hi gewan eens verwers cupe
ende deed se dragen ter selver stupe
daer de dieve in waren comen
lijm pec loet hevet hi genomen
ende deet smelten over een
in derde dede hi delven mettien
enen groten diepen pit
daer hi de cupe in hevet geset
ende dede maken van ere horde
een decsel ginc van borde te borde
die dede hi met erden decken
so dats niemen mochte vertrecken
dat decsel no van der cupen sceden
alse hijt dus hadde doen gereden
hi liet also staen de cupe
ende elcs dages ginc hi ter stupe
die vroede vrecke de cupe besien
die wel wiste dat noch soude gescien
die tierst den scat hadde genomen
dat hi noch soude wedercomen
doe geviel also daer
dat wel haestelike daernaer
die milde sijn goet al hadde verdaen
ten sone seide hi laet ons gaen
ende halen noch meer van den goede
des was den sone wee te moede
maer dat hem de vader hiet
dat en dorste hi laten niet
doe geraecten si ter selver stupe
daer de hulle lach op der cupen
die vader die hem vorderst trac
al toten halse hi daerin stac
eer hijs yet wart geware
hi began wankelen hare en tare
maer met hem waest so gesciet
hem en halp sijn wankelen niet
want dat pec ende dat loet
dwancken so dat hi dore noet
moeste roepen ay soen ic sterve
staet bat achter ic bederve
ic sal u helpen vader mijn
neen soen hem mach so niet sijn
doere god stant wel van der stupen
ende wachti van der cupen
valstu daerin du beste verloren
also wel alse ic vant mi horen
dat ic die wise soutu bestaen
du soute mi thovet ave slaen
dat es verre de beste raet
sone na dat gescepen staet
werde ic bekennet du beste verloren
ende al onse geslecht te voren
dat wert onteret ende ontervet
oec eest beter dat een bestervet
dan alle degene die ons bestaen
die soen sach wel hi moste afslaen
den vader thovet hi nam tswert
ende sloecht hem af te vert
ende hi droecht an ene side
doe keerdi weder vele onblide
ende ginc toten susteren sine
ende seide haer al dat was anscine
des dreven si groten rouwe doe
ende des anders morgens vroe
was de vrecke vroede opgestaen
ende es toten torre gegaen
ende alse hi quam gegaan ter stupe
daer degene stont in de cupe
sonder hovet hi ne wiste wiet was
maer groet wonder hadde hi das
dat hi vant sonder hovet den man
ende hine bekinnen niet en kan
hi deden ute trecken met repen
ende met perden dede hine slepen
in al die straten van der port
groet ende clene here mi hort
ende telker straten dede hi gouden
degene diene slepen souden
ende of si yeweren horden roepen
daer hiet hi se ingaen ende besoeken
wie datter riepe ende vaen te hant
alle die men daer vant
doe vingen si an ende gingen slepen
met handen met perden met repen
in allen straten van der port
ende alsi quamen daer vort
daer de here te wonen plach
ende een sijn dochter den vader sach
so ne mocht si hare onthouden niet
ende alse hare broeder dit versiet
ende de suster roepen horde
gereedlike metten selven worde
nam hi een mes ende stact in sijn die
ende seide swiget suster wat hebdie
in hebbe geen arch ende si swegen
diegene quamen ingeslegen
ende vrageden wat daer ware ghesciet
diere gewont was seide here siet
ic waende sniden ende hebbe mie
wel sere gewont in mijn die
ende doe mijn suster sach mijn bloet
waende si wale dat ic ware doet
die wijf sijn jammerhertech sere
du segs waer vrient sprac de here
die baliu hiet varen vort
si slepeden dengenen uter port
ende maecten enen put ende groven daer
dit seide de vrouwe here hort er naer
die sone verquam ende wart rike
ende wilde niet gedincken waerlike
van den vader ende en achtes niet
wacht here dat u niet en gesciet
van uwen sone dat hi niet ere
u en onterve van der ere
want mach hi gecrigen u rike
ende here sijn waerlike
hem sal luttel om u sijn
ghi segt ware vrouwe mijn
maer of god wilt men salt niet sien
dattet also sal gescien
met mi want morgen betide
gevet mi god dat ic ontbeide
so micke icken te verdoene
god die here es van den trone
sprac de vrouwe gever u toe cracht
ende alse leden was de nacht
ende dander dach toe quam gegaen
es de keyser opgestaen
ende riep te hem sine knapen
ende hiet hem skints een ende maken
die knapen dorsten laten niet
te doene dat hare here hiet
si scoten ant kint ter vart
tintillus die skints meester wart
quam te gemoete den jongelinc
die te siere doetwart ginc
toten keyser ginc tintillus
ende groeten ende seide jhesus
der maget sone marien
moet u here benedien
ende geven u keyser goeden dach
de keyser lelec op hem sach
ende den vroeden en gruete hi niet
omdatten kinde dat es gesciet
maer hi seide tintillus here
ic en an u doget noch ere
here seit hi waerbi es dat
hebbe ics verdient ja ghi gods dat
so moetti hebben ic segge u twi
ghi hebbes verdient wel jegen mi
mijn kint hebdi so geleert
dat bi u sal sijn onteert
waerbi here hets so comen
dat ghi hem de sprake hebt benomen
ende arger noch dat mi mach rouwen
hi gilde vercrachten miere vrouwen
ende bi hare hebben gelegen
ghi ne wacht u nemmermeer daerjegen
noch uwe gesellen ghi ne selet besterven
here laet mi doch dese werven
jegen u spreken ende hort er toe
god onse here noch so vele doe
die vele meer doen mach
dat hets bate gewinne noch
maer dat ic u seggen hore
van vercrachten ic segge wel vore
dats onghelovelike dinc
dies bidde ic den hoechsten coninc
of ghire an coelet uwen moet
dat ghi tkint tonrecht verdoet
sonder vonnesse van den hove
dat u moete gescien daerove
alse den ridder dede van sinen wive
hoe was dat bi minen live
sprac de keyser dat moet ic weten
here keyser al hebdi u vermeten
om tlijf te nemen inne segs u niet
ghi ne doet versten of ghijt gebiet
u kint te doden heden mere
ende ic lovet sprac de here
gaet doeten wederkeren in
heden meer verste ict hin
omdat ic wil weten daventure
van dien wive ende van dien vantsuere
tentillus seide hort keyser here
hier int lant woende wilenere
i vantsuer die en hadde kint no wijf
die sijn goet hilde achter sijn lijf
waret so dat hi bleve doet
dies hadden sijn manne rouwe groet
ende het vernoyde hem wel sere
in talen setten si haren here
ende baden hem alle boude
dat hi wel dede ende huwen soude
ende name een scone wijf
met welker hi suverlec sijn lijf
wel mochte leden al sijn leven
hi seide wien wildi mi gheven
daer u dunct dat ic wel ane doe
ic bens willich ende vroe
si haddens hem te voren versien
ende ene scone vrouwe mettien
hebben si se hem bracht te hant
si was scone ende achemant
ende hi nam se ende hilt se alse sijn wijf
met eren al sijn lijf
van allere dinc hadde si genoech
sonder van ere dinc tghevoech
daeraf wetti wel wat ic mene
daeraf hadde si de bliscap clene
dat was van den sueten spele
dies jonge liede plegen vele
die wile si in jogeden sijn
die vrouwe was jonc ende fijn
die here was gedaget ende out
dus was deene heet ende dander cout
i costume men doe plach
in meneger stat alse men doet noch
dats alse men te bedde gaet
dat men ene clocke slaet
ende ludet se ende dan gescist
der liede wandelen ende dan mist
in elker avontstonden niet
daerna wacht men ende spiet
dat niemen en ga in dien stonden
ende wie achter de clocke wert vonden
sonder gelede ende lanterne
hi es smorgens gedreven te scerne
ende lachters es hem vele gedaen
die vrouwe es te bedde gegaen
bi haren man si maecte haer siec
ende haer man lach ende wiec
si waende dat hi hadde geslapen
van haren bedde quam si geraken
ende ginc ter dore thoren amijs
die here wart geware dies
ende ginc achter hare wel lise
daer sach hi se met haren amise
driven solaes ende deduut
hi loec de dore ende sloet se uut
ende ginc ter solrevenster staen
ende seide vrouwe nu eest so vergaen
mergen werdet al den lieden becant
dat ic u bi uwen amijs vant
genade here seit se ghi ne deet niet
ic dede hets wel kenlike gesciet
ay here genade laet mi ingaen
die clocke sal luden saen
dats mi lief sprac de here
so werde ic onteert van miere ere
sprac de vrouwe ghi ne laet mi in
dat wert u een clene gewin
ic sal mi selven vele saen
doden ende van den live verslaen
vore de dore een putte stont
dat was kenlec ende cont
van ouden tiden hadde hire gestaen
nu hort wat de vrouwe hevet gedaen
vore dien putte lach een stien
het was so donker niemen mocht sien
den steen hiet op de vrouwe doe
ende sprac haren man noch toe
ende seide ghi ne laet mi in entrouwen
ic sal doen het sal u rouwen
also langhe alse ghire om sult dinken
wat suldi doen ic sal mi verdrinken
in desen putte die hier staet
ic wilt wel vrouwe nu gaet
nu blivet te gode sprac de vrouwe
ic wane ghijs noch sult hebben rouwe
bedi gode herte mach niet liegen
die goede man wachte hem niet daerjegen
ende de vrouwe nam te hant
den steen die sie voer haer vant
ende ginc ten putte ende warpen daerin
die here horet ende ontsach him
si ne ware in den putte gevallen
ter dorewart ginc hi wallen
ende die vrouw sloep in ene side
ende liet den here neven haer liden
die de dore liet open staen
die vrouwe es gereet ingegaen
ende loec de dore ende ginc se sluten
ende den goeden man daerbuten
die riep ten putte nederwart
so hi luudste mochte ter vart
soete lief sidi in den pit
wach arme twi dadi dit
ghi seit waer bi miere trouwen
ghi wist wel mi souts berouwen
so doet nu ic wils wel hen
ic waende u daerbi castien
nu sidi doet bi miere scoude
ende die vrouwe andworde boude
daer ben ic niet maer hier ben ic
nu suldi daerbuten staen een stic
ende gedogen u ongevoech
en was ic u niet scone genoech
ghine moest uwe puterie gaen
dese tijt nachts elre beslaen
ghi wout wel gerne dat ic daer ware
nu eest kenlec ende openbare
van uwer puterien genoech
ay vrouwe laet mi in doch
die avontclocke sal luden saen
werde ic hier vonden ic werde ondaen
ic werde gevaen ende onteert
dats dat mijn herte gert
dattet si allen den lieden becant
die clocke lude te hant
die wachters gingen achter straten
si vonden den here si ne dorstent laten
ende eer de clocke liet haer slaen
so quamen si ter vrouwen gegaen
ende seiden vrouwe wi ne horden nie seggen
van uwen man quade vleggen
ontfatene ende laetten in met vreden
of wi selenen voer ons leden
en wistijs noyt eer sprac de vrouwe
neen wi niet bi onser trouwe
spraken de wachters so wettijt dan
seit de vrouwe wat soude een man
die van dagen es so out
elre soeken sijn gewout
ende was ic hem niet scone genoech
mede te drivene sijn gevoech
hi ne moste elre puterien plien
die wachters leiden wech mettien
ende smorgens over al de stede
vele lachters men hem dede
eer die goede man quam thuus
keyser here sprac tintillus
dus voerde haren man de vrouwe
so sal doen bi miere trouwe
u u vrouwe of arger vele
dat seg ic in ernste niet in spele
ghi ne sult niet mogen ontgaen
doet si u dit kint verslaen
u salre vele arger af gescien
hen sal niet sprac de here mettien
heden meer salt in verste staen
dat niet sal sijn gedaen
dus leet de dach de here quam
te siere vrouwen hi vant se gram
ende si togede hem lelec schyere
doe mocht niet langer swigen de here
hi ne vragede vrouwe wat hebdi
ic ben gram here op wien seit hi
op el niemen sprac de vrouwe
dan op mi selven bi miere trouwe
omdat mi es so gegaen
dat ic onteert werde ende ondaen
in welken vrouwe ic salt u seggen
mijn herte mach mi onsachte leggen
want ic wel weet dat ic noch here
met lachtere ende met groter onnere
sal sijn gejaget ut desen lande
des wert te mere mine scande
mergen wil ic wech tilike
ghi ne sult niet vrouwe waerlike
ghi sult bliven sprac de here
met mi ende hebben goet ende ere
here seit si dat mach niet sijn
dat miere soude gescien
blevic met u hier yet lange
beter es mi dat ic gange
mire varde ic segge u twi
scone ende jonc weet ic mi
ic sal wel vinden met wien ic blive
die mi meer sal doen te minen live
want ic ben van hogen geslachte
ic sal wel gaen daer men op mi achte
met u mach ic hebben gene ere
twi vrouwe ic segt u here
ic sie al laet ic mi verdoven
dat ghi mi niet en wilt geloven
van gere dinc bi miere trouwe
daerom so hebbe ic rouwe
daerom moet ic doven
sint ghi mi niet wilt geloven
so moete onse here geven
dat met u moet sijn beweven
ende u oec so moete ghescien
also alst gesciede dien
die om ene clene dinc
sijn wijf leverde den coninc
daermede sinen wille te doene
segt mi vrouwe wie was degone
dat was een wel onsalech man
sint ghi mi bracht hebt daeran
vrouwe so ne maget niet sijn vergeten
van hem moet ict emmer weten
die vrouwe sprac mi ne helpt geen seggen
ghi ne wilt genen sin an leggen
vrouwe ic sal so ict best can
so sal ict u here seggen dan
in poelgen woende een coninc
dat was waerlike dinc
dat hi sodomite was
dat was waer sijt seker das
dat de coninc hadde wijf onwerde
ende geen wijf hi begerde
sodat hi bi waerheden
viel in groter siecheden
doe dede hi den raet besien
dat hi wan phisisien
die hem sine orine besach
wat hem best gehelpen mach
ende alse de phisisien
sine orine hadde besien
die coninc vragede hem saen
of hine soude dorren bestaen
ende oft hi dorste genendech wesen
hem te helpen ende te genesen
hi soude hem in silver ende in goude
lonen herde menichfoude
ende so groffelec sine pine
dat hem wel soude mogen scinen
danc hebt sprac de phisisien
here ende ic ben wel in dien
dat ic u sal genesen met willen
ende de coninc was sere teswollen
ende hadde den lichame groet
ende dede hem eten ghersten broet
ende borne drinken ende hi ontswal
ende alse hem wart de lichame smal
began hem seggen de fisisien
dat hi emmer moeste besien
dat hi bi wiven soude liggen soudi genesen
van siere siecheit claerlijc wesen
sinen drossate riep hi te hant
die was berechter over al tlant
ende hiet hem een wijf gaen soeken
die scone was hi ne hiet niet roeken
om cost hi wilde haer wel te boude
lonen in selvere ende in goude
dat sijs te beter soude wesen
de drossate seide met desen
dat wel soude sijn gedaen
te sinen wive quam hi gegaen
die drossate ende tellede hare
algader die gevare
ende bat haer dat si soude
xx merc winnen al in goude
waermede seit si soude ic se winnen
ic segt u vrouwe ghi sout met minnen
te nacht liggen bi den coninc
ende sinen wille doen om dese dinc
genade here seit si dore god
dat ware mi een swaer gebod
dat sal emmer niet gescien
swijt seit hi hen sal niemen sien
die niet wilt winnen moet verliesen
van tween quaden sal men dbeste kiesen
ja en siedi dat ic den here
diene om goet ende om ere
here sint ghi mi spaent daertoe
ende ghi wilt dat ict emmer doe
men mach wel seggen vore ende achter
also wel es u alse mijn de lachter
des avonts alst bedeemt was
de drossate wart geware das
dat sijn here was te bedde gegaen
sinen here seide hijt saen
ende bracht se geleedt doe
den here te sinen bedde toe
ende si ginc bi den coninc leggen
de vrouwe dorst niet wederseggen
si ne moest doen sinen wille
si gedoget ende sweech stille
des morgens metter dageraet
der vrouwen man gereet opstaet
ende quam toten coninc geghaen
ende seide here wildi opstaen
ende laten de vrouwe care
eer dats iemen werde geware
neen ic sprac de coninc vrient
die vrouwe hevet mi wel gedient
ganc wech ontbere diere tale
die vrouwe becomt mi wale
noch en wille icker niet ontbaren
dien knape vernoiet sere te waren
ende hem en ginc geen spel in hant
de venstre ondede hi te hant
ende liet tlicht incomen te samen
die vrouwe began haer scamen
ende seide here laet ons opstaen
hets tijt ende wel gedaen
die knape mocht niet langer scouwen
den here te sien bi siere vrouwen
ten here sijn seide hi saen
here doet wel laet mijn wijf gaen
hets mijn wijf dat bi u leget
mettien dat die knape dit seget
doe sach de coninc op hem ende op hare
quaet scalc seit hi sech mi ware
waerom brachtstu se mi ter hant
om tgoet te winnen mi eest becant
ic sal di bi der kelen hangen
diegene moest uten lande gangen
ende de here dede huwen de vrouwe
an enen man die haer hilt trouwe
ende met eren hilt voertane
die vrouwe sprac here nu hebdi verstaen
van den drossate ende gehort
die dlant moeste rumen ende de port
die bi ghierecheden was bedrogen
bi desen exemple wil ic u togen
dat ghi soe gierech sijt den vroeden
te volgene van haren moeden
dat ghire bi sult ontervet sijn
in segt niet dore den wille mijn
ic salt emmer mogen verdragen
want mine vrient ende mine mage
selen mi wel huwen ende trouwen
also de coninc dode der vrouwen
ic segt op u ende om desen
dat ghi noch sult ontervet wesen
dat wetic wel ende bens vroet
dat sulc noch sal hebben u goet
die u een twint en bestaet
dit wert al bi der vroede raet
die keyser seide vrouwe hi no sal
mijn goet hebben ic micke wel
dat hi morgen wert verdaen
mijn sone ic hebbe verstaen
op dat ghi mi hebt geseit
dat ict vervorste dats mi leit
dus lieten si de tale staen
teerst dat de sonne was opgegaen
ende tlicht van den dage sceen
doe wies daer rouwe groet geween
want de keyser hiet uutwart leden
dat kint ende hem de doet gereden
ende also alse ment leide uutwart
quam hem te gemoete malequidart
die vroede die sijn meester was
ende also hi wart geware das
hi reet ten keyser daer hi stoet
ende sprac hem toe met groter spoet
so hi ierst mochte ende hine versach
ende seide here hebt goeden dach
ende die keyser saen andworde
noch goeden dach noch scone worde
en an ic u her malequidart
noch geen goet meen ic tuwart
twi es dat here wats u gesciet
ja her rode ghi ne wetes oec niet
ghi wet wel ic gaf u te leerne
mijn kint ende te bestierene
in dogeden ende in trouwen
ghi hebt gedaen dat mach mi rouwen
ghi hebt hem de sprake benomen
ende noch meer dat mach mi mescomen
mijn wijf wilde hi vercrechten
bedi wil ic daerover rechten
alse ic over u allen sal
ghi ne hebbets meer dan goet geval
her maelquidaert ghi ende u gesellen
solet met hem de doet bequellen
here seit hi ghi hebts macht
ons te dodene sijt recht of cracht
ende of ghi tonrechte verdoet
u kint god geve dat u moet
also gevallen binnen uwen live
alst dede van sinen wive
hier vormaels den ouden vroeden
nu ne wert mi niet wel te moede
sprac de keyser dat weet ic wel
ic en weet hoet hem gevel
ic wilt oec weten her malequidart
ende of ghijt here te wetene gheert
so verstet heden mere
u kint te dolen ic segt u here
ende els om gene dinc die gesciet
en doe ict u te wetene niet
ende ic wilt wel sprac de here
ic geve hen vrede heden mere
dat men hem geen arch en doet
nu segt dan ende makes mi vroet
hoe dat geviel bi dinen live
den ouden vroden met sinen wive
maelquidart seide hort here
so mogedi weten wat wilenere
geviel enen ouden vroeden man
die rijc was ende groet goet gewan
ende sijn lijf leidde met eren
sine manne wildens niet ontberen
si ne quamen toten vroeden
ende baden dat hi hem liete gemoeden
te huwen ende name een wijf
met welker hi leiden mochte sijn lijf
met paise ende met groter minnen
ende ane wien hi mochte gewinnen
een oer dien tgoet na hem bleve
mi dunct dat ic wale sachte leve
alsus sprac de vroede man
ende ic wille wel doen nochtan
dat ghi wilt ende mi raet
ghi sout mi node raden quaet
dies betrouwe ic mi wel op u
soect mi een wijf dies bidde ic u
si spraken si souden hem daerom sien
ende si brachten hem mettien
ene jonge vrouwe te hant
die scone was ende achemant
dies was de oude vroede blide
ende hets sede der ouder liede
dat si jonge wijf nemen gerne
ende menichwerf sijn si te scerne
gedreven daerbi ende rouwet hem achter
maer hets te spade alse ene hevet lachter
dat hijs hem dan wachten soude
die vrouwe was metten vroeden oude
een stucke dat si niet en dede
noch en peinsde te doene lichthede
te gader hadden si ij kinder
dene mere dander minder
maer so een meer maelt so hi moeder es
bi den ouden man segge ic des
hi was geout vele sterke
ende gecranket van sinen werke
die vrouwe balch haer herde das
dat hare gewoente gemindert was
al waest dat sijt scone verdroech
ene moeder had si levende nochtan
si peinsde dat si tote hare soude gaen
ende haer gepeins haer doen verstaen
ter moeder ginc si clagen hare
dat haer solaes gedaen ware
van haren man ende si soude beginnen
haer gevoech sueken ende elre minnen
die moder seide lieve dochter
ghi ne sult niet het ware lachter
doet minen raet proevet uwen man
eer ghijt begint mogedire an
enege dinc vinden dat hi u slaet
of mesvoert dan bestaet
te doene uus herten wille
dit soude ic doen ende swigen stille
moeder waeran soude icken proeven
dochter dat sal ic u bevroeden
hi hevet ene inte herde wart
die staet in sinen boengart
die suldi afslaen ende breken
laet horen wat hire toe sal spreken
die dochter seide dat sijt doen soude
te hars selfs huse kerese boude
ende haer man was van huus gegaen
haren knape riep si saen
com hare seit si knape vroet
dore minen wille het wert di goet
nem dese aexe ganc mi afslaen
dese inte vrouwe in dars niet bestaen
dore minen here hi heeft se so wart
ic weet wel in al den boegart
en staet boem dien hi liever hevet
alse de vrouwe dat besevet
nam side aexe in de hant
ende ginc se afhouwen te hant
ende hiet se dragen int huus den knape
soude hi leven met gemake
die knape droech se doch in huus
doe quam de here van den huus
die van der inten de rancken sach
voer hem op den vloer daer hi lach
vrouwe seit hi god hebs gewout
wanen comt dit gehouwen hout
here seit si ic deet houwen
in waende weten in trouwen
dat ghi coude mocht hebben gehat
wat vrouwe ende mi duncket dat
ghi hebt mine beste inte geroedt
here ic en was niet bevroet
dore uwen wille waest dat ict dede
so si vergeven sprac hi mede
des anders dages ginc de vrouwe
der moeder clagen haren rouwe
die vrouwe vragede hoet haer stoet
vrouwe seit si mijns mans moet
die ne mach so niet verkeren
slogedi dinte af ja ic met eren
wat seide hijs een twint niet vrouwe
nu wil ic minnen bi mire trouwe
ende hebben al dat mi bederf
dochter proeften noch anderwerf
waeran vrouwe dat segt mie
wel lieve dochter dat seg ic die
hi hevet enen hasewint
dat es de snelste die men vint
her int lant es geen so goet
bedi hevet hine in sinen moet
ende in sijn herte vercoren
boven alle dinghe te voren
dochter dien suldi doet slaen
ende sien dan hoet sal vergaen
ende hoe hi dat verdragen sal
wel lieve moeder ic lovet al
ic sal mi pinen dat ict gedoe
mach ick er comen te slane toe
ane de moeder nam si orlof
ende keerde weder in haer hof
avont waest eer si thuus raecte
ende doe men de bedden maecte
ende dat tvier was in berne claer
ende de here was daernaer
van jagene comen altehant
ende de scone vrouwe achemant
si was geseten bi den viere
ende die here goedertiere
hi ginc sitten bi der vrouwen
ende die hasewint bi miere trouwen
ginc op der vrouwen scoet doe leggen
van der vrouwen wil ic u seggen
hoe si coelde haren moet
een knape die neven haer stoet
nam si tmes ute siere hant
ende stac den hasewint te hant
in de lancken dat hi sterf
doe seide de here vrouwe anderwerf
so hebdi mi echt lede gedaen
segt hoe dorsti dit bestaen
daer ict toesach met ogen
te doden minen vrint hoe mach ict gedogen
here en siedi niet de pelse mine
hoe hi se bereit hevet hets anscine
of mer voete ane hadde gevaget
waendi dats mi wel behaget
ende van den bedden die hier leggen
al en wil ick er niet toe seggen
die men telker weke moet dwaen
here dunct u dat goet gedaen
tapite bedden lijnlaken
dat hijt al vuul soude maken
entrouwen here hen dunct mi niet goet
nochtan ben ic selve wel vroet
dat ic een deel hebbe mesdaen
vrouwe ic salt laten staen
tote echt dat beter wesen mach
sonder stoet ende sonder slach
so leet herde wel de vrouwe
dat sijs hadde clenen rouwe
des anders dages si niet vergat
si ne ginc echt clagen dat
van haren man groet ongenoech
dat hare sere opt herte woech
doe clagede si der moeder al
ende seide haer si emmer sal
minnen si ne machs niet laten
dochter seit si laet u gematen
wat segdi mi en deedi niet
also alse ic u gisteren hiet
ja ic vrouwe hoe eest vergaen
moeder hi ne hevet mi niet gedaen
hi ne gaf mi steke noch slach
nochtan moeder ict niet laten en mach
ic moet minnen dochter ghi ne sult
ende mercti niet dat ic mi hilt
met uwen vader al mijn leven
hets wonder moeder ghi hadt gedreven
te gader uwe joget lange genoech
maer hi ne doet mi geen ghevoech
alle man soude doen sinen wive
ic moet minnen bi minen live
in machs niet laten inne moet minnen
an wien dochter wildijs beginnen
vrouwe an den pape van den dorpe
hi heves mi te voren geworpen
ende menichwerf gebeden
hets wel lange stont leden
ende dicwile gedaen beheet
dat sijn gelt mi es gereet
so welc tijt dat es mijn gevoech
ende ic ben dies vroet genoech
minde ic enen ridder hi soude mi snime
onwert hebben so ne woude mi niemen
ende setten gereet te pande
dus dadic sonde ende scande
die moeder seide dochter
ghi ne sults niet doen het ware lachter
doch noch enewerf minen raet
ic waent di niet sal wesen quaet
proef noch derdewerf dinen man
ende af du moges vinden u emper daeran
ende dan doet dochter uwen raet
waeran vrouwe dochter verstaet
mergen werdet kerstdach
ende u man sal houden hof
die vorbaerste ic wilt wel weten
van den dorpe selen daer eten
ende alse de tafelen sijn gerecht
ende deerste gerecht voert es bracht
ende du ten ende geseten bist
dan sult u peinsen ene list
dat in den vasen van der dwalen
stec dinen slotel ende al omhalen
al dat op de tafele staet
besiet hoet met u vergaet
dus soutu hebben geproevet dan
derdewerven dinen man
vrouwe dit sal ic bestaen
ten besten moet mi vergaen
des onne di god dochter mijn
die dochter keerde weder in
tharen huus daen si was comen
de oude vroede hevet vernomen
alle de boden die hi can vanden
ende hevet se begonnen senden
achter dorpe te sinen magen
omdat si souden in kerstdage
met hem alle ten etene comen
die here heeft er vele vernomen
die souden comen ten eten
ende alse men was geseten
ende dierste gerechte vort was bracht
doe was de vrouwe bedacht
te doene dat hare moeder hiet
in de vafen der dwalen si siet
dat si den slotel hevet geheecht
mettien hevet si haer opgerecht
ende es hare verde gegaen
doe moest al ommeslaen
dat daer op de tafele stoet
doe verwies den here sijn moet
ende seide vrouwe hiers quaet gedaen
in mochts niet seit si ic waende gaen
halen uwen besten cop
daerom waest dat ic stont op
ende om te halen mijn mes
mi is leet dat dus comen es
in goeds name vrouwe gaet ons halen
gereedlike dan ander dwalen
ende laet ons etene met gemake
na etene hadden si hare sprake
so lange dat tijt was daerof
te scedene doe sciet dat hof
van dien diere comen waren
die here woude niet langer sparen
noch letten alse quam dander dach
eer hi licht daeraf gesach
ter vrouwen quam hi gegaen
ende seide vrouwe ghi moet opstaen
ic wille u een luttel spreken
ghi hebt mi drie quade treken
binnen deser weken gedaen
daer ic toern af hebbe ontfaen
ende ghi ne willes niet achten
van den vierden wil ic mi wachten
mach ic dat ghijt niet en doet
ic weet wel u dert tquade bloet
bedi moetti gelaten wesen
sine knapen riep hi met desen
ende hiet den bloetlatere comen
wat here wildi mi verdoemen
dat wet god inne was noyt gelaten
vrouwe ic doet al dore u bate
ic weet wel wat u dert
ende wat es dat ghi beghert
u steket herde dat quade bloet
ic weet wel ende bens wel vroet
doe hiet hi tfier stoken saen
al waest haer leet si moest opstaen
ende die bloetlatere quam mettien
si sach wel si ne mochts ontvlien
si moeste haer daertoe gereden
de here deed se hare cleden
vele liep uten armen bede
dat si vercoelen mochte daermede
ende alse si was becoelt daerof
op een bedde men se leide doch
ende liet se liggen haer sceen also
doe quam hare moeder daertoe
ende si began wenen roepen
ende haren here vloeken
vore de moeder daer si lach
ende maecte groet hantgeslach
ende seide wach arme ic ben doet
die moeder seide dochter goet
hoe es u te moede wildi minnen
die lede duvel moets beginnen
ende seide in ware sprake
dat en ware gene so ware wrake
dochter alse van den vroeden ouden
die lede duvel moets gewouden
moeder of ic mere wille minnen
dochter inne wils u niet wanconnen
ende ghi doet vroetscap te waren
ic rade u dat ghijs wilt ontbaren
ende nemmermere minne begert
here keyser sprac malequidart
nu hebdi van den ouden gehort
hoene sijn wijf soude hebben gevort
die hem drie quade treken dede
van der inten alse ic u sede
ende van den hasewint goet
dien si stac metten messe doet
ende van dat si storte dat eten
ende here oec mogedi wel weten
dat vierde soude erger hebben gewesen
hedde sijt voldaen dan enich van desen
bedi si hadde gemint den pape
bedi dats hem de vroede dede wrake
aldus soude u bi minen live
gescien gelovedi uwen wive
je toewart hevet si nu bestaen
alsi u raet uwen sone te verslaen
sietter op ende nemt exemple goede
hoe scone dat hem wrac de vroede
en dedi niet here ja hi te waren
aldus here sout met u varen
lietti uw wijf verdoven
ende ghi hare willet geloven
van dat si u te verstane doet
u en comt er af nemmer goet
neen ic niet here maelquidart
die tale dus gelaten wart
want gegaen was an die nacht
ende die keyser hevet hem bedacht
van sire vrouwen ende ginc te hare
ende de vrouwe wart sijns geware
ende togede hem een gelaet van rouwen
dat mocht hi wel ane haer scouwen
dat si was droeve in haren moet
die here vragede hoet haer stoet
si seide ic ben al tongemake
dat ghi verraetlike sprake
ende valsche so te horene begert
ghi sult er bi werden onteert
alse crassus was die hadde so groet
gepeins omme gout roet
dat hijt int leste moste besterven
ende sijn lijf laten ende verderven
hoe quam dat vrouwe segt mi
dat u lief ende goet gescie
here ic salt u seggen dan
bi aventuren ghi mocht er an
sulke exemple nemen bi
die u nutte ende vromelec si
in dese port in dese stede
woende een clerc here die men sede
die vroet was ende wide becant
virgilius was hi genant
hi was clerc vele goet
ende van den seven arten vroet
van nigromancien consti vele
ende dies was hi meester wele
bat dan yemen die men wiste
hi maecte bi siere liste
een vier hier in de stede
dat hi altoes bernen dede
over dach ende over nacht
dat vier geblusschen niet en mach
doere wint dore regen ende doer sne
hen bernede ye lanc so mee
aldus badent ende rieden
van der stat de erme liede
die niet comen mochten te viere
dore de verweende porters fiere
die smorgens so lange lagen
dat meer dan prime was van den dage
eer si ontdaden hare doren
ende darme liede lagenre voren
ende moesten wachten haer opstaen
virgiliuse docht niet goet gedaen
hi werp darme op haren dangiere
ende deed se met enen gemenen viere
comen welken tijt sijs rochten
daer si hem bi wermen mochten
hen ende hare kinder clene
dat vier was hem allen gemene
ende bi engiene was daer nochtan
van copere gemaect een man
diet wachte ende hilt enen boge
ende een scicht van goeder vloge
die geberde of hi scieten soude
wie dat ware diene slaen woude
hi was gekeert ten vierewart
diet saghe mochte sijn vervart
in sijn voerhovet bescreven stonden
letteren die seiden ende orkonden
die mi sal slaen ic sallen scieten
so dat hijs cume sal genieten
een clerc van lombardien daer quam
dat wonder besien alse hijt vernam
hi las de letteren ende seide
ic sal bestaen dese coenheide
te doene radijt mi gesellen
te weten of waer de letteren spellen
ja wie seiden si dordijt bestaen
ja ic seit hi ic gane slaen
hi sloech ende dbeelde scoet
ende tfier bluschede dat was scade groet
hen bernede niemene alse te voren
doe hadt al sine cracht verloren
nu segt heer bi uwer trouwe
dede hi niet quaet sprac de vrouwe
die clerc die tfier blusschen dede
ja hi sprac de keyser mede
hi dede groet quaet duncket mi
die arme liede haddenre bi
vele gemaexs ende haer gevoech
noch dede hi wonders meer genoech
tere porten van der stat
hadde hi twe coperen manne gesat
die ene hilt in de hant een scoet
ende sijn geselle metter spoet
so werp hine telken ommekere
noch hadde hi gemaket mere
virghilius de goede clerc
here dat was een dire werc
op enen marbrinen pilaer
so hadde hi doen maken daer
te stane enen claren spiegel
daerane te siene het was de seghel
alse yemen der stat van romen wilde
oplopen metten schilde
eer si peinsden hoet soude gescien
waren sijs in de stat voersien
ende bi den spiegel wel geware
dan quamen si met gemeenre scare
van der comoengen van der stat
op hem die wilde doen dat
hierbi mocht niet jegen hem staen
die coninc van poelgen wart sere ondaen
dat die van romen al sijn lant
asselgierden ende stichten brant
hi hadde vergadert sijn volc al
te siene wat men daer doen sal
doe stonden daer twe gebroedre
geboren van vader ende van moedren
die seiden here wildi ons lonen
so dat ons mochte wel gesconen
wi velleden wel den spiegel van rome
ja ic sprac de coninc daeromme
wil ic u geven mine houde
ende oec in selvere ende in goude
of in dorpen of in castelen
wil ic u goeds so vele bedelen
alse ghi te nemene dort bestaen
of eyschen si seiden het wert gedaen
wi selent op u edelhede
bestaen te doene wi sien wel bede
dat ghijs herde willech sijt
nu doet ons brengen here hets tijt
twe coufere gevult van goude
ende van silvere wi selen houde
onder ons ij de vart bestaen
die coninc seide het wert gedaen
men dede hem dat si begarden
die broedre voeren hare varden
den rechten wech te romenwart
op dien tijt crassus keyser wart
te romen die vele ghierich was
om scat te hebben niet en wondre u das
so leide hi al sine begherte
in scatte lach al sijn herte
al sijn gepeins ende al sinen sin
in scatte te gaderen droecht in
die broedre leiden al hare gedachte
de dinc te vorderen ende quamen bi nachte
te romen daer si wouden sijn
het was een ridende manenscijn
si sagen wel dat niemen ginder quam
die hem belette of benam
te doene dat si hadden vore acht
hare couferen hebben si bracht
vore de ij porten van der stede
voer elke porte men ene dede
in derde vele diepe delven
ende met erden so verwelven
dats niemen mochte sijn geware
smergens alse de dach sceen clare
so sijn si beide opgestaen
ende sijn toten keyser gegaen
ende gruetten doe sine sagen
die keyser began hem vragen
wie si waren ende wat si sochten
ende wat niemaren dat si brochten
si spraken dat si waren beide
waersagers van verholentheide
van scatte die in derde ware
daeraf wisten si al tware
dats in sijn lant waren sere vele
hi sprac ghi sijt mi comen wele
die keyser seide ic wille u onthouden
ende si seiden hem dat si wouden
de helcht hebben van dat si vonden
eer sijt te soekene bestonden
die keyser gelovet hem ende seide
ic wilt wel ghi heren bi waerheide
ic mach niet sijn te scerne gedreven
ic en machs niet hebben ghi ne willet mi geven
die helecht ghenueget mi wel
doe sprac dene here mi sal
te nacht bedromen ende mergen saen
selen wi te soekene bestaen
ter goeder tijt de keyser sprac
ende alse de dageraet ute brac
ende het licht van den dage wart
quamen si gegaen ter vart
ten here ende spraken saen
here wi hebben vore waer verstaen
dat ons te voren comen es te nacht
dat ter porten van poelgen op de gracht
daer neven es een clene scat
so gawi daer de keyser sprac
si gingen geredelike delven daer
ende si vondent also waer
die coufere met silver met goude
trocken si uter erden boude
ende gingen deilen onder hem
die keyser dene helcht nam
ende dander namen de knapen
si seiden si souden gaen slapen
besien wat dromen soude den andren
tbedde begonden si wanderen
ende dies mergens wel vroe
ten keyser quam dander doe
ende seide here van opstaen
mi hevet gedroemt laet ons gaen
ter ander porten es scat noch een
dats mijn gepeins ende mijn meen
hijs mere dan wi gisteren vonden
den here leiden si daer tien stonden
ende gingen delven al te hant
so dat men dat coufer vant
metten selvere metten goude
doe hadde bliscap menichfoude
die keyser crassus
hi seide ic weet wel dat es aldus
dat ghi beide gewarech sijt
si deelden tgoet het was tijt
die keyser nam dene helt
ende dander bleef in hare gewelt
die waersagere spraken doe
here weest blide ende vroe
noch weten wi enen scat
over waer so seggen wi dat
hi is so groet here de scat
dat half de parde van der stat
ne souden niet mogen verslepen
waer jegen es hi doet mi weten
neven den spiegel here in der stat
neen sprac de keyser in wille niet dat
in gere manieren gedogen
den spiegel te vellen want wi ne mogen
ons in gere manieren ontsien
datter stat evel mach gescien
also lange alse de spiegel staet
wi willens hebben goeden raet
dat wi den spiegel niet en vellen
also wi u mogen tellen
wi selen so wel ondersetten
eer wi beghinnen sonder letten
dat hi en sal hebben geen arch
dat halp den keyser in sijn merch
hi seide wildijt doen also
ic lovet wel si seiden doe
ja wi here mergen betide
beginnen wijs sonder beide
terst dat dach was si opstonden
delven ende preken si begonden
ende wrachten dat begonde spaden
helden began hi bi haren daden
de spiegel hen was geen wonder
si hadden so gecot onder
met bicken met delven onder hemlieden
eer si van den werke scieden
dat sijt wel weten wouden
dat sine eer dach vellen souden
si lieten werc ter middernacht
doe gingen si weder ende hebben bracht
met hare behendechede
vele meer heldende dan hi dede
doe si van den werke scieden
namen si vier onder hemlieden
ende stakent al omtrent
beneden onder tfondament
ende stoptent wel het wart in berne
doe stont hem daer niet te merrene
si vloen ende waren niet verre dan
alse de spiegel vallen began
si sagen vallen ende warens blide
doe quamen daer smergens betide
die hoge liede van der stede
ende de keyser crassus dede
die broedre soeken overal
daeraf en was geen gescal
dat men se yet gevreischen mochte
dat dede de keyser vele onsochte
die hoge liede van der stede
wisten wel dat de ghierechede
hars heren den spiegel dede vallen
doe gingen si onder hem allen
ende vingen den keyser haren here
ende voerdenen met groten sere
ende vrageden twi hijt hadde gedaen
hi ne wiste wat andworden saen
sonder dat hi andworde houde
dat hem rade ghierecheit van goude
doe namen sine ende leiden neder
si ne mochten hem gedoen niet leder
dan si ene yseren dore namen
ende op den buc sijns lichamen
leiden si de dore ende namen gereet
gesmouten gout ende silver al heet
ende gotent hem ten nese ten monde
ten oren ten ogen in tere stonde
seiden si hem hort woutstu gout
hebben bedi du sout
hier bi goude sterven
doer gout soutu dijn lives derven
ende gesmaken de bitter doet
nieman hadde mere noet
here seide de keyserinne
dore de begerte ende de minne
van goede alse ghi hebt gehort
so was de keyser vermort
ende al quaemt hem bi der gierecheit
vrouwe ghi hebt waer geseit
here alsus onsie ic mie
dat u ghevalle ende ghescie
vrouwe hen sal niet of god wele
here ghi beghert te vele
te horen na der vroeder tale
ghi selt daerbi dat weet ic wale
ongoet sijn ende verliesen u ere
in sal niet sprac de here
mi en selen si niet onterven
ic sal se eer doden ende doen sterven
wel waerlike met minen sone
entrouwen here ic ben degone
die u qualike geloven can
waer di vroet ghi sout doen nochtan
so sal ic vrouwe swiget stille
mi draget daertoe mijn wille
dat ict mergen sal bestaen
mettien sijn si slapen gegaen
die keyser ende de keyserinne
smergens alse hi wart dies dages inne
so riep hi te hem de knapen
ende seide daer ware genoech geslapen
ende hiet hen dat si souden nemen
den sone sijn ende souden sneme
utewart leiden te verdoene
doe namen si den jongelinc scone
ende souden leiden uutwart
daertoe quam gereden ter vart
sijn meester de wise catoen
hi reet ten keyser des was te doen
den graet op tote in de sale
ende grueten met scoenre tale
den keyser ende alle de waren met hem
die keyser sprac catoen ic ben
herde sere verbolgen op u
ende oec op uwe gesellen nu
catoen bedi gruet ic u niet
twi es dat here wats u gesciet
waerom wildi verdoen u kint
hets dulheit groet mi dinct
catoen seit hi het wert verdaen
ende met u saelt also vergaen
ende met al uwen gesellen
twi es dat here ic saelt u tellen
ghi wet wel hoe ic u gaf
mijn kint te lerenen ghi hebt hem af
die sprake genomen ende de tale
noch rout mi mere ic segt u wale
dat hi mijn wijf wilde hebben vercracht
op dander hadde ic niet geacht
catoen sprac lnne geloves niet
dat hem dat es ghesciet
van der vrouwen alse ghi segget
mer dat ghi verloren hebbet
van hem de tale dats mi leet
mer dander es logene alse ict weet
ende en wildijs niet geloven
so moet god geven ende gedogen
dat u also gescie daermede
alst den porter van den aexteren dede
eest dat ghi tkint verdoet
catoen nu maect mi vroet
hoe metter exteren den porter gesciede
ic wille dat ment mi bediede
here en wildijs niet onberen
doet u kint weder halen ende keren
ende vervorst hem heden mere
de doet ic salt u tellen here
die keyser sprac ic salt doen
want ic wilt emmer weten catoen
hi dede tkint weder halen
ende alst liden soude ter salen
neecht den vader ende hem allen daer
catoen began vertellen daer
van der extren een bispel
hoet den portere daermede gevel
een portere woende in dese stede
die hadde een aextre die hem sede
al dat binnen den huse gesciede
die portere hadde ene vrouwe de spiede
van allen stucken niet om sijn ere
op enen tijt so was de here
om sine comanscap gevaren
diere hi qualec mochte ontbaren
ende die vrouwe die wel wiste
van siere comst peinsde ene liste
dat sijt dede weten haren amijs
ende hi quam daer alse die was wijs
ter dore en dorste hi niet incomen
die vrouwe heveten vernomen
bi der hant nam sine ende hieten comen in
vrouwe seit hi mi draget mijn sin
versiet mi dextre si sal mi wroegen
iegen uwen man dat doet mi droeven
ent dats al dat ic ontsie
comt in seit si ende gaet neven mie
ic sals nemen goeden raet
wat daer best toe te doene staet
gerne seit hi vrouwe laet ons gaen
hi ginc metter vrouwen saen
in ene camere ende dextre sacht
diene wel nauwe hadde gewacht
ende wel verkennet hadde saen
want hi haer quaet hadde gedaen
daer te voren op ene stont
ay here seit si hets mi wel cont
dat ghi sijt met miere vrouwen
in de camere in goeden trouwen
ghi ne doet er niet wel an
ware mijn here thuus haer man
ghi ne hadt niet dorren bestaen
met hare allene in cameren gaen
ghi ne doet wel noch hovescheit
hets wel ware dat men seit
alse de catte es van huus
dat dan rincleert de muus
dese tale ende dese wort
hadden si beide wel gehort
der vrouwen amijs ende de vrouwe
ic wist wel bi miere trouwe
sprac der vrouwen amijs wel houde
dat si mi verkinnen soude
die vrouwe seide hebt genen vaer
haer joncwijf riep si te haer
ende gaf haer vol waters enen pot
ende seide ic loent di wete god
doe minen wille nem hier te hant
dit bernende licht in de hant
ende desen hamer ende dit bert
dat es eyken ende hart
ic sal di seggen vant wel verstaen
wattu soude anegaen
du soute gaen hets wel tijt
ondecken thuus maec i gat wijt
daerneven daer dextre hanget
om hare doet mi herde verlanget
nochtan dar ic se doden niet
maer ic sal doen dattet gesciet
dat se mijn here doden sal
joncwijf datti gescie geval
nem hier dit bernende stallicht
ende int gat dore de latten recht
so stect daexteren omtrent haer ogen
si sal daeraf te male verdoven
ende si waent dat dlicht
blixeme es dan soutu echt
metten hamere slaen opt bert
dat eyken es ende vele hart
het sal berte op hare scinen
ende met hare alse donder scinen
ende giet haer dwater van boven
ende maec se nat ende laet se bedoven
si sal wanen dat het reint
nu weet djoncwijf wale wat si meint
hare vrouwe ende salt bestaen
die ledre nam se ende clam op saen
ende ontdecte ende dede also
alse hare hare vrouwe hiet doe
dit dreef si al tote bi den dage
dat de vrouwe sach hare stade
dat haren amijs was tijt te gane
doe riet se hem op te stane
ende te gaen siere verde
eer yemen sijns geware werde
ende hi hevet also gedaen
der vrouwen man quam daerna saen
dies was die aextere blide sere
alsi verkende haren here
si spranc van joien op ende neder
ende djonge wijf hadde de leder
vergeten ende liet se staen
ant huus dat was quaet gedaen
die here te siere extren ginc
diene wel blidelike ontfinc
ende hi seide minne wat doedi
hebdi yet tetene segt mi
here seit si luttel of niet
wetti here wat hier es gesciet
neen ic minne segt mi waer
wel gerne here hort er naert
miere vrouwe amijs was hier
ende dreef groten daengier
in de camere met mire vrouwen
ic geloves di wel entrouwen
een quaet wijf helpt niet gewacht
ay here waer waerdi te nacht
bedi waes ic wel na doet
waeraf lieve dongewedert groet
die donre de blixem ende de rein
die hem mingden overein
die hadden mi na doet te nacht
nu hort here of ghi hebt recht
sprac de vrouwe dat ghi hare
gelovet nu mect ende nemt ware
oft te nacht sulc weder wrochte
alsi seit de here hem bedochte
dat si niet ware en hadde geseit
here sprac de vrouwe menich leit
ende menegen toren hebdi mi
dore haer gedaen hets waer seit hi
si en lieget nu nemmermere
ende mettien greep se de here
ende hi wranc haer thovet af
de vrouwe was blide de here sach
op de gayole daer daextre in stoet
ende noch twivelde hem de moet
bedi hi sach de ledere staen
an thuus gerecht ende hi ginc saen
daerop clemmen ende soude besien
wat daer gesciet ware ende mettien
vant hi metten watre den pot
ende boven de gayole tgat
ende die gayole met wasse bedropen
van gepeinse began hi wanhopen
dat sijn wijf al hadde gedaen
dat daxtre seide ende ginc af saen
ende nam sijn wijf daer si stoet
ende coelde daerover sinen moet
hi jagese te hant uter doren
van rouwen began hi mesbaren
dat hi sine aextre hadde vermort
here seit catoen nu hort
hadde hijs hem versien te voren
daextre hadde niet haer lijf verloren
nu rouwet hem des es hem leet
here so salt u ic dat wel weet
seide catoen u sals berouwen
volgedi den wille uwer vrouwen
die hare pijnt den raet te doene
dat ghi verslaet uwen sone
ic segt u here wel te voren
ghi sult den rouwe ende den toren
daerna hebben sware ende groet
dat u liever ware de doet
dan langer te sine in dit leven
ende god onse here moet gheven
of ghi tkint doet dat u ghescie
also ghi nu hebbet mie
horen tellen datten portere dede
van der aextren daer ic af sede
die se tonrechte groet
doedde ende sloech doet
ghi hebbets mi genoch geseit
catoen het wert in versten geleit
sprac de keyser heden meer
en wert hem lede gedaen no seer
doe keerde hi weder toter vrouwe
die dreef wel jammerliken rouwe
ende die seide in grammen moede
here dat kere ic an gode
die mi bringe ute allen sorgen
dat ic niet langer dan tote morgen
niet meer met u en wille wesen
waerom vrouwe ghi sijt in desen
begrepen dat ghi mi niet wilt horen
wat ic u werpe te voren
ende omdat ic sie
soete here god so bidde ic die
dat ict met minen ogen sien
dat u also moete gescien
alst den coninc herodes dede
die tlicht van sinen ogen bede
bi rade der seven vroede verloes
wanneer dat hi in porre was
te varene uter stat van rome
vrouwe dat u god geve vrome
waerbi waest dat segt mie
wat holpe mijn seggen here ic sie
dat ghire u niet en keret an
vrouwe ic sal het mach so coemen dan
hets beter geseget dan gelaten vrouwe
na bliscap comt dicke rouwe
ende na rouwe bliscap guet
ghi segt ware here wet god
bedi ict aventuren sal
te tellen hoet herodes gevel
die coninc herodes was wilenere
een prence een rijc here
seven vroede waren in sijn lant
die verre ende wide waren becant
ene costume hadden si opbrocht
daer si vele af waren bedacht
ende hem groet goet daeraf quam in de hant
dat was dat si om enen besant
elken man spelden sinen droem
diet ane hem sochte sulc was haer loen
sovele goeds wonnen si daermede
dat men overwaer van hem sede
dat hare scat mere was
dan sconincs scat herodes
die coninc hare here
droech een evel dat hem mesquam sere
ende ic segge u here wat hem was
so welken tijt hi in porre was
ende waende uter stede riden
sine ogen int hovet in beden siden
verdonkerden hem so sere mettien
dat hire niet mede coste gesien
hierom ontboet de keyser goede
van sinen lande de seven vroede
om te wetene twi het ware
dat hem gebrake sijn licht clare
alse hi uter stat wilde varen
si spraken here wi begaren
te hebben onsen verst daerane
die keyser sprac dat hine hem gave
acht dage verst waert hem genoech
si seiden dat ware niet genoech
maer viertien dage ende binnen dien
souden si hem so versien
dat sijs hem souden bevroeden
die keyser sprac nu vaert gespoeden
ende ic late u wel daertoe staen
dus scieden si ende sijn gegaen
in elc lant soeken raet
na dat horen here staet
doch vernamen si te hant
dat een kint in ingelant
ware geboren sonder vader
dat gave andworde van algader
dat men ane hem besochte
doe peinsden si in hare gedochte
dat si te hem souden trecken daer
te siene of dat ware waer
si voren so lange stonden
dat si de waerheit ondervonden
ware dat kint was ende hoet hiet
het seide ende loechens niet
den menegen es cont de name mijn
ic ben gheheten meerlijn
doe quam daer te hant
een man bracht enen bisant
den vroeden om te weten tware
wat sijn droem ware
merlijn toten genen ginc
die bracht den gulden penninc
vrient seit hi ic bens vroet
watti herwart pinen doet
du soekes de vroede hets mi becant
dat du hem brenges enen bisant
ende oec so weet ic wel waerome
om tondervinden van dinen drome
daeraf dattu beste in vare
ic sal di bad seggen dware
dan si kere weder thuus te hant
ende behout dinen bisant
di dromede dat i borne claer
spronge daer dine messine waer
die so goet ware ende so fijn
dat alle de gebure dijn
mochten daeraf gedrencket wesen
du moges wel seker sijn van desen
die borne betekent enen scat
nu kere thuus ende wes niet lat
ende doe delven in dine messine
di wert geloent wel dine pine
du soute den scat vinden so groet
ende so rike werden dat dijn genoet
nieweren sal sijn omtrent
ende die goede man ginc thuus te hant
die vroede met hem ende merlijn
die hem wisede waert soude sijn
dat hi delven soude bestaen
grote hulpe sochte hi saen
die hem halp delven ende hi vant
den scat daer men hem wisede te hant
die vroede namen haer deel daeraf
merlijn wouts niet want hi ne plach
gheen goet en wilde hi nemen yet
al boet met hem hi ne wouts niet
hi seide hi ne wiste wat doen met goede
doe vrageden hem de seven vroede
of hi yet wiste bi wat dingen
den keyser sine ogen verghingen
alse hi wilde uter stat varen
ic weet wel sprac hi te waren
waerom dat es ende bi wat dinge
doe baden si hem dat hi met hem ginge
ende hi sprac hi sout doen gerne
doe quamen si ten coninc gevarene
vore den keyser haren here
die se ontfinc met groter ere
si seiden here wi sijn comen
ten dage dien wie hebben genomen
u te vroedene twi u de ogen
verdonkeren ende verdelven mogen
alse ghi wilt varen buten romen
ende hier es een kint met ons comen
dat over ons bedieden sal
die keyser seide ic lovet al
dragedijt an u wat dat seit
ja wi here so segge gereit
sprac de keyser ic hoert gerne
meerlijn sprac ic en warne
nieme te bevroeden dat ic can
maer ic segge u wat ghi doet dan
leit mi here met u allene
in ene camere gemene
ic doet gerne die keyser seide
doe gingen si in ene camere beide
merlijn ende die coninc
hets ene wonderlike dinc
sprac merlijn here dat u dert
ende dat ghi te wetene beghert
here keyser bi miere wet
het staet in derde onder u bet
een ketel die spelet ende wallet
met seven walmen ende alst gevallet
dat ghi wilt yeweren uutwart riden
buten der stat in eneghen tiden
die seven walmer u en laten
bekennen wech no straten
die u dogen doen vervaren
want seven duvele sijnt te waren
ende oec en werdes u nemmermeer
bate engeen keyser here
die walmer en laten haer spelen staen
die ketel en si wech gedaen
ende die ketel moet emmer enwoch
ende ic segge u meer noch
ghi sult verliesen haestelike
u sien ghi ne doeten wech waerlike
ende al eest bi den seven vroeden
dore de costume die si hoeden
ende hebben opbracht in u lant
dat elc gevet enen bisant
wien dat enege dinc droemt
si hebben gewent so dat hi comt
te hen te wetene sine drome
ende si brengen hen daerome
enen guldenen penninc
omdat ghi hem doget dese dinc
so verblinden u de ogen
wel soete vrient hoe sal men mogen
den ketel wech doen gevet mi raet
ic segge u here dat u bestaet
wech te doene dat bet
niet langer beit no ne let
ghi ne doet delven daer dbedde stoet
ghi sult wel haestelike sijn vroet
ende lien of ic segge waer
doe dede de keyser delven daer
ende vant den ketel ende seide
nu weet ic wel dattu waerheide
mi segs ende gewarech best
bedie willic bi diere list
werken ende bi dinen rade
wel suete vrient segt mi op genade
hoe sal ic benemen ende met wat doene
dese sevene wallende bolione
ic segt u here ghi sult nemen
den outsten vroeden ende doet hem snieme
thovet afslaen ende comt daernare
ten ketel ghi sult werden geware
dat de meeste boelioen saen
sal stelpen ende laten sijn wallen staen
dan mogedi wel weten bi dien
hoet metten andren mach gescien
den outsten vroeden dede vaen
de keyser ende hem thovet afslaen
ende daerna hi toten ketel ginc
ende vant al ware de dinc
so alst hem merlijn hadde geseit
alle dede hi se vaen gereit
ende dede hem thovet afslaen
dene na den andren ende hi ginc saen
ten ketele scouwen ende besien
ende al de walmere mettien
so lieten haer sieden ende haer wallen
ende dwater in den ketel wart met allen
cout alse ijs dat was heet
den ketel dedi hi wech gereet
ende merlijn seide nu mogedi gaen
here in den ketel u hande dwaen
dwater es cout hen mach u niet deren
ic segge u wel dese vij heren
si souden u hebben u licht genomen
waer ic u niet te hulpen comen
ende al u lant dat ware verloren
nu sit op here ende vart voren
siet of ghi sult ter porten uut mogen
dat u niet verdonkeren dogen
ende ic salt doen de coninc sede
merlijn ghi sult varen mede
ende ic doet gerne wet te waren
seide merlijn daer en was gheen sparen
die keyser uter porten reet
lichtelike daerna gereet
so volgeden hem na sine man
ende merlijn die hem wel an
vragede hoet hem stoede
mi es sprac hi wel te moede
ende mi ne mescomt niet
nu merct hier op here ende besiet
sprac de keyserinne
wat vrienscapen ende minne
herodes an de seven vroede
hadde geleit ende wat goede
hem daeraf soude sijn comen
si souden hem tlicht hebben benomen
ende int ende onteert van sire ere
so selen si u keiser here
dese seven vroede verblenden
u licht nemen ende in ende
u onterven van alre ere
wildi hem geloven here
hi seide vrouwe neen ic niet
want tierst dat men mergen den dach siet
sal emmer mijn soen sijn verdaen
ende ic sal se alle vij doen vaen
die vroede ende haers lives roven
ay here mach ic u geloven
ja ghi vrouwe ic mict also
dus bleeft tote des morgens toe
des ander dages es opgestaen
die keyser selve ende hevet gedaen
sinen sone vortbringhen
ende sonder vonnesse van dinghen
hevet hi ne gemict te verdoene
doe quam daertoe gereden degone
dat was de vroede jesse
int herte deet hem vele wee
dat hi den jongelinc ute sach leden
in de sale quam hi gereden
vore den keyser ende sprac
god onse here die nog en wrac
sijns selves doet hi moet u geven
here wel te varene al u leven
ende allen die sijn in dese sale
die keyser andworde te dien male
inne groete u niet waerom sprac jesse
om mijns kints wille mi es so wee
ter herten daer ic u jesse sie
dat al de herte twivelt mie
hoe ic best van u neme wrake
ghi hebt minen kinde de sprake
ghenomen ende bracht daertoe
al eest dat ict node doe
dat ic hem nemen sal sijn lijf
het wilde vercrachten mijn wijf
ende bi haer hebben gelegen
dat mach mi sere int herte wegen
so doet oec hets wel racht
here ghi ne sijt niet wel bedacht
bi miere trouwe sprac jesse
si ne hadder nie omme wee
van dat si u doet te verstane
hets al om tkint te verslane
dat si u met rade opleget
ende met u eest niet wel bewevet
dat ghi haer so wilt geloven
ende sonder vonnesse wilt beroven
uwes selves kint van sinen leven
ende of ghijt doet god moete geven
dat u hieraf so gevalle
daer wijt sien moeten alle
alst den man de van rouwen
omdat hi wonde siere vrouwen
sijn wijf een luttel in haer hant
doe sprac de keyser al te hant
jesse dat moet ic emmer weten
dies en wil ic niet vergeten
ic salt u seggen sprac jesse
doet vorsten heden mee
u kint te dodene ende laet borgen
toten dage die comt morgen
ic salt u gerne tellen dan
ende ic lovet bi sente jan
sprac de keyser doet om hem senden
men dede den jonghelinc ontbenden
ende alst in vreden was gedaen
began jesse tellen saen
ende seggen sine aventure
ho dat geviel op ene ure
dat het was een rijc man
die den rouwe so groet gewan
omdat hi bloetresede sijn wijf
dat hire om verloes sijn lijf
jesse seide dat wilenere
was in lorreine i hertoge here
die hadde ene der scoenster vrouwen
die men dorste met ogen scouwen
hi had se liever dan sijn lijf
omdat se was so scoen een wijf
bequam si hem vele te bet
al sijn gepeins haddi geset
hars willen te volgen ende haren moet
op enen tijt in sine sale stoet
die here ende hilt in de hant een mes
daer de hecht af was cypres
ende enen stoc in dander hant
ende die vrouwe ginc hem om trant
sodat hem an sinen danc
dat mes uter hant ontspranc
sodat hi bloetresede de vrouwe
ende hi ontfincs so groten rouwe
dat hi sijn wijf hadde gewont
dat hi beswalt aldaer ter stont
ende nemmermeer daeraf genas
voer smergens dat hi doet was
dat quam van vroetscapen niet
dat met hem so was gesciet
maer ic wane dat moste gescien
des morgens hevet men den raet besien
dat hi in derde wart geleit
dat was der vrouwe herde leit
ende si ontfincs den rouwe so groet
dat men wel waende dat si doet
van rouwen mede soude sijn bleven
den rouwen dien si hevet gedreven
op sijn graft mocht niet sijn vertelt
si swoer bi gods gewelt
dat men se niet daerave
en soude bringen van den grave
metten live si ne waer doet
bedi dat haer here goet
ware doet dore haren wille
haer mage hieten se swigen stille
ende laten haer mesbaren staen
ende haren rouwe te nieute gaen
sidermeer dat hi ware doet
haer en holpe geen rouwe groet
verdroecht so si scoenste mochte
dat waer haer best in allen gedochte
die vrouwe seide hen holpe niet
so hoe dat met haer gesciet
si ne keert nemmer van den grave
si ne sal des lives wesen ave
ende opt graf daer bliven doet
haer mage haddens rouwe groet
maer si ne wisten wat daerom bestaen
der vrouwen daden si maken saen
ene loge boven den graven
ende daerna keerden si daerave
ende lieten de vrouwe allene daer
haren rouwe ende haer mesbaer
ende si brachten haer vier ende hout
mede te wermene want het was cout
alst in den winter soude sijn
nu hort hoet geviel mettien
het waren iij dieve tien stonden
met hare dieften bevonden
ende gevaen daer int lant
die men hinc ende verdede te hant
si waren vele wel geboren
ende een ridder alse ghi moget horen
had se genomen in sine hoede
want het bestont te sinen goede
te sinen live waest geset
ende op sijn hovet waest gewet
wat manne dat men hinc
dat was hem ene sware dinc
hi moesten wachten den iersten nacht
also waest daertoe gesacht
die ridder hem wapende te hant
ende nam al sijn gewant
ende hi ginc doen sine wachte
ende alst quam omtrent middernachte
so quam een onweder so groet
dat hi waende wesen doet
want de hagel ende de snee
ende de regen daden hem wee
hi ne wiste wat sijns soude gescien
ende mettien hevet hi versien
van verren scemerende vier
hi ne makede hem niet te fier
daerwart te gane
sodat hire quam ane
opt kerchof daer hi versach
dat in de loge de vrouwe lach
die mesbaerde herde sere
om haren man om haren here
die int graf lach
daer de rouwege vrouw op lach
die wranc haer hande ende trac haer haer
die vrouwe dreef groet mesbaer
alse dit sach de here
die dat vier begerde sere
hi riep ter vrouwen dor god ondoet
doe stont op de vrouwe goet
ende liet den ridder incomen
alse hi hevet de vrouwe vernomen
dat si was scone ende wel gescepen
ende in groten rouwe begrepen
hi seide vrouwe het wondert mie
dat ic u dus droeve sie
ghi sijt scone ende wel gemaect
ende van talen wel geraect
ende wel mochti gecrigen enen man
daer ghi mocht gewinnen an
bliscap groet ende ere
ridder ic en dade nemmermere
ne vond ic man mi so getrouwe
die ridder sprac in weet vrouwe
noyt man was so wel gemaect
sonder god men vant also wel geraect
hoe mocht dat sijn ja ende sterf
mijn here doere mi ende bederf
doere sinen wille wil ic sterven
haestelike ende bederven
die ridder andworde saen
vrouwe hets quaet gedaen
dat ghi u selven dus verslaet
bepeinst u bat ende nemt andren raet
ende laet u droeven wesen
die dode mach niet genesen
te live sijt sekers des
here ic weet wel dat waer es
maer in maechs mi niet onthouden
nu sal ics gode laten wouden
so lange bleef de ridder daer
metter vrouwen diet hadde ommaer
dat enich man sijn mochte geboren
also goet alse haer man was te voren
dat haer mage die daer hingen
den enen dief afsloegen ende gingen
metten genen hare varden
doe liet de ridder de vrouwe gewerden
ende ginc om sijn volc besien
sodat hi wart geware mettien
dat sine viande waren comen
ende den enen hadden genomen
ende hem van der galgen verstolen
die hem te wachten was bevolen
noch en wiste hi beteren raet
na dat hem gescepen staet
dan hi wederkere ter vrouwe
hare clagen sinen rouwe
te siene of si weet enegen raet
te siene wat hem te doene staet
ter vrouwen keerdi weder saen
ende seide vrouwe ic ben ondaen
ende onteert van miere ere
ende waerbi seit si lieve here
vrouwe binnen dien dat ic was hiere
ende mi wermede bi den viere
lase doe was mi dene verstolen
der dieve die mi waren bevolen
nu weet ic wel te voren
dat ic dlijf hebbe verloren
ende ic onteert werde van mire ere
ghi ne sult niet seit si here
wildi volgen minen raet
so en gesciet u nemmer quaet
wildi mi nemen te wive
ic sal u raden bi minen live
dat ghi en verliest min no mere
pennewert goeds lijf noch ere
ja ic sprac de ridder goet
ic seg u dan seit si wat ghi doet
hier leget begraven mijn man
ic wille dat wine ontgraven dan
hi es noch al gheheel
ende hi ne verloes noyt een deel
van verwen no van sire scoenheit
laetten ons gaen dragen gereit
ter galgen daer degene hinc
ende hangen over hem dits ene dinc
die u best mach te hulpen comen
ende si hebbenen genomen
ende brachtenen gedragen
ter galgen haer began wel behagen
alsi daer quamen seide de here
wat helpet vrouwe om lijf no om ere
al te verliesene in come daeran
dat ic hange uwen man
ic wille u waer seggen van desen
ewelec soude ic te bloder wesen
here seit si inne roecs niet
dat ghire emmer ane comt yet
ic sallen selve hangen gerne
uwes en staet mi niet tontberne
ghi segt wel vrouwe nu vat er an
die vrouwe gegreep haren man
ende hincken in deselve stede
daer dander hinc de here sede
vrouwe hiermede eest niet gedan
waermede here daer es meer an
diegene diere te voren hinc
dat was ene kenlike dinc
hi was int hovet sere gewont
also alse hi vrouwe wederstont
hem te vane so wonten here
in does niet vrouwe min no mere
maer selve moettine wonden
so gevet mi swert seit si ten stonden
hi gaf haer tswert ende si sloech sere
den man int hovet haren here
eest nu wel seit si u gevoech
neent vrouwe hets noch niet genoech
sprac de here hi hadde oec voren
int hovet ij tande verloren
so gaet se hem here uteslaen
vrouwe inne wils niet bestaen
maer slaet se hem ute of ghi wilt
gherne here heb ics gewelt
gevet mi den steen seit soe
metten stene sloech si hem doe
ute sinen hovede twe tande
ten ridder seide si te hande
al lachende in hare tale
her ridder nu mogedi wale
sien ende merken lieve here
dat ic u minne sere
ja sprac de ridder daer hi stoet
ic weet wel ende bens wel vroet
ghi sout mi al datselve doen
dat ghi hem daet bi sente symoen
om enen andren waer ic doet
die wesen soude u genoet
so ware ic dan wel berecht
ic dorste wel wisen over recht
dat men u vrouwe putertiere
waer sculdech te bernen in enen viere
bat dan enege dievinne
omdat ghi van dusdanen sinne
sijt dat ghi dus sane hebt vergeten
uwen man ic dar wel weten
dat ghi also sout doen mie
ondanc moet hebben hie
so wi dat es die al sine daet
laet te beteren op wives raet
bi u seg ic al dit vrouwe
ghisteren haddi den meesten rouwe
dien nie wijf hebben mochte
nu sidi in andren gedochte
qualec loendi uwen man
dat hi u ye lief gewan
alse de vrouwe dit verstoet
tornech ende gram was haer de moet
ende si scamets haer so sere
dat si vloe ende liet den here
allene staen ende ginc hare verde
daer viel si van ij stoelen op derde
dat haer dede int herte wee
ay sprac de vroede jesse
aldus sal u voeren u wijf
gelovedi ane haer bose lijf
ic dert wel seggen overwaer
ghi sult haestelike daernaer
weten mogen wiere onrecht hevet
of recht van dat de vrouwe seget
weder dat logen es so waer
het wert u kenlec openbaer
eer liden sal de derde dach
welc haerre onrecht hebben mach
ay god sprac de keyser doe
mocht ict weten ic souder af soe
rechten ende so scerpelike
men souder af spreken ewelike
also lange alse de werelt stoede
ghi sullet weten sprac jesse de vroede
vele sciere latet ontbiden
eer de derde dach sal liden
daer bleef de tale doe ginc de here
ter keyserinnen die met sere
ende met rouwen was bevaen
omdat tkint niet was verdaen
si ginc te bedde de here also
alset quam des mergens vroe
al grimmende de vrouwe seide
segt mi here op hovescheide
dat ic u vrage sidijs vroet
twi men der dommer feeste doet
vrouwe seit hi ic en weets niet
twi dat es ende waerom dat gesciet
si green ende seide ict wel weet
vrouwe so segget mi dan gereet
ic segt u here twi dat gesciet
maer mijn seggen en helpt niet
vrouwe ghi no wet oft dieden mach
so sal ict u here seggen doch
die stat van rome was wilenere
beseten met groten here
bidie vij coninge rike
haddent beseten waerlike
ende wilden alse ic u mach seggen
sente peters stoel nederleggen
den paus ende al kerstenhede
wilden si ter neder werpen mede
die commonie van der stat
gevreschede ende wiste wel dat
ende daerop si haren raet namen
hoe si best te wraken quamen
in die stat woende een out man vroet
die seide ghi heren siet wat ghi doet
in dese stat siwi seven vroede
ic wille dat elc sinen dach hoede
ende wachte jegen de serrasine
die ons doen grote pine
ende willen winnen onse stat
elc van den vroeden lovede dat
doe hilt elc vroede sinen dach
also alse hi hem gelach
dus hilden si met groter pine
de stat jegen de serrasine
maer sere minderde hem hare spise
si ne mochtent verdragen in gere wise
si ne haddenre ander hulpe toe
ghemeenleke gingen si doe
tote enen ouden ende hiet janijn
ende seiden here nu moet so sijn
morgen moetti de wacht bestaen
die vroede janijn andworde saen
ter goeder tijt moet dat sijn
nu wil ic dan dat ghi morghijn
u berecht alse te houden dlijf
ic sal voertbringen sonder blijf
ene lust vele wonderlike
die ic gepeinst hebbe sekerlike
dat engijn alse ic wane
sal ons helpen wederstane
die serrasine ende die piersanden
dat wi niet vallen in haren handen
die vrode janijn hadde doen maken
ende berecken sine saken
wel behendelike ende scone
alse elken vroeden staet te doene
hi dede verwen een vestiment
swert alse een atriment
ende meer dan dusent dede hi nemen
scurvele ende eencoerne snieme
al levende ende hechte se ant vestiment
daer dede hi nemen altehant
twe scone baniren groet
ende tongen die alle bloetroet
ende oec dedi setten daernaer
daerboven enen spieghel claer
die scemerde ende gaf claerheit groet
jegen de sonne het was wel noet
die engiene dedi oprechten
een luttel voer der midder nachten
eer dats yemen wart geware
die sonne die ginc op clare
ende die vroede janijn ginc saen
ten torre boven den engijn staen
ende droech met hem der swerde drie
ende te scermene began hie
metten swerden ende wijch maken
dat tfier spranc uten spaken
ende dit versagen de serrasine
van buten daert was anscine
bi den scurvelen die alle sprongen
ende nieweren stil en stonden
doe waenden wel die serrasine
dat de god der kerstine
dies nachts ware uten hemel comen
ent hem niet en soude vromen
dat si met wige wilden bestaen
ter vlucht maecten si hem saen
ende lieten de stat ende voeren hare verde
ende als de romeine geware werden
dat si vloen si volgeden hem naer
ende versloeger vele daer
alse vluchtech es een here
mach ment slaen sonder were
si wonnen daer op hem groet goet
si waren dom ende niet vroet
dat si vloen ende te scerne gedreven
bedi waren si staende bleven
tgewerke hadde hem niet gedert
ende si badden hem wel verwert
jegen die van binnen ende de sca gewonnen
si waren dom bedi was begonnen
der dommer feeste alse ic eer seide
si waren bedrogen bi haren dompheide
so suldi here sijn bi gode
bi den rade der seven vroede
bedi ghi slacht den wenenden kinde
ic ben die u twaer ontbinde
want alst kint weent op de stonden
stect men hem de borst in den monde
het swiget ende so gedaen es u costume
ghi moget u gehouden cume
ene ure in enen gedachte
dit maket mi therte onsachte
ene ure wildi u kint verslaen
een andre ure wildijt laten gaen
u es de dinc kenlec genoech
van uwen sone dat hi mi sloech
bloetresede ende dede lelechede
wat bedi of het es waerhede
twi ne wildijt dan verstaen
ende siet dat hi werde verdaen
wel gerne vrouwe sprac de here
hi ne levet langer mere
nu wil ic dat hi si verdaen
doe hiet hi daeromme gaen
sinen serjanten hiet hine halen
dus hevet de quade met hare talen
den here so vele doen verstaen
dat hi verdoen wille ende verslaen
sijn kint dore haren wille
doe waren si droeve ende stille
alle diet hoerden ende sagen
ende begondent sere clagen
binnen desen dat gescien soude
quam daertoe gevaren boude
die sevende vroede de hiet mauras
die dies kinds meester was
hi was jonc man ende vroet
van den orse beette hi te voet
ende ginc toten keyser te hant
ende groete alle die hi daer vant
den keyser teerst dat hine sach
die hem gene andwerde en gaf
maer hi sweech ene lange stonde
eer hi sprac doe hi begonde
doch sprac hi ten vroeden man
gheen god houden ic u an
noch genen danc geve ic u nu
sprac de keyser dat seg ic u
here mauras ende al bedi
dat ghi dus hebt bedroevet mi
ic here seit hi ende waermede
ghi ne wet oec niet die waerhede
ghi hebt so minen soen geleert
dat hi bi u sal sijn onteert
ende gerovet van den live
hi wilde bi mijns selfs wive
hebben gelegen ende vercracht
ende oec hebdine daertoe bracht
dat hi verloren hevet de sprake
dies es mijn herte tongemake
ende oec en saelt niet gebreken
ic en salt op hem ende op u wreken
so anxtelijc ende op uwe gesellen
men salre af spreken ende tellen
hierna over langhe stont
alse dit mauras wart cont
dat hem de keyser dus sprac toe
vroedelijc andworde hi doe
ende seide here ghi hebt geseit
uwen wille hets mi leit
dat kint verloren hevet de sprake
maer dat en was noyt ware sake
dat ghi hem van der vrouwen antijt
sciere sal tware sijn belijt
des sijt wel seker mogedi gebiden
eer de dach mergen sal liden
ende en wildi beiden niet
u kint te doden hets so gesciet
des biddic gode daer wijt gesien
dat u daeraf moete gescien
alst metten ridder dede
die bat gelovede dat men hem sede
dan dat hi metten ogen sach
die keyser doe andworde gaf
dat vertellet mi mauras
hoe dat gesciede ende was
des begher ic ende wille weten
ja here waer u moet geseten
ende ghi liet versten tent morgen
u kint te doden dat is in sorgen
ic sout u gerne doen verstaen
ay god sprac de keyser saen
ic en weet wat seggen noch wat bestaen
noch wat laten noch waertoe vaen
ic en weet niet wie hevet onrecht
mijn vrouwe hevet daertoe bracht
dat si tkint wil hebben verdaen
ende ghi wilt dat ment late staen
in versten ende dwaer ondervinden
maer mocht ic weten ende kinnen
wie onrecht hadde ic sout so wreken
men souder ewelike af spreken
here sprac mauras ghi ne dorvet niet
hen es niet lange tote morgen
latet versten ghi sult dan tclare
wel ondervinden ende dat ware
want tkint mach niet langer beiden
en sal spreken morgen betide
die keyser sprac ic salt dan laten
in versten staen ende mi gematen
tote morgen maer ic wille horen
uwe redene die ghi seidt voren
van hem de bat gelovede daeraf
van dat hi horde dan dat hi sach
ic segt u here sprac mauras
een vorbaer ridder die was
ten wapene goet ende fier
int conincrike van montogier
in drome hem te voren quam
ene vrouwe die hem benam
sinen slaep met hare minnen
die ridder en wiste waer beghinnen
die vrouwe te suekene no wie si was
no waer si woende hem wonderde das
dat hi se niet vergeten mochte
haer minne dwancken so onsochte
dat hijs niet langer mochte ontbaren
des morgens hi ne most se varen
die vrouwe soeken wiste hi waer
op aventure haerentare
micte hi te varen alse hi dede
in vremden lande in vremder stede
te soekene waer hi vinden moge
die vrouwe daer hem de sin toe droege
doe stichte de ridder sine vart
ende loet bede mule ende part
bede met silver ende met goude
ende over bossche ende over woude
alsone daventure droech
te soeken siere herten gevoech
over lanc ende over breet
so lange voer hi ende reet
dat hi quam in een lant
daer hi was vremde ende onbecant
ende daer hi vant enen casteel
van grouwen merber al geheel
die here daeraf was een grave
die rike was van groter have
hi hadde ene der scoenster vrouwen
te wive die men mochte scouwen
ende dore de scoenheit van hare
so was hi haers lives so care
ende so jaloers dat hi daeraf
elken man wantroude ende ontsach
in enen vasten torre van stene
dede hi de vrouwe sluten allene
ende oec betroude hi niemen daerave
dat hi hem den slotel gave
van drien vasten yseren doren
die ten sterken torre behoren
die here selve haer droech
van al dat si hadde behoef
dus was de vrouwe daerin besloten
allene ende de venstre stont open
daer lach de vrouwe ende sach uutwart
die ridder haers geware wart
die soeken voer sine aventure
alse hi se versach recht op de ure
so waende hi des wel wesen vroet
dat sijt was daer sijn herte an stoet
daer die vrouwe ten venstren lach
ende si den ridder comen sach
int herte hi haer wel bequam
op haren man wart si so gram
dat hi se so besloten hilt
dat si niet mocht hebben gewilt
te spreken jegen den ridder goet
bedi haer was in haren moet
bedroemt te voren al die ghelike
dat den ridder was waerlike
haerlijc wart doe met anders minnen
begrepen so int herte binnen
dat hi wel waent dat de vrouwe es
daer hi om bedromet es
ende si waent wel van hem also
die ridder began wesen vroe
ende sanc een liedekijn van minnen
hadde hi niet haren man daer binnen
gewaent wesen hi ware bat nare
den torre gevaren te spreken hare
die vaer belette hem ende benam
dat hijs niet dede no en volquam
der vrouwen man de grave
hadde oerloge wel wiste daerave
die vremde ridder die daer quam
die ten castele saen opclam
ende ginc den here saluteren
ende hi hem weder met eren
die ridder vragede den here houde
of hine onthouden wilde in soude
hi soude hem helpen te siere orlogen
te winnen ende te bliven boven
die here andwerde ja hi gerne
dies en stoede hem niet tontberne
doe bleef de ridder daer onthouden
metter vrouwen man in soude
wat holpe dat ick er vele af seide
die ridder bi siere manlecheide
halp den here der vrouwen man
dat hijs al boven quam
van siere orloge ende nam ent
doe wart de ridder wide bekent
met al dengenen van den lande
ende de here gaf hem in hande
van sinen lande de vogedie
dus gevoert alse ic u lie
die vrouwe was int herte vroe
op enen tijt gevielt also
dat de ridder ginc neven den torre dare
ende die vrouwe wart sijns geware
ende nam ene biese ter vart
ende scoet se van boven nederwart
die biese was lanc ende smal
ende oec was se binnen hol
dat meeste ende quam nederwart
so dat de ridder geware wart
van der biesen dat si was hol
hi wart peinsende ende wiste wel
dat dit die vrouwe dede
bi enegerhande behendechede
ende dat sijt meende te hemwart
in groten gepeinse so wart
die ridder ter vrouwen nacht ende dach
hoe hi haer te spraken comen mach
op enen tijt gevielt also
dat de ridder den here sach vroe
ende blide wesen doe seide hi
here bi uwer genaden si
dat ic sal bidden ene bede
dats om te hebben ene hofstede
daer ic een huus op maken mach
mine wapene al den dach
daerin te doene behoudenlike
die here andworde hem goelike
segt waer ghi wilt henen niet verre
in dat slechte neven den torre
hets mi lief sprac de here
doet dat ghi wilt ende spoedt sere
ic gheves u orlof ende ghewelt
en spaert daerjegen engeen gelt
gout noch silver u werdes genoech
gaet ende doet maken u gevoech
danc hebt here sprac de ridder goet
doe dede hi maken metter spoet
thuus so hi naest den torre mochte
die here luttel daerom dochte
om wat dat de ridder dede
daer woende een metser in de stede
die was geboren van vremden lande
dien ontboet de ridder te hande
ende seide vrient hore mine tale
ic sal di dinen dienst so wale
lonen ende dine pine
di stond er rike af te sine
mochstu gedoen in gere manire
dattu dorebickes dese maysire
van desen torre die hier staet
ende enen ganc maken ende enen graet
van den huse in den torre te gane
dorstu dit nemen te bestane
te doene so verholenlike
dat mens niet worde waerlike
ic sal di goeds so vele geven
du soute te bat mogen leven
die metsere andworde haestelike
dat hijt soude so behendelike
doen dats niemen sal werden geware
die van buten den torre ware
die metsere was vroet ende genendech
van sinen ambachte ende behendech
hi dede dat de ridder wouwe
alst was volmaect so quam wel houde
die ridder toten metsere gegaen
ende trac tswert ende gincken slaen
van den lichame thovet af
dat was daerbi dat hi ontsach
dat hijs mochte gewroeget sijn
ende een porter diet hadde gesien
den metser maken de verholenthede
dies liede den ridder ende sede
dat hi wel wiste van sire affare
die ridder die wel wart geware
datten portere niemen was bi
bi wien dat hijs gewroeget si
hi hief dat swert met beden handen
ende clovede hem thovet toten tanden
dus waren si bede haers lives onblide
die ridder slepese ane ene side
daers niemen wart geware
allene waest hem kenbare
hi clam den torre op toter vrouwen
diere hijt dede bescouwen
wat hi dore haer hadde gedaen
met haer was hi wel ontfaen
ende si met hem harelijc met andren
alst tijt was wilde de ridder wandren
ende wederkeren danen hi quam
ane haer al sinen wille hi nam
alse met amien soude amijs
die vrouwe was hovesch ende wijs
ende ute haren aelmenire
een vingherlijn goet ende dire
dat haer haer man gaf
doe hi se sekerde op dien dach
dat stac si hem an den vinger sijn
die here seide vrouwe mijn
met gode blivet ic moet gaen
ic en dar hier niet langer staen
doere minen here uwen man
so gaet seit si te gode dan
hi sciet van hare ende ginc te hant
daer hi haren man vant
diene wel blidelike ontfinc
ende alse hi neven hem ginc
so nam die here te hant
den ridder bi derselver hant
daer dat vingerlijn was an
alse hijt versach der vrouwen man
so wart hi peinsende vele sere
wanen dat comen mochte den here
ende dien ridder dient gevel
hi warts oec geware wel
dat die grave de here sijn
verkennet hadde dat vingerlijn
nochtan onthilts hem de here
dat hijs den ridder min no mere
wilde vragen waent hem quam
alse haer gaen scheden nam
die ridder met rouwen
maecte hem gereet ter vrouwen
ende warp haer tfingerlijn ende vloe
cume was hi uten torre doe
so quam der vrouwen man gegaen
ter vrouwen ende hadde de dore ondaen
alse hi sijn wijf vant was hi blide
hi dede se sitten neven sine side
ende began vragen hoet haer stoede
si seide here mi es wee te moede
dat ic dus moet sijn allene
ende met niemene gemene
daer ic mede corte minen tijt
so wanneer ghi van mi sijt
van u waen ic wel sijn vergeten
neen vrouwe mogedi wel weten
hen es in de werelt wijf
die ic core vore u lijf
ic wille u vragen een luttelkijn
segt mi waer es tfingellijn
metten goeden stene diere
dat ic u gaf goedertiere
op den dach dat ic u melde
here ic hebt in mine gehelde
twi vragedi waert soude sijn
ic hebt in de borse mijn
vrouwe seit hi latet mi sien
gerne here seit si ende mettien
trac dat vingerlijn wel scire
die vrouwe uten aelmenire
ende togedet haren here
dus behilt si doe haer ere
aldoe te peinsene began
die here der vrouwen man
dat dicke vingerline geleken
ende onderslachten maer hi ne wilde niet spreken
daeraf no meer doen gewach
dien nacht hi bi sinen wive lach
ende dreef met haer sijn deduut
alse een man met sire bruut
des morgens es hi opgestaen
alst tijt was ende es ter kerken gegaen
ende met hem ginc de ridder stout
die met hem onthouden was int sout
ende alse de dienst was gedaen
die here seide laet ons gaen
int wout een luttel jagen
ons sal vele te bat behagen
tetene neen here sprac de ridder fijn
of ghijt gebiet dat mach niet sijn
ic moet te miere herbergen gaen
mi es nuwelec doen verstaen
bi boetscapen van minen lande
dat mijn pais es jegen mine viande
gemaect ende ic te lande come
ende ic bidde u daerome
here dat ghi etet met mi heden
alse ghi een stucke hebt gereden
int wout ende ghejaget
omdat u te bad behaget
so suldi keren ende eten met mi
eer dat wi keren ic ende ghi
ende mine amie van minen lande
hent mi de boetscap bracht te hande
dat ic met hare te lande kere
ende ic doet gerne sprac de here
die grave voer jagen
met siere maysniden die sijns plagen
wel ende scone alsi souden
ende die ridder diere was onthouden
met hem ginc ter herbergen sine
achemeren de vrouwe fine
met sulken cledren die si noyt ere
hadde gedragen voer haren here
die gemaect waren van andren snede
dan van dies lans sede
ende alsi scone was gepareert
met andren gewaden gehacemert
so quam si van den torre gegaen
ontekent ende andersins gedaen
met diren gewaden met andren cleden
dan haer man hadde doen gereden
doe sceen si hondert werven mere
scoenre dan si dede ere
die ridder hadde haer vorseit al
van wat gelate si wesen sal
alsi voer haren man sal comen
si seide si hadt wel vernomen
hi ne dorste hem niewer af ontsien
dat eten was gereet mettien
die ridder bracht geleedt te hant
die vrouwe ende gaf se bi der hant
den grave ende deed se met hem eten
ende alsi bi hem was geseten
lettel dranc hi ochte at
emmer in twivel dat hi sat
dore der vrouwen anscijn
die geleec den wive sijn
doe peinsde hi weder metter hast
dat die torre was so vast
dat sire niet ware comen uut
ende bander side docht hem haer luut
ane hare sprake ane haer gedane
dat ware sijn wijf bi sinen wane
doe peinsde hi weder om tfingerlijn
dat wive wel so gelijc mochten sijn
ende si hem also wel mochten
alse vingerline onderslachten
aldus verkeerde hem sijn gepeins
menechsins hare ende gens
sodat hi luttel dranc of at
daer hi bi der vrouwen sat
alst gheten was men dede op saen
die taflen de here was gegaen
te sinen castele gereet
ende die vrouwe hevet haer ontcleet
ende afgedaen al dat si hadde
ende ane gedaen haers selfs gewade
ende bi den grade haestelike
clam si den tor op vardelike
ere datter in was haer man
die de dore ontsloet ende tote haer quam
alse hi sijn wijf vant was hi blide
hi ginc sitten bi hare side
ende bleef met haer alle den nacht
dat segge ic u hi hadde recht
ic wane hi se onlange hebben sal
want de ridder hadde besproken al
die dinc bereet ende belopen
scip ende scipman dus mach hi hopen
te hebben te beteren spoet
nu hort wat der vrouwen man doet
tierst dat hi was opgestaen
hi liet sijn wijf ende ginc saen
die doren van den torre sluten
ende die riddere bleef van buten
alse hi wart geware das
dat sijn here uten torre was
ende sijn wijf hadde allene gelaten
hi ginc bi der verholenre straten
ter vrouwen ende deed se opstaen
die selve cleder dede hi haer aen
die si sanderdaechs hadde an
doe si at met haren man
die hare dicke dede ere
ende daerom peinst min no mere
dat sine sal te scerne driven
maer de lust es groet van wiven
daer en helpt jegen wachten negeen
die ridder ginc eer hi gefeen
dat hi toter kerken quam
daer hi sinen here vernam
seggende sine gebede
die ridder toten here sede
dat hi al gereet ware
wech te varene hi bade hem dare
dat hi hem dade ondertrouwe
ende gave te wive deselve vrouwe
die sanderdages met hem at
hi hed se lange tere amien gehadt
omdat si hadde gepijnt hare
om hem dat hi te lande vare
so wilde hi haer doen de ere
het ware wel recht sprac de here
hi hiet se hem halen gaen gereet
het es waer want men seet
die enen andren wil bedriegen
hem es luttel om een liegen
die ridder ginc halen de vrouwe
ende hare man deed se hem ondertrouwe
ende gaf se hem daer te wive
nochtan van hude ende van live
so docht se hem sinen wive gelike
die here bracht se te scepe haestelike
ende hiet se gode bevolen varen
doe trac men tseil op te waren
ten hunen toe ende liet gaen te winde
also lange alse de here kinde
so stont hi achter ende sach
ende alst hem int herte lach
ende hi thuus quam der vrouwen man
ten torre hi clemmen began
sijn wijf te soeken daer hi se liet
alse hire quam vant hi se niet
hi socht se hare hi socht se dare
doe wart hi van den grade geware
dien die ridder maken dede
doe wiste hi wel de waerhede
van dat hi was te scerne gedreven
ende aldus here moeti leven
so suldi sijn bi minen live
bedrogen gelovedi uwen wive
doe sprac de vroede wildi geloven
uwen wive ghi wert bedrogen
ghelovedi hare bat van dat si seit
dan uwen ogen dats mi leit
u kint hevet gene langer beide
het sal spreken mergen betide
dan suldi weten wiere onrecht hevet
ay god here de keyser seget
can ict geweten ic salt so wreken
men salre emmermeer af spreken
heden meer werdet niet verdaen
dore al dat si mi brenget aen
ic sal desen dach laten liden
ende mergen sire spraken ontbeiden
doe ginc de keyser toter vrouwe
die vol was van groten rouwe
dat si gevorderen niet en mach
de dinc de haer opt herte lach
dats de rouwe die se verslaet
si weet wel dat haer te quade gaet
teerste dat tkint spreken sal
ende dat sal vertellen al
die sake also si es gesciet
die here en willet letten niet
smorgens es hi opgestaen
ende es ter kerken gegaen
dien dienst ende de messe horen
doe bracht men hem sijn kint voren
ende al dat volc groet ende clene
dat daer was van der stat gemene
quam den kinde gevolget nare
om te horen ende te weten tware
van hem ende van siere vrouwen
alle quamen sijt bescouwen
vore den vader sinen here
bracht men geleidt den jonchere
in ene plaetse vele wijt
alst kint vort quam do waest tijt
te swigen hem allen diere waren
om te horen die niemaren
die tkint daer vertellen soude
alst kint quam voer den vader wel houde
het knielde ende bat den vader genaden
die vader hiet hem al sine mesdaden
vertellen die hem waren gesciet
ende het deet ende liets achter niet
van ende torde vertellet daer
sine gescienesse openbaer
ende waerbi hi hem van spreken onthilt
vader seit hi mi dunct ghi so doen wilt
alse hier te voren een rijc man dede
daer men af tellen mach waerhede
omdat sijn kind hem dede verstaen
dat boven hem soude gaen
ende mere here sijn dan hi wart
so hadde de vader sijn kint onwert
ende riep twe knapen altehant
ende hiet hem nemen tkint te hant
ende seide dat sijt verdrinken gaen
doe sprac de keyser vele saen
sone uwe exemple wil ic horen
alse ic hebbe gedaen te voren
van uwen meester al de hare
die onwille ende sorge sware
doere uwen wille hebben gehat
hets recht dat ghi hem ont te bat
ende van herten te houden sijt
si hebben u tlijf op desen tijt
behouden bi hare wijsheit
doe sprac tkint ic bens gereit
ende willich te seggen gerne
mi en staets niet tontberne
sint dat ghijt weten wilt vader
so sal ict u seggen algader
het was wilen hier te voren
een ridder rike ende wel geboren
die alre kinder en hadde maer een
in een gepeins overeen
vielen die man ende sijn wijf
die hi minde alse sijn lijf
te gane tote enen eremite int wout
haer kint was hem van herten hout
alst recht was ende ginc met hem daer
boven den here vlogen hen naer
twe craien die riepen lude
swert van plumen ende van hude
ende emmer vlogen si boven den here
craiende roepende vele sere
doe sprac de vader ten jonghelinc
den sone die neven hem ginc
ic hebbe groet wonder in minen moet
ochte yemen mochte sijn vroet
die wiste wat dese vogele menen nu
die sone seide ic segt u
die vogele seggen vader mijn
dat ic so vorbaer voer u sal sijn
dat ghi waert blide dat ghi mocht staen
neven mi daer ic mine hande sal dwaen
ende op te houden mine mouwen
ende noch meer van mire vrouwen
si souds blide sijn wilde ic haer
gestaden dat si brachte daer
die dwale daer ic mi soude drogen
des en wert niet so mine ogen
sprac de vader het sal bliven
boven mi soutu niet cliven
no vorbare man sijn dan ic
nu hort wat nijt dede ende mic
dien de vader droech ten kinde
te verdrenkene hijt sende
om quite daeraf te sine
drie dage doget pine
op ene roke an een eylant
daert genen troest en vant
sonder ane de vogele wilde
die hem seiden dat hijt stille hilde
hem soude saen geholpen sijn
dat kint verstont wel haer latijn
dat in de see lach op een eylent
doe quam een visschere altehant
gevaren diet seil streec ende vinc
dus verginc gene dinc
ende hi vercocht enen riken man
xx marke gouds hire ane wan
die vesschere die tkint vercochte
ende die coepman die tkint brochte
was berecker van sconincs lande
ende hadde al theerscap onder hande
dat den coninc toe bestoet
dat kint was lustech ende vroet
daertoe hovesch ende wijs
wie dat sach hi gaf hem prijs
dus was tkint van hem allen gheeert
het was recht want het was wel geleert
dat het luut van beesten verstont
ende wel was wijs daeraf ende vroet
die daer was coninc van den lande
overal hi boden sande
om de vroetste die men vonde
te siene of yemen geweten conde
twi dat ene craie ende ij roeke
altoes hem volgen ende op hem roepen
over nacht ende over dach
dat hi gerusten niet en mach
hi dede scriven in sinen brieven
die hem bate daeraf mochte geven
hi gave hem half sijn conincrikc
te vrien eygen ewelike
ende na sijn lijf altegader
dus swoer hijt bi den hoechsten vader
gode onsen here van hemelrike
op enen sinxendach waerlike
hadde hi gesworen ende geleit
den dach te houden ende te sijn gereit
daer quam menich moederbaren
ende tkint quam metten here gevaren
diet hadde gecocht dan wonder besien
te sinen here seit mettien
wilde hem de coninc houden tghelof
hi souden wel bevroeden daerof
twi de vogele op hem riepen
die niet cesseerden noch en sliepen
doe tellet sijn here den coninc vort
doet de coninc hadde gehort
hi dede voer hem comen dat kint
ende swort hem so dattet vint
dat tconincrike sine werden sal
can hi dwaer daeraf seggen al
die vogele getsissen ende wech doen gaen
sijn lant wert hem al onderdaen
ende na sijn lijf wart hire af here
dat kint seide ende rocht niet mere
het hilts hem an sijn belof
het souden wel bevroeden daerof
doe sprac tkint hort hiernaer
hieraf sal ic u seggen waer
die drie vogele die daer roepen
dats ene craye ende twe roeken
die eesschen vonnesse ende recht besceet
van selken dingen alse ic wale weet
ghi wet wel ende het es waer
dat diere tijt was op verleden yaer
ende die meeste roec van den tween
dat was der crayen genoet een
die si liet in den dieren tijt
ende die minste die ghi siet
voer hem bejagen ende halp se houden
met sinen bejage ende voeden
ende es genoet nu jegen hare
nu hevet de meeste gevreescht nimare
dat die tijt gebetert es
ende int lant noch levende es
die craie sijn wijf ende wil se hebben
bi der redenen die ic u mach seggen
omdat si was van ierste sijn
ende hi met hare ende si met him
genoet was menegen dach
so wilt hi wederkeren int gesach
dat hi van ierste met haer was
die minste wil niet loven das
dat hi se weder soude hebben
maer hi wil se hem al ontseggen
bedi dat hi se qualec liet
ende bi hem eest bleven niet
si ne ware van honger doet bleven
alse hi se ter noet hadde begeven
so stont hi haer wel bi ter noet
ende bescermese van der doet
ende hevet haer haer lijf behouden
ende hierbi wil hi se hem onthouden
den meesten ende wederseggen
ende recht vonnesse willen si hebben
here coninc in u hof
ende nemme hebdi pays daeraf
si ne hebbens vonnesse ontfaen
op u sijn sijs beide gegaen
dat ghijs hem recht vonnesse doet
welc hare dat se behouden moet
ende alse sijs hebben besceet
si sullen hem sceden gereet
ende vliegen hare verden
ende laten u met payse gewerden
die coninc seide ic segge mijn avijs
mi dunct dat hijs bat werdech is
die minste die haer behilt dlijf
die meeste dede alse een quaet keytijf
dat hi se begaf ter noet
dan gaf de meeste enen screem groet
ende sloech met vedren ende vloech wech
alse de minste dat versach
dat dander wechvloech ende si hem bleef
die bliscap die hi so groet dreef
dat u mochte vertellen niemen
ende si vlogen wech sniemen
ende lieten met payse gewerden
den coninc ende met verde
ende alse de coninc dit versach
sach hi nie so bliden dach
sine dochter dede hi vortcomen
die hevet de jongelinc genomen
die sint coninc wart ende here
ende hadde gewelt ende groet ere
in sijn lant lange stont
daerna was hem gedaen cont
dat niet wel van goede ginc te hant
den vader sijn ende was comen int lant
te wonen daer hi here af was
alse hi de waerheit wiste das
die coninc dat de vader sijn
was comen wonen onder hin
doe riep hi te hem enen serjaent
ende seide vrient ganc te hant
vragen waer woent de here garijn
ser diederecs sone ende die vrouwe sijn
die onlange sijn comen int lant
alse duut gevreescht heves te hant
waer bi woent ende dune heves vonden
so soutu hem seggen te dien stonden
dat hi dies mach seker sijn
dat hi binnen viij dagen met him
in sijn huus op desen tijt
wil eten ende nemen ene maeltijt
doe ginc de bode ende quam
gegaen ter stat daer bi vernam
den here garijn sconincs vader
die bode vertellede hem algader
dat hem de coninc ontboet
met hem tetene hi hads bliscap groet
ende ginct vertellen sire werdinnen
sinen wive met groter minnen
dies int herte blide was
nochtan en wist hare geen das
dat hare soen was de coninc
si ne peinsden niet om oude dinc
die hem te voren was gesciet
al en dachten sire omme niet
die coninc wel den vader kende
ende eer de dach sal nemen ende
so sal hijt hem wel doen weten
die coninc hevet hem niet vergeten
hi ne quam ter tijt die hi ontboet
tes vader huus met feesten groet
die coninc was daer wel ontfaen
alst gereet was ginc men dwaen
wel haddi gedaen sijn berec
sodat hem geen dinc gebrac
hi ne mocht met eren enen goden man
wel ontfaen daer hijs hem an
die coninc was daer wel ontfaen
het was gereet men soude dwaen
die dwale nam die vrouwe
ende die here scoet an de mouwe
ende wilde se daer ophouden
die coninc sprac wel houde
laet staen de mouwe doet wech de dwale
en gedinct u niet der tale
dat enewerf u sone seide
dat hi in so groter hoecheide
boven u soude gedien
dat ghi sout blide sijn wildijs lien
dat ghi ophouden mocht de mouwen
daer hi sine hande dwoege met trouwen
u vrouwe u wijf soude blide wesen
mocht si de dwale houden te desen
daer hi an drogede verliet tware
oec hadt u herde onmare
mi dunct nu eest daertoe comen
die coninc hevet den vader genomen
ende die moeder bi der hant
ende sprac te hem sonder sablant
ic ben dien ghi daet werpen in de zee
hare geen wiste wat seggen mee
tebarentert waren si sere
ende aldus wildi mi doen here
doden sonder jugement
ende mijn vrouwe die hier staet present
hevet mi ane getegen sulk dinc
daer si niet wel in en ginc
doe si mi leide met haer allene
in de camere te sijn gemene
ende si lichte ane mi doe sochte
dies si vinden niet en mochte
si woude dat ic bi haer hadde gelegen
mi ware thovet liever avegheslegen
dan ic haren wille hadde gedaen
ende die dinc waer vort gegaen
dat si ane mi socht mijn vrouwe
here het was logene bi mire trouwe
dat si mi aneteech dat ic se sloech
si dede haer selven dat ongevoech
dat si mi aneteech in deets haer niet
nu segt mi sone wat was u gesciet
op die tijt ende op die stont
dat ic gene sprake an u en vant
bi wat redenen haddi verloren
sone de sprake wil ic horen
dat kint andworde ende seide
vader mijn het was waerheide
alse ghi om mi sent ende mi was cont
gingen wi op ene avontstont
ic ende die lieve meestre mine
in de sterren ende in de mane sien
om te wetene ende te besiene
of enege dinc stonde te gesciene
cortelec die wi niet en wisten
bi der behendecheit van listen
worden mine meestre ende ic geware
tierst dat ic vore u comen ware
ende ic mijn wort soude wanen spreken
so soude mi de herte breken
ende ic mijns lives soude derven
oec versagen wi anderwerven
mocht ic mi van spreken onthouden
vij dage ic sout lijf behouden
doe gaf mi elc meester ene bede
dat hi bi siere behendechede
mi soude vervaen enen dach
omdat ict here dus waer versach
wildic niet spreken mer mi onthouden
omdat ic wilde mijn lijf behouden
hadde ic gesproken ende waert mi gesciet
so ne waer mijns lijves niet
hierbi waest lieve vader
dat ic liet miere vrouwen algader
seggen dat si seggen woude
ende ic nieweren af dede onscoude
si mochte mi anetien dat si wilde
vrouwe wat es u onsculde
sprac de keyser twi dadi dat
die vrouwe en wist andwerden wat
sonder allene dat si sede
dat sijt al van sorgen dede
dat hi den vader mochte verstoten
ende ontkeren van sinen genoten
des hadde si sorge ende rouwe
here seit si bi miere trouwe
het was al om te behouden u ere
dat ic dit dede lieve here
ic ben wel seker en waer di
dat ic groet ere verlore daerbi
ende ic hem vremde soude sijn
ende ghi wet wel here mijn
dat ic vriende ende mage liet
om u te hebben ende van hem sciet
alse ic hier quam int lant
waren si mi vremde die ic hier vant
ende noch sijn here clene ende groet
mi en ware niet leder dan u doet
an u lijf leget mijn welvaren
si ne sijn niet al doet te waren
die mi gerne namen doet
sijt mijns genadech here groet
al en heb ic maech no vrient int lant
diere om gave enen bisant
weder ghi mi dodet so liet
ic bidde u here of ghi ghebiet
dat ghi mi niet en nemt mijn lijf
sonder vonnesse ic ben u wijf
ende ghi mijn getroude man
laet mi vonnesse genieten dan
van uwen mannen te hebben doch
sulc alse wisen sal u hof
so doedi daeran uwe ere
ende ic salt gerne doen sprac de here
van heden over xl daghe
sweer ic mijn hof dat ic op de clage
recht vonnesse u wille doen dan
alse wisen selen mine man
die keyser boden ute sande
wide ende verre ende in elken lande
dat si op dien dach genomen
alle te hove souden comen
die van den keyser waren gegoet
daer was menich man gemoet
te hove te comene alse op die stont
dat hem was gemaket cont
want het liep wide mare
van den baroenen haer ende dare
dat de keyser in vollen gedinge
van sinen hove soude doen maninge
ende vonnesse van den wive sijn
watter mede soude gescien
alse op dien dach ende op die stont
dat hem was gedaen cont
alst quam ten viertechsten daghe
de keyser selve dede de clage
op de vrouwe ende vragede saen
wat vonnesse daeraf soude gaen
nadien dat comen was de dinc
dat si haer van den jongelinc
hadde beclaget daer te voren
ende menich leet ende menegen toren
die si hem te voren hadde gedaen
daeraf hiet hi se te rade gaen
ende volcomenlike in sijn hof
daer te seggen vonnesse of
doe seiden si met gemenen rade
dat metter vrouwen de here dade
dat wijsden si sinen vrien wille
doe sweech de keyser onlange stille
maer hi sprac verbolgen like
ic hebbe gesproken so waerlike
menich werf ic salre over rechten
ende mi en salt oec niet ontfechten
bi hare scout en eest niet bleven
in hadde mijn kint verslegen
sint si belijt hevet de dinc
so wil ic sprac de coninc
dat men se hier verberne sciere
daer wi toe sien in enen viere
doe dede dorne ende staken
die keyser halen ende i vier maken
ende die vrouwe vele sciere
dede hi werpen in den vire
dat sijs verdiende was scade
want si was wijs van rade
hadde si haer dinc te besten gekeert
si was wel wert dat men se gheeert
ende ghepriset hadde te mere
doe seide te sinen kinde de here
wel lieve kint dese overdaet
hevestu bi dire stiefmoeder raet
gehadt ende dese grote pine
ic gheve di de hulde mine
ende alle sevene de meestre dijn
wil ic dat mine vriende sijn
ende ic de hare bi hare genaden
nemmermeer werdstu verraden
van stiefmoeder jegen mi
lieve kint dat gelove ic di
ende ic salt di wel houden
die exemple hebbe ic wel onthouden
in wille niet doen alse de man dede
omdat hem sijn kint toesede
dat hijt in hoecheden sien soude
boven hem so dede hijt boude
dragen ende werpen in die see
dat dede nijt doen ende wee
vader dat hijs int herte droech
ghi ne dorft niet wanen al had ic genoech
also vele eren boven u
also ghi boven mi hebt nu
dat ic u soude tonwerder hebben
een twint niet dar ic wel seggen
so ne soude elc goet kint wart vroet
die vader of moeder belgen doet
het moet hem werden te sure
ende hier ent de aventure
ende die boec van den seven vroeden
god moet se in dogeden vort hoeden
alle diere hebben gewesen
daer dese rime es gelesen
des moet hem onnen de hemelsche vader
amen segt allegader
