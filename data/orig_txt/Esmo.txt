god die vander maghet was gheboren
om dat hi niet en woude laten verloren
dat hi met sinen handen hadde gemaect
soe woude hi al moeder naect
die doet sterven in rechter trouwen
nu biddic u heren ende vrouwen
dat ghi wilt swighen ende hoeren
het was een coninc hier te voren
in sesiliën was hi gheseten
verstaet soe moghdi wonder weten
ende ghecreech een kint bi sijn wijf
maer bi hem hielt hi enen keitijf
sijns broeder sone hiet robrecht
die dat conincrike na recht
alte male soude hebben verworven
hadde die coninc sonder oer ghestorven
maer nu wert daer een knecht geboren
dies robbrecht hadde groten toren
ende int herte groten nijt
nu seldi hier sien in corter tijt
wat dat den jonghelinc es ghesciet
hoe hem robrecht bracht in swer verdriet
ende enen sarrasijn heft vercocht
ende in groten elende brocht
ende oec die moeder diene droech
dat si daer na noit en loech
in twintich jaren daer si lach
ende noit sonne noch mane en sach
dat beriet haer robrecht al
nu swijt ende merct hoet begennen sal
ay mi ay mi der leider gheboert
die hier nu es comen voert
van esmoreit den neve mijn
ic waende wel coninc hebben ghesijn
als mijn oem hadde ghelaten dlijf
nu heeft hi al bi sijn wijf
een kint gecreghen die oude viliaert
o sesiliën edel bogaert
edel foreest edel rijc
ic moet bliven ewelijc
edel foreest van di bastaert
dies mijn herte alsoe beswaert
dat mi inbringhen sal de doot
maer bi den here die mi gheboet
ic sal daer omme pinen nacht ende dach
hoe ic dat wecht verderven mach
ic saelt versmoren oft verdrincken
daer salic nacht ende dach om dincken
al soudic daer omme liden pijn
ic sal noch selve de coninc sijn
van sesiliën den hoghen lande
ic sal oec pinen om haer scande
der coninghinnen mijns oems wijf
dat hi nemmermeer sijn lijf
met haer en sal delen die wigant
aldus soe sal mi bliven dlant
machic volbringhen dese dinc
waer sidi hoghe gheboren coninc
van damast gheweldich heer
mijn herte es mi van rouwen seer
van saken die ic hebbe ghesien
platus meester wat sal ghescien
daer ghi aldus om tachter sijt
her coninc te nacht te metten tijt
was ic daer buten op dat velt
daer sach ic die locht alsoe ghestelt
ende die planeten ant fiermament
dat in kerstenrijc een kint
gheboren es van hogher weerde
dat u sal dooden metten sweerde
her coninc here ende nemen dlijf
ende u dochter sal sijn sijn wijf
ende kerstenheit sal si ontfaen
meester nu doet mi verstaen
wanneer soe was dat kint gheboren
te nacht her coninc als ghi mocht horen
soe wort gheboren dat jonghelinc
sijn vader es een hoghe coninc
van sesiliën in kersten lant
meester nu soe doet mi bekant
selen dese saken moeten zijn
jaes her coninc bi apolijn
ofte en doe cracht van groter hoeden
maer wildi werken na den vroeden
ic sal u enen raet visieren
hoe ende in wat manieren
dat ghi selt bliven in uwen staet
want enen goeden scarpen raet
waer hier goet toe gheoerdeneert
ay nu soe benic ghescofeert
vander saken die ghi mi telt
es mijn herte alsoe ontstelt
dat ic mi niet gheraden en can
maer ghi sijt soe wisen man
platus meester lieve vrient
ende hebdt mi langhe met trouwen ghedient
ende meneghen wisen raet ghegheven
dat ic in eren altoes ben bleven
nu biddic u meester ghetrouwe ende goet
dat ghi al metter spoet
wilt hulpen vinden enen raet
soe dat ic blive in minen staet
ende vanden jonghelinc onghequelt
daer ghi mi dus vele af telt
dat ic sijns mach wesen vri
her coninc here soe hoert na mi
edel baroen edel wigant
ghi selt mi gheven alte hant
enen scat met mi te voeren
ende ic sal in corten uren
daer waert riden onghespaert
den jonghelinc van hogher aert
sal ic ghecrighen met miere const
ic bidde mamette om sine onst
dat icken ghewinnen moet met eren
want nemmermeer en meinic te keren
in salne u bringhen in uwer ghewout
daer omme seldi mi selver ende gout
her coninc gheven in miere ghewelt
ic salne stelen of copen om ghelt
ofte ghecrighen met enegher list
aldus hebbic den raet ghegist
dan sal hi u vri eyghen sijn
hi sal werden een goet payijn
na onser wet selen wine leren
aldus soe seldi bliven in eren
hi sal wenen dat ghi sijn vader sijt
nu lichtelijc hets meer dan tijt
ic wil gaen varen metter spoet
platus meester desen raet es goet
gaet henen ende haest u metter vaert
ic wille dat ghi niet en spaert
nemt scats ghenoech in uwer ghewelt
metter gisschen onghetelt
ende brinct mi den jonghelinc
dies biddic u boven alle dinc
ende en spaert daer ane ghenen cost
want ic hebbe soe groten lost
dat ic den jonghelinc soude bescouwen
her coninc here in rechter trouwen
ic sal daer omme pinen dach ende nacht
en trouwen ic hebbe soe lange gewacht
dat ic ghecreghen hebbe mijn begheert
dese jonghelinc die es soe weert
met minen oem den ouden grisen
ende metter moeder dien soe prisen
dat si nie scoender kint en saghen
dese blisscap salic hen verjaghen
want het gheeft mijnder herten pijn
vermalendijdt moestu sijn
ende die u oec ter werelt bracht
want ic nie sent dach noch nacht
blisscap int herte en conde gewinnen
al souden si beide daer omme ontsinnen
dijn lijf dat heeftu nu verloren
ic sal di in enen put versmoren
ofte sterven doen een ergher doot
o vrient dat ware jammer groet
het dunct mi sijn soe scone kint
ghi sijt emmer te male ontsint
dat ghi wilt doden dese jonge geboert
maer ghi sijt daer op ghestoert
dat hoeric wel ane u ghelaet
ic bidde u vertrect mi uwen staet
waer omme sidi daer op soe gram
vrient doen hi ter werelt quam
ende van sijnder moeder wert gheboren
quam mi in minen slape te voren
dat hi mi nemen soude mijn leven
dies benic in sorghen bleven
dat ic noit sint en conste gedueren
ende ic hebbe ghewacht van uren turen
ende hebben gestolen der moeder sijn
ic meine dat ic nu sinen fijn
doen sal eer hi mi ontgaet
vrient ic sal u beteren raet
gheven wildi na mi hoeren
segt mi wanen es hi gheboren
dies biddic u doer apolijn
hi mochte van selker gheboerten sijn
ic salne copen alte hande
ende voerene met mi uten lande
in heydenesse dies sijt wijs
in ene stat het balderijs
die doer turkiën es gheleghen
vrient wildi den jonghen deghen
copen ic sal u segghen dan
wiene droech ende wiene wan
sal ic u segghen alte gader
die coninc van ceciliën es sijn vader
een wigant hoghe gheboren
ende sijn moeder als ghi moget hoeren
es conincx dochter van hongheriën
vrient es hi van dier paertiën
soe es die jonghelinc mijn gerief
ic salne copen eest u lief
nu sprect op hoe gheefdine mi
vrient dies moghdi wesen vri
om dusent pont van goude ghetelt
houdt vrient daer es gelt
ende gheeft mi den jonghelinc
maer berecht mi ene dinc
hoe es sijn name doet mi bekant
esmoreyt het die jonghe wigant
alsoe es die name sijn
soe sal hi ewelijc payijn
bliven dies moghdi wesen vroet
mamet die mi bewaren moet
ende ic vare wech met minen gast
en trouwen nu es mijn herte ontlast
van dies ic stont in groter sorghen
want ewelijc blijft hi verborghen
in heydenesse dies benic wijs
want die stede van balderijs
leghet doer turkien in verren lande
god die moet hem gheven scande
hoe sere hadde hi mi ontstelt
nu willic gaen ende doen dit gelt
heimelijc in miere ghewout
want het es al edel gout
al en bleve mi nemmermeer
dlantscap nochtan waric een heer
met desen gelde dat ic hebbe ontfaen
ic hebt na minen wille wel gedaen
want oec sal mi nu bliven dlant
waer sidi hoghe gheborne wigant
van damast gheweldich coninc
nu comt ende siet den jonghelinc
die gheboren es van edelen bloede
nu en was mi nie soe wel te moede
alst es van desen hoghen prosent
ic salne ophouden voor mijn kint
mine dochter salicken bevelen
wattan her coninc ghi selt helen
voer uwe dochter al gader
wie sijn moeder es ende sijn vader
dat en seldi haer vertrecken niet
want u mochte daer af verdriet
comen hier namaels over lanc
want vrouwen sijn van herten wanc
seidi hare sijn hoghe gheslachte
ende dan venus in haer wrachte
ende worde minnende den jongen man
soe mochte si hem segghen dan
hoe dat hi ware comen hier
want her coninc der minnen vier
mochte in uwer dochter openbaren
als hi ware comen te sinen jaren
daer omme en segt haer ghene dinc
dan dat hi es een vondelinc
te men soe salder haer gheliggen an
platus platus bi tervogant
het dunct mi goet dat ghi mi segt
laet ons dit ewelijc ghedect
sijn dese sake voer die dochter mijn
so magicx in vreden sijn
waer sidi dochter damiët
comt tot mi onghelet
ic moet u spreken bi mahoen
vader dat willic gherne doen
nu segt mi wats u ghebot
damiët bi minen god
anesiet hier desen roeden mont
desen jonghelinc dit es een vont
mamet heeften mi verleent
ic hoerden daer hi hadde gheweent
daer ic in die boegaert wandelen ginc
daer vandic desen jonghelinc
onder enen cederenboem
damiët nu nemes goem
ende houtten op als uwen broeder
ghi moet sijn suster ende moeder
esmoreyt het dese jonghen man
vader here bi tervogant
noit en sach ic scoender kint
heeften ons mamet ghesent
dies willic hem dancken ende apolijn
ic wil gerne suster ende moeder sijn
o uutvercoren jonghe figuere
du best die scoenste criatuere
die ic met oghen nie ghesach
met rechten ic mamet dancken mach
dat ic sal hebben enen broeder
ic wil gerne sijn suster ende moeder
o esmoreit wel scone jonghelinc
hoe sere verwondert mi dese dinc
dat ghi waert vonden sonder hoede
want ghi dunct mi van edelen bloede
bi den ghewaden die ghi hebt an
nu comt met mi wel scoene man
ic sal u als minen broeder doen
waer sidi robberecht neve coen
comt tot mi ic moet u spreken
mi dunct dat mi mijn herte sal breken
van groten rouwe die mi gaet an
ay oem hoghe gheboren man
waer bi sidi al dus ontstelt
van rouwen benic alsoe ghequelt
dat ic duchte dat mi mijn herte sal scoeren
mijn scoene kint hebbic verloren
esmoreyt den sone mijn
ay ic en mochte niet droever sijn
al haddic verloren in dier ghelijc
mijn goet ende oec mijn conincrijc
daer omme en woudic droeven twint
haddic behouden mijn scoene kint
ay mi ay mi den bitteren rouwe
die ic nu lide ende oec mijn vrouwe
ic duchte het sal mi costen dlijf
ochte mijn vrouwe dat edel wijf
si heeften rouwe int herte soe groet
mi dunct ic ware mi liever doot
dan ic soude liden dit torment
ay edel oem wide bekint
nu en wilt u aldus niet mesbaren
ic weet wel hoe daer es ghevaren
al drijft mijn moeye den rouwe soe groot
sine heeft daer af ghene noet
dat weet ic te voren wel
haer herte dat es tuwaert fel
om dat ghi out sijt van daghen
ic hebt haer dic wel hoeren claghen
dat si van mi niet en wijst
ic duchte si u noch met haerre list
her coninc oem sal nemen dleven
si sal u seker noch vergheven
dat weet ic te voren wale
ic hebbe soe menechwerf haer tale
ghehoert in heimeliker stont
nochtan en ghewoeghs nie mijn mont
meer dan u te deser ure
ic weet wel si heeft die creatuere
selve ter doot brocht
want si u noit wel en mocht
om dat ghi hebt enen grauwen baert
si es op ene ander vaert
si mint seker enen jonghen man
bi den vader die mi ghewan
robbrecht neve wistic dat
haer en soude ghehulpen bede no scat
ic en soudse doeden dat felle wijf
oem daer settic vore mijn lijf
dat ic u segghe en eest niet waer
ic hebt gheweten over menech jaer
dat si u niet en es van herten vrient
o wi ende waer hebbic dies verdient
met rechte ic dat wel claghen mach
mi dochte dat ic enen ingel sach
als ic anesach haer edel lijf
ende es soe wreet dat felle wijf
seker neve dat wondert mi
nu gaet henen ende haeltse mi
ic moetse emmer spreken hoeren
waer sidi vrouwe hoghe gheboren
comt toten coninc minen oem
och edel vrouwe nemt sijns goem
want hi staet al buten kere
ay her coninc edel here
wie sal ons nu hulpen claghen
den bitteren rouwe die wi draghen
dat wi hebben verloren ons kint
swijt van gode soe moetti sijn ghescint
felle pute quade vrouwe
al den druc ende den rouwe
dat hebdi mi alte male ghedaen
dat sal u te quade vergaen
want ict al gader hebbe vernomen
hoe die saken toe sijn comen
ghi hebdt die moert allene ghewracht
mijn scoene kint hebdi versmacht
dat sal u seker costen dlijf
ghi sijt wel dat quaetste wijf
die nie ter werelt lijf ontfinc
och edel here edel coninc
hoe soudic dat vinden in mijn herte
dat ic hem doen soude eneghe smerte
die ic te mijnder herten droech
swijt quade vrouwe hets ghenoech
ghesproken ic en wils nemmeer hoeren
ic sal u in enen put versmoren
robbrecht leitse mi ghevaen
god die hem ane ene cruce liet slaen
die soe moet mi nu verdinghen
ende te mijnder ontscout bringhen
want ic hier af niet en weet
seker vrouwe hets mi leet
ay god ontfermt u dit swaer torment
daer ic in ben want ic hebbe mijn kint
verloren ende men tijcht mi ane die daet
ay gheweldich god daer al an staet
ghi waert sonder verdiente ende sonder scout
vaste ghenaghelt ane ene hout
oetmoedech god met naghelen dri
ontfermhertich god nu biddic di
dat die waerheit noch werde vernomen
ende ic te mijnder ontscout noch moet comen
dies biddic u hemelsche coninghinne
ay salic nu in minen sinne
bliven dat sal wonder sijn
ay god wie heeft sijn venijn
aldus swaerlike op mi ghescoten
ay god uut u soe comt ghevloten
alle recht ende alle waerheit
nu hulpt mi noch te minen besceit
dat ic ontsculdich moet vonden sijn
o tervogant ende apolijn
hoe mach mijn suster dat edel wijf
ghehebben alsoe reine lijf
dat si ghenen man en mint
noch in heydenesse ne genen en kint
die si woude hebben tot enen man
bi minen god tervogan
si heeft emmer een edel natuere
ofte si mint ene creatuere
heimelike daer ic niet af en weet
want si en es emmer niet bereet
tot eneghe man die nu leeft
ic waent haer mamet al ingheeft
dat si heeft soe edelen aert
dit es mijnder liever suster bogaert
hier plecht haer wandelinghe te sijn
bi minen god apolijn
ic wilder mi oec in vermeiden gaen
want die vaec comt mi aen
ic wil hier slapen ende nemen rast
ay mi ay mi hoe groten last
dragic al stille int herte binnen
ic ben bevaen met sterker minnen
die ic heimelijc in mijn herte draghe
o apolijn ic u dat claghe
dat mijn herte enen man soe mint
nochtan dat sijs niet en kint
sijn gheboerte noch sijn gheslacht
maer het doet der minnen cracht
si heeft mi vast in haerren bant
ay doene mijn vader vant
ende bracht mi den jonghelinc
ende gaffen mi als vondelinc
dat ic soude sijn suster ende moeder
hi waent dat hi es mijn broeder
maer hi en bestaet mi twint
nochtan hebbickenne ghemint
boven alle creatueren
want hi es edel van natueren
ende oec van enen hoghen moede
hi es coenlijc van edelen bloede
al was hi te vondelinghe gheleit
mijn herte mi van binnen seit
dat hi es hoghe gheboren
o esmoreit uutvercoren
edel ende vroem scoene wigant
doen u mijn lieve vader vant
dies es leden bi ghetale
achtien jaer dat weet ic wale
hebdi gheweest mijn minnekijn
o uutvercoren deghen fijn
ewelijc blivic in dit verdriet
want ic en wils u ghewaghen niet
dadict mijn vader name mi dlijf
o uutvercoren edel wijf
ende benic dan een vondelinc
ic waende mijn here de coninc
edel wijf hadde ghesijn mijn vader
ende ghi mijn suster dat wendic al gader
ende beide gheweest van enen bloede
ay mi es nu alsoe wee te moede
bi minen gode tervogan
ic ben wel die druefste man
die nie ter werelt lijf ontfinc
ay mi benic dan een vondelinc
op erde nie droever man en waert
ic waende sijn gheboren van hoger aert
maer mi dunct ic ben een vont
nu biddic u edel roede mont
dat ghi mi al gader segt
van inde toerde en al ontdect
hoe dat mi u vader vant
o esmoreit wel scoene wigant
nu benic wel alsoe droeve als ghi
ic en wijst niet dat ghi mi waert so bi
doen ic sprac die droeve tale
o edel wigant nu nemet wale
het quam mi uut groter minnen vloet
o edel wijf nu maect mi vroet
hoe die saken comen sijn
ic plach te segghen suster mijn
maer dat moetic nu verkeren
enen anderen sanc moetic nu leren
edel wijf ende spreken u an
ghelijc enen vremden man
nochtan soe moetic ewelijc bliven
u vrient ende ghetrouwe boven allen wiven
die op der erden sijn gheboren
och edel wijf nu laet mi hoeren
ende segt mi waer ic vonden waert
och edel jonghelinc van hogher aert
na dien dat ghi hebt ghehoert
soe willict u vertrecken voert
waer dat u mijn vader vant
in sinen boegaert scoene wigant
daer hi hem verwandelen ginc
och edel wijf berecht mi ene dinc
en hoerdi daer na noit ghewaghen
vrouwen oft joncfrouwen in horen claghen
dat iement een kint hadde verloren
o edel jonghelinc uutvercoren
daer af en hebbic niet ghehoert
ay soe ben ic van cleinder gheboert
dat duchtic ofte uut verren lande
mamet laete mi noch die scande
verwinnen dat ic weten moet
wie mi desen lachter doet
dat ic te vondelinghe was bracht
nu en willic nemmermeer van enen nacht
ten anderen verbeiden ic en hebbe vernomen
van wat gheslachte dat ic ben comen
ende wie dat mijn vader si
o esmoreit nu blijft bi mi
ic bids u in die ere van allen vrouwen
storve mijn vader ic soude u trouwen
edel wigant tot enen man
esmoreit so moghdi dan
sijn van damast gheweldich here
o edel vrouwe die onnere
en sal u nemmermeer ghescien
dien lachter moet verre van u vlien
dat ghi sout nemen enen vondelinc
u vader es een hoghe coninc
ende daer toe sidi soe scoene
ghi mocht met rechten draghen croene
voer elken man die nu leeft
mijn herte van groten scaemde beeft
dat ic al dus hebbe ghevaren
o esmoreit laet u mesbaren
dies biddic u edel wigant
al waest dat u mijn vader vant
dan werd u nemmermeer verweten
met groten vrouden onghemeten
selen wi leven ic ende ghi
o edel wijf dies moetic mi
ewelijc van u beloven
maer nemmermee en willic hoven
met eneghe wive die nu leeft
ofte die de werelt binnen heeft
ic en sal tierst bi tervogan
den vader kinnen die mi wan
ende oec die moeder die mi droech
o roede mont ic hebbe ghenoech
hier ghelet ic wille gaen varen
o wi nu machic wel mesbaren
ic blive allene in dit verdriet
vele spreken en doech emmer niet
dat soe hebbic ondervonden
vele spreken heeft in meneghen stonden
dicwile beraden toren
bi vele spreken es die menege verloren
haddic ghesweghen al stillekijn
soe haddic in vrouden moghen sijn
bi esmoreit al mijn leven
dien ic met spreken hebbe verdreven
met rechte machic roepen olas
o wi dat ic niet stom en was
doen ic sprac dit droeve woert
o edel wijf nu willic voert
mamet beware u reine lijf
nu biddic u wel edel wijf
groet mi den coninc minen here
want ic en sal keren nemmermere
ic en hebbe vonden mijn gheslacht
ende oec den ghenen die mi bracht
daer ic te vondelinghe was gheleit
o scoene jonghelinc esmoreit
nu biddic u doer oetmoet
als ghi van uwer saken sijt vroet
dat ghi dan wederkeert tot mi
o scoene joncfrouwe van herten vri
dan salic laten nemmermeer
ic en sal met enen corten keer
edel wijf tot u comen
als ic die waerheit hebbe vernomen
bi minen god tervogant
o esmoreit nemet desen bant
hier in soe waerdi ghewonden
esmoreit doen ghi waert vonden
edel jonghelinc dies gheloeft
ghi selten winden omtrent u hoeft
ende voerten alsoe openbaer
op avontuere of iement waer
die u kinnen mochte daer an
ende peinst om mi wel scoene man
want ic blive in groter sorghen
mijn god die niet en es verborghen
die moet nu mijn troester sijn
o mamet ende apolijn
mahoen ende tervogan
dese scoene wapen die hier staen an
mochten si toe behoren mi
soe waer ic int herte wel vri
dat ic ware van edelen bloede
mi es emmer alsoe te moede
om dat ic lach daer in ghewonden
doen ic te vondelinghe was vonden
ic bender seker af gheboren
mijn herte seghet mi te voren
want ic daer in ghewonden lach
ic nemmermeer vroude ghewinnen en mach
ic en hebbe vonden mijn gheslachte
ende die mi oec te vondelinghe brachte
ic souts hem danken bi apolijn
ay mochtic noch vader ende moeder mijn
scouwen soe waer mi therte verclaert
ende waren si dan van hogher aert
soe waer ic te male van sorgen vri
o edel jonghelinc nu comt tot mi
ende sprect jeghen mi een woert
want ic hebbe u van verre ghehoert
jammerlijc claghen u verdriet
o scoene vrouwe wats u ghesciet
dat ghi al dus lict in dit prisoen
o edel jonghelinc van herten coen
aldus moetic ligghen ghevaen
nochtan en hebbic niet mesdaen
dant mi verraderen al doet
o scoene kint nu maect mi vroet
hoe sidi comen in dit lant
ende wie gaf u dien bant
berecht mi dat wel scoene jonchere
bi mamet minen here
vrouwe dan sal ic u weigheren niet
wi moghen mallec anderen ons verdriet
claghen want ghi sijt ghevaen
ende groet verdriet es mi ghedaen
want ic te vondelinghe was gheleit
ende desen bant in gherechter waerheit
daer soe lachic in ghewonden
lieve vrouwe doen ic was vonden
ende voeren al dus openbaer
op avontuere oft iement waer
die mi kinnen mochte daer an
nu segt mi wel scoene man
wetti iet waer ghi vonden waert
o lieve vrouwe in enen boegaert
te damast in ware dinc
daer soe vant mi die coninc
die mi opghehouden heeft
ay god die alle doeghden gheeft
die moet sijn ghebenedijt
van herten benic nu verblijdt
dat ic gheleeft hebbe den dach
dat ic mijn kint anescouwen mach
mijn herte mochte wel van vrouden breken
ic sie mijn kint ende ic hoert spreken
daer ic om lide dit swaer tormint
sijt willecome wel lieve kint
esmoreit ic ben u moeder
ende ghi mijn kint dies sijt vroeder
want ic maecte metter hant
esmoreit selve dien bant
daer in soe haddic u ghewonden
esmoreit doen ghi waert vonden
ende ghi mi ghenomen waert
o lieve moeder segt mi ter vaert
hoe heet die vader die mi wan
dats van ceciliën die hoghe man
es u vader scoene jonghelinc
ende van hongheriën die coninc
es die lieve vader mijn
ghi en mocht niet hogher gheboren sijn
int kerstenrijc verre noch bi
o lieve moeder nu segt mi
waer omme lighdi al dus ghevaen
o lieve kint dat heeft ghedaen
een verrader valsch ende quaet
die uwen vader gaf den raet
dat ic u selve hadde versmoert
o wi der jammerliker moert
die dat mijn vader den coninc riet
bracht mi oec in dit verdriet
dat ic te vondelinghe was gheleit
ay ende of ic die waerheit
wijste wie dat hadde ghedaen
die doot soude hi daer omme ontfaen
bi minen god apolijn
ay lieve moeder mijn
nu en willic langer beiden niet
ic wil u corten dit verdriet
aen minen vader den hogen baroen
dat hi u bringhe uut desen prisoen
dat sal mine ierste bede sijn
danc hebbe mamet ende apolijn
ende die sceppere die mi gewrachte
dat ic hebbe vonden mijn gheslachte
ende oec die moeder die mi droech
mijn herte met rechte in vrouden loech
doen ic anesach die moeder mijn
oetmoedech god nu moetti sijn
gheloeft ghedanct in allen stonden
mijn lieve kint hebbic nu vonden
die mi nu verloesten sal
want die vroude es sonder ghetal
die nu mijn herte van binnen drijft
o wi enen dief die men ontlijft
en mochte niet soe droeve ghesijn
als ic nu ben int herte mijn
want ic duchte grote scanden
haddickene doot met minen handen
doen ickenne vercocht soe waer hi doot
ay ic hebbe den anxt soe groet
dat mi daer af sal comen toren
want comet uut ic ben verloren
dat icken vercochte den sarrasijn
gaet henen robberecht neve mijn
tot mijnder vrouwen der coninghinnen
die ic ewelijc met herten moet minnen
ende oec bliven onderdaen
want icxse ghehouden hebbe ghevaen
sonder verdiente ende buten scout
dat rout mijnder herten menichfout
dat ic haer hebbe gheweest soe wreet
gaet henen ende haeltse mi ghereet
ende laetse haer scoene kint anscouwen
her coninc here in rechter trouwen
dat willic alte gherne doen
comt edel vrouwe uut desen prisoen
daer ghi dus langhe in hebt gelegen
ghi selt anesien den jonghen degen
esmoreit den jonghelinc
mijn herte van binnen vroude ontfinc
doen ic anesach den scoenen wigant
o edele vrouwe gheeft mi u hant
ende wilt mi dese mesdaet vergheven
want ic ewelijc al mijn leven
soe willic u dienere sijn
want die scouden die sijn mijn
dat hebbic nu wel vernomen
want esmoreit ons kint es comen
een scoen volwassen jonghelinc
ic bidde u om gode die ontfinc
die doot van minnen vergevet mi
o edel here van herten vri
ic wils u al te gherne vergheven
want alle minen druc es achterbleven
ende al mijn toren ende al mijn leit
waer es mijn lieve kint esmoreit
roepten mi voert ende laetten mi sien
och edel vrouwe dat sal u ghescien
waer sidi esmoreit neve mijn
ic ben hier bi apolijn
o mamet ende mahoen
lieve vader hoghe baroen
die moet u gheven goeden dach
ende oec mijnder moeder die ic noit en sach
meer dan nu te deser tijt
ic ben al mijnder droefheit quijt
die ic in mijn herte ontfinc
doen ic vernam dat ic een vondelinc
was doen waert ic die droefste man
die nie ter werelt lijf ghewan
maer het es mi al ten besten vergaen
o esmoreit doet mi nu verstaen
ende segt mi waer hebdi ghewoent
met enen coninc die es ghecroent
te damast her vader mijn
hi es een edel sarrasijn
die vant mi in sinen bogaert
ende hi heeft een dochter van hoger aert
die mi soe blidelijc ontfinc
doen mi haer vader die coninc
vant doen wert si mijn moeder
ende hielt mi op als haren broeder
daer icxse ewelijc om minnen moet
die heeft mi al ghemaect vroet
hoe dat mi haer vader vant
ende dat ic lach in desen bant
doen haer vader mi haer brachte
dits die bant die ic selve wrachte
esmoreit wel scoene man
ic setter uus vader wapen an
men macht noch sien in drie paertiën
ende oec die wapen van hongheriën
om dat ghi daer uut sijt gheboren
soe haddic u soe uut vercoren
dat icken maecte tuwer eren
dat mi ter droefheit moeste verkeren
esmoreit doen ic u verloes
ic bidde gode die sijn cruce coes
dat hijt hem te recht wille vergheven
die mi anedede dat bitter leven
daer ic soe langhe in hebbe ghesijn
o lieve moeder bi apolijn
en was nie ondaet noch moert
si en moeten comen voert
ende in dinde werden si gheloent
bi den here die was ghecroent
met eenre croenen van doerijn
esmoreit neve mijn
wistict wie dat hadde ghedaen
die doot soude hi daer omme ontfaen
ofte hi ontsoncke mi in die eerde
ic soudene seker met minen sweerde
dooden ofte nemen dlijf
ay mi oft ic den keytijf
wiste die u den lachter dede
hi en soude mi niet in kerstenhede
ontsitten hi ware seker doot
nu willen wi leven in vrouden groet
ende alle droefheit willen wi vergheten
want met vrouden onghemeten
soe es mijn herte nu bevaen
esmoreit sone nu laet ons gaen
ende laet ons met vrouden sijn
maer mamet ende apolijn
die soe moetti nu vertiën
ende ghelove ane mariën
ende ane god den oversten vader
die ons ghemaect heeft alle gader
ende al dat in die werelt leeft
met sijnre const ghemaect heeft
die sonne ende mane dach ende nacht
heeft ghemaect met sijnder cracht
ende oec hemel ende ertrijc
ende loef ende gras in dier ghelijc
daer soe moetti gheloven an
vader here soe biddic hem dan
den oversten god van den troene
dat hi damiët die scoene
beware boven al dat leeft
want si mi opghehouden heeft
daer omme eest recht dat icse minne
van damast die jonghe coninghinne
damiët dat edel wijf
ay god bewaert haer reine lijf
want si es noyael ende goet
met rechten dat icse minnen moet
boven alle die leven op eertrijc
en dadicx niet soe haddic onghelijc
want si es mi van herten vrient
esmoreit neve dats goet verdient
nu willen wi alle droefheit vergheten
met bliden moede willen wi gaen eten
want die tafel es bereit
ay ende waer mach esmoreit
merren dat hi niet en comt
ic duchte dat hi es verdoemt
ochte ghestorven quader doot
ofte hi es in vrouden groet
dat hi mi dus heeft vergheten
ic sal nochtan die waerheit weten
hoe die saken met hem staen
al soudic daer om die werelt doer gaen
waer sidi platus meester vroet
edel vrouwe ghetrouwe ende goet
tot uwen dienste ben ic bereit
meester nu willic esmoreit
gaen soeken van lande te lande
al soudic daer omme liden scande
ende hongher ende dorst ende jeghenspoet
het es ene dinc dat wesen moet
gherechte minne dwinct mi daer tu
lieve meester nu biddic u
dat ghijs mi niet af en gaet
ghi en blijft bi mi ende gheeft mi raet
hoe dat wine vinden moghen
vrouwe nu sijt in goeden hoghen
na dien dat ghijs begheert
ende ghi den jonghelinc hebdt soe weert
soe willen wi soeken den hoeghen man
platus meester gawi dan
ghelijc of wi waren pilgherijm
ay en sal hier iement sijn
die ons beiden iet sal gheven
twe pilgherijms die sijn verdreven
ende vanden roevers afgheset
ay daer hoeric damiët
spreken hoerdicse nie
o weerde maghet sente marie
ende hoe ghelijc soe sprect si hare
damiët der scoender care
van damast die scoene coninghinne
die ic boven alle vrouwen minne
die op der eerden sijn gheboren
nu sprect op ende laet mi hoeren
ghi sprect haer boven maten ghelijc
waer ic te damast int conincrijc
esmoreit wel scoene man
soe soudic haer bat gheliken dan
maer nu sta ic als een pilgherijm
o damiët vrouwe mijn
ende sidi dit wel edel wijf
mijn herte mijn ziele ende mijn lijf
met rechten in vrouden leven mach
want ic nie liever gast en sach
die noit op eertrike was gheboren
och edel wijf nu laet mi hoeren
hoe sidi comen in dit lant
o esmoreit wel scoene wigant
mi dochte ic hadde u gherne gesien
maer en mochte mi niet ghescien
ic en moeste daer omme liden pijn
doen maectic mi als een pilgherijm
ende come al dus ghedoelt doer dlant
ende nam platus metter hant
dat hi soude mijn behoeder sijn
waer sidi lieve vader mijn
comt tot hier ghi moetse scouwen
die vol minnen ende vol trouwen
haer herte tote miwaert draecht
het es recht dat si mi behaecht
si heeft soe vele doer mi ghedaen
soe willicse met blider herten ontfaen
sijt willecome damiëte wel scoene
ghi selt in ceciliën crone
draghen boven al die leven
ic salse minen sone opgheven
ende ghi selt seker werden sijn wijf
want ic hebbe soe ouden lijf
dat icse nemmeer ghedragen en can
her coninc oem bi sente jan
esmoreit hi es wel weert
hi wert een ridder wide vermeert
ende die de wapene wel hantiert
desen raet dunct mi goet gevisiert
dat hi die crone van u ontfa
damiët nu comt hier na
ghi selt werden jonge coninghinne
hulpt mamet dat ic niet uut minen sinne
en come dat verwondert mi
o esmoreit edel ridder vri
die man brachte u in al dit verdriet
wat hi u seght hine meines niet
hi hevet tuweert al valschen gront
ic cochte u jeghen hem om dusent pont
van finen goude die ic hem gaf
meester nu segt mi daer af
hoe die saken gheleghen sijn
o esmoreit bi apolijn
dies es leden achtien jaer
dat ic quam ghereden daer
esmoreit op die selve stede
nu hoert wat die keitijf dede
daer soude hi u seker hebben versmoert
hi sprac tot u soe felle woert
dat ghi hem sijn rike sout ondergaen
ghi moeste hem emmer iet bestaen
dat hoerdic wel an sijn ghelaet
meester vertrect mi alden staet
dies biddic u uuter maten sere
want ic sta al buten kere
dat ic die waerheit niet en weet
die mijnre moeder dat groete leet
ende mi dien lachter mocht anedoen
o esmoreit bi mahoen
het heeft ghedaen die selve man
bi minen god tervogan
hi soude u hebben ghenomen dlijf
want hi vermaets hem die keitijf
ic hoeret ende sprac hem aen
ende seide hem het ware quaet ghedaen
dat hi soude dooden den jongen voeght
alsoe dat ic u jeghen hem cocht
om dusent pont van goude roet
bi den here die mi gheboet
die ondaet sal ghewroken sijn
eer ic sal eten of drincken wijn
nu moetti uwen indach doen
waer sidi vader hoghe baroen
ende robberecht die mordenaer
bi desen here dan es niet waer
esmoreit neve mijn
ic hebbe oit goet ende getrouwe gesijn
in was noit moerdenaer no verrader
swijt pute soene het es noch quader
die ondaet die ghi hebdt gewracht
hoe quam dat nie in u ghedacht
te vercopen uwes selfs geboren bloet
ende maket minen vader vroet
dat mijn moeder hadde ghedaen
daer willic in een crijt voer gaen
esmoreit wel coene wigant
es hier enech man int dlant
die mi dat wilt tiën an
swijt al stille quaet tieran
ghi soutten hebben doot ghesteken
en haddi mi niet hoeren spreken
daer ic ten aenganghe quam gereden
ic en was nie soe wel te vreden
als dat icken jeghen u cochte om gelt
ic gaeft u al onghetelt
in een foertsier was yvorijn
noch soude ment vinden in uwe scrijn
daer willic onder setten mijn lijf
ay mi robberecht fel keitijf
met rechten ic u wel haten mach
ghi selt nu hebben uwen doemsdach
al die werelt en holpe u niet
aldus eest menechwerf gesciet
quade werken comen te quaden loene
maer reine herten spannen croene
die vol doeghden sijn ende vol trouwen
daer omme radic heren ende vrouwen
dat ghi u herte in doeghden stelt
soe werdi in dinde met gode verselt
daer boven in den hoghen troene
daer die ingelen singhen scoene
dies onne ons die hemelsche vader
nu segt amen alle gader
god die neme ons allen in hoeden
nu hoert ghi wise ende ghi vroede
hier soe moghdi merken ende verstaen
hoe esmoreit ene wrake heeft gedaen
over robbrecht sinen neve al hier ter stede
elc blive sittene in sinen vrede
niemen en wille thuusweert gaen
ene sotheit sal men u spelen gaen
die cort sal sijn doe ic u weten
wie hongher heeft hi mach gaen eten
ende gaet alle dien graet neder
ghenoeghet u soe comt alle mergen weder
