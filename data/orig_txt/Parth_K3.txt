ende si v riddre maken wele
dies biddic v oec ende beuele
dat gi vernoiliic niet en siit
ombe hare te siene vore tiit
des hebbic gewest hare bode
nv penst dar ombe ende bliist te gode
dat hare geburen hare dicke daden
ende si hadden tharen scaden
drie castele ombe bloes gevest
al dart hen vogede alre best
vrouwe seit hi dit wetic wel
ombe dese sake ende niweren ombe el
benic van verren comen tu
dese someren doet ontfaen nv
ende sent v boden scire
ombe riddere ende ombe soudire
ic sal hen geuen meldelike
sinen raet dede si haestelike
goede riddere si thant onboet
alle die tsout wilden hebben groet
dat si quamen ten here van bloes
dar quam meneh vlaminc meneh fransoes
meneh brabantsoen meneh henewir
die nimare brac vte ginder ende hir
somen waest lief te horne
somen quaemt te groten torne
sinen vrienden waest bequame
sinen vianden ongename
hi gaf riddren meldelike
ende ontfincse harde houeschelike
alle die heme te hulpen quamen
in corten stonden hadde hi tesamen
tuee dusent riddren bi getale
gewilleht te sinen dienste alle
ende began stichten roef ende brant
die drie castele wan hi thant
die te sinen vernoie waren gesticht
ende alse hi sin lant hadde beriht
vor hi te hulpen haestelike
den iongen coninc van vrankerike
die doe hadde gewest op die douse
enen casteel ende hiet pontouse
want te gisors een coninc lah
dien hi vruchte ende harde ontsah
hi was vte comen met groter craht
ende hadde groet here met hem braht
die van yrlant ende die scotten
walose met haren gauelotten
die werde wende ende die dulcone
die van ingelant ende die bertone
dar toe die van denemarken
met desen orlogede hi die marken
sin gepens was sekerlike
te conquirne vrancrike
ochte doet te bliuene inden wiih
dus hadde hire geset ane sinen criih
dese coninc was sornagur genamt
geconquirt hadde hi meneh lant
hi was eneh helt meneh degen
dor sine meltheit ane hem gecregen
selue was hi en coninc degenliic
ende was alre heren loueliic
op dat hi kerstiin hadde gewest
ende ane ihesum dar men af leest
oer magede sone hadde geroeft
dar alle creature ane hoeft
die coninc van vrancrike hadde op die douse
versament vlaminge en fransose
te orlogene hadde hi ongeval
so was sin lant in werren al
dat al sin volc so sins begaf
dat hire cleinen dinst hadde af
dusent riddre hadde di daer
mar ic secge v ouer waer
al hadde hi scone heren in sine
dar quamen iegen elke tine
heme brahte te hulpen sin neue van bloes
parthonopeus die edele fransoes
vm riddre tere scaren
doen den coninc quam die niemare
vor hi iegen heme haestelike
ende ontfingene harde eerlike
ende telde heme van sornagure
hoe hi heme brahte sin liif te sure
ende ho hi heme dade groten bant
ende ho hi conquirde al sin lant
met menegen goeden vromen degen
ende ho cranke hulpe hire hadde iegen
ene wile sweeh parthonopeus
doe antwerde hi den coninc dus
ontbied seit hi hastelike
al tfolc dat hort te vrancrike
neue seit hi ic hebse ontboden
dore mj ende dore mine boden
die ic hen sende so hebben si
harde onmare te dienne mj
her coninc seit hi got onse here
mote v houden i v ere
alse heme mogenlike es te done
doe gingen si in enen pauwelione
hare eten was gereet te tide
si aten ende maecten hen blide
noh willic v vort tellen een deel
pontouse ies een vast casteel
met hogen muren wel gevest
van wapenen was hi doe bewest
ende van den besten riddren binnen
die di coninc mohte gewinnen
te carkart riddre gewilleh alle
twenteh dusent bi getalle
dar mede hi heme te meiene plah
sin ander here te gisors lah
ende dagede ende gederde grotelike
dit vruchte die coninc vande vrancrike
ende dede pontouse vaste sluten
die fransose reden buten
al toten mure van pontouse
met scerne bespotten si die fransose
ende ontboden te gisors int here
hoe sise vonden sonder gewere
dit was tenen tsincsenen dat surnagur
die in storme was cone ende sur
hadde beseten geweldelike
aldus den coninc van vrancrike
ende mohtene hebben verwonnen wel
mar et quam so ende geviel
dat hi met lettren ende met boden
groet achter here hadde ontboden
ende hire na ontbeiden woude
heme was gesegt dat het soude
comen te sente ians messe
sint hadde hire grote bederuenesse
dat hiit dede so lange beiden
dar na quamt hem te groten leide
want tselues dages dat parthonopeus
was te hulpen comen al dus
sine here den coninc van vrancrike
was gelopen wel hastelike
int here te carkart die niemare
dat hi binnen pontousen ware
ombe dat hi van hogen name was
vermaten hen die torke das
dat si souden ondervinden
sine manheit die si niet enkinden
doe wapenden hen die helde goede
met hasten ende met staden moede
rumeden die port xxm helde
alrirst dat si quamen te velde
ende dan derre riddre quamen achter
bat met gemake ende sahter
sornagur die coninc hadde onwert
dat hi beletten soude die vart
so luttel vruchte hi die fransose
binnen dien wart mare te pontouse
dat op hen quamen die sarrasine
doe worden verstormpt die kerstine
doe wapende hem die here van bloes
parthonopeus die edele fransoes
met hondert riddren die scone waren
ende alse hi ter porten quam gevaren
dede hise ontdoen ende hilter vore
mar hine lieter nieman dore
tes hi den coninc comen vernam
die met tween dusent riddren quam
here seit hi hout v volc ane v
wi selen dore ven wille nv
scone vergadren ic ende die mine
op tfelt ane die sarrasine
doe reet hi alse die gene doet
die gerne hadde scone gemoet
talrirst sah hi comen heldine
den vane dregere van den sarrasinen
hi was starc ende cone degen
parthonopeus sette hem dar iegen
in sine scilt veste hi sin spere
ende stakene ongemate sere
doe quam brumout die sins gerde
ende parthonopeus vinc ten suerde
dien slog hi so dat hi hem clouede
den harden helm metten houede
dat hem tsuert voer al toten monde
dien hadde hi gegeuen sulke wonde
dat hi niet lange en dorste quellen
sine ziele vor al thant ter hellen
dat sine meer allene ontsagen
dan alle de gene die si dar sagen
ende seiden dat men in erterike
nieuweren en vonde sinen gelike
ende also groet ende also vele ouervinc
ombe trent heme wart rume di rinc
dar was onlange striit gehouden
wouden die heidene ochte en wouden
si moesten dar vlien ende wiken
die vart endorste hen niewent liken
luttel eren hadden si beiaget
gestreckens hals worden si geiaget
tes si inthere weder waren
dien si te voren waren ontfaren
parthonopeus volgede coenlike
ende piinde hem harde ernstelike
ombe priis ende el en geen beiah
dar hi meest die weringe sah
so crahtech worden die sarrasine
dat parthonopeus ende de sine
niet en mohten dar weder staen
ende worden gescoffirt ende ontdaen
parthonopeus wart vlohteh doe
want et waser heme comen toe
dember dede hi so grote were
ende hilt heme ember achter sin here
al was hi vlohtech hi dede te meer
op die sarrasine menegen keer
tenen kere versloh hi faroene
ende ten andren maroene
die derde warf hi niet en lette
ende wonde so sere sauerette
die sornagurs bruder sone was
soe dat hi nember meer en genas
dar was bedranc doen harde groet
ombe den genen die dar lah doet
ouer heme maecten die sarrasine
groet geroep in haren latine
al waest ombe niet dat men dar riep
want hi te spele niet en sliep
parthonopeus groet bedranc versah
van volke al dart verslagen lah
ouer sauerette die neue sornagurs
oec sah hi heme comen groet socors
metten coninc van vrancrike
doe ginc hi slaen genindelike
onder die sarrasine weder
dat hire vele velde neder
enen slah hi luganne gaf
dat hi heme thouet dede vligen af
doe sloh hi enen andren sarrasiin
van albruor ende hiet furtiin
dien sloh hi so dats hen allen
gruwelde dine sage vallen
hi slogene so beneden den houede
dat hi den scilt ter middelt clouede
ende hi heme mettes speres orde
die scoudre ontclede ende scorde
