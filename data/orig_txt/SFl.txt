dese werelt trect ten ende
als mi dinct met groter scende
na dat ons die apostel seget
daer dit dus in gescreven leget
inden laetsten tiden sullen
die lieden also verdullen
datsi zullen hem zelven minnen
ende el niet souken danne winnen
ende hem vander waerheit keren
ende boerden ende favelen leren
nu merct alle ende verstaet
of dus in de werelt niet gaet
twee dinghen minnen wi alre meest
entat leert ons die quade geest
dats ons vleesch ende ons goet
wel gecleet ende wel ghescoet
wel eten drinken zochte slapen
dit minnen leke metten papen
dus minnen wi ons selven dan
wie es hi nu wijf of man
hine aventuert nu metter spoet
sine edele ziele om taerdsche goet
ja ghierichede wast so zere
dat winnen gaet vor alle ere
want arem man heet emmer sod
des ontfaermedi here god
dat wi om desen vulen zac
ende om dit corte ghemac
onser edeler ziele vergheten
daer dine zide omme was gespleten
cume es hi van nu bekent
die nu leeft ende waerheit mint
maer tristram ende lanceloot
perchevael ende galehoot
ghevensde namen ende ongeboren
hier of willen de lieden horen
truffe van minnen ende van stride
leestmen dor de werelt wide
die ewangelie es ons te zwaer
om dat soe recht seit ende waer
merct een tekin hare clare
wie so gherne horen tware
hen mach lichte niet gescien
men salre noch duegt an zien
des radic minen vrienden dan
dat si de waerheit vangen an
ende laten de boerden varen
want de tijt es nu te waren
daer die apostel of vorsprac
tfolc mint favele ende gemac
ende om gelt eist datmen waect
dus es domesdach genaect
god die niet ne wille verliesen
die ons sach ende siet dus riesen
die sendde ons tesen letsten tiden
sinen vrient met roden ziden
die sine wonden brochte voort
om dat hi tvolc dat leigt versmoort
in svleeschs weilde in ertscen goede
in favelen in overmoede
uten sonden wecken soude
ende ooc mede dat hi woude
datmens geloofde openbare
da hi vray messagier ware
gaf hi hem zinen seghel te dragene
sine boodscap mede te jagene
dat waren zine v wonden root
noit was here noch so groot
daer hi dat tekin bi ute zende
sonder nu ter werelt hende
dat hi fransoyse den zegel gaf
jacop van merlant wille hier af
dichten dor der ghere bede
dies hem tutrecht inde stede
harde vriendelike baden
des wilhi hem daer mede gestaden
want hi de bidders enten patroon
minnet ende beghert den loon
nu broeder alaerd lieve gevadre
desen rijm die ic hier vergadre
dor uwe ordine bidt onsen here
dat hise ter baten kere
den dichters enten lesers mede
dat hi hem geve herten vrede
also als broeder bom aventure
int latijn heeft gedicht ter cure
so ic best mach ende naest
salic hem volgen metter haest
die sine miracle ende sijn leven
in xvi sticken hevet uut gegeven
j dat beghin van sire viten
es sijn bekeren in werelt abite
ij tord hoe hi bet genaecte
gode ende ij kerken maecte
iij tord hoe hi de ordine zette
entie regle geprouft bi wette
iiij tvierde hoe die ordine wies
ende hoe hem de paefs macht gaf dies
v tvijfte hoe hi hem zette ten zuren
ende hoene solaesten de creaturen
vi tseste sine grote vele omoede
ende god wel jonde dor sine goede
vij tsevende der aremoeden minne
entie vervulte daer inne
viij tachtende zine goedertierhede
daer hi de stomme diere dwanc mede
ix tnegende zine caritate clare
ende hoe hi wilde sijn maertelare
x tiende hoe hi den nerenst dede
crachtelike ende sere ter bede
xi telleaenste verstannesse der scrifturen
ende hoe hi propheteerde ter curen
xij twalefste hoe nerenst sijn predeken was
ende hoe hi den menigen genas
xiij tortiende vanden wonden vive
die hi droech in zinen live
xiiij tfiertende sine verduldechede
ende sinen edelen ende mede
xv tvichtende hoe men auctoriseerde
ende hoe menne translateerde
xvi tachterste some miracle groot
die gesciede na sine doot
ende om datic vlaminc bem
met goeder herte biddic hem
die dit dietsche sullen lesen
dat si mijns genadich wesen
ende lesen sire in somich woort
dat in haer land es ongehoort
men moet om de name souken
misselike tonghe in bouken
duuts dietsch brabants vlaemsch zeeus
walsch latijn griex ende hebreeus
om vray thoudene rijm ende zin
help mi fransois dits tbeghin
een man was tassise inde port
die men fransoise nomen hoort
wies gedincnesse es gebenedyet
want onse here diet al vryet
die voorsachne so goedertierlike
in benedixien soete ende rike
dat hine lieflike verloste
ute des arems levens wantroste
ende vervuldene mildelike
metter ghifte van hemelrike
want al was hi in lichteden
metten jongelingen vander steden
in sire jueghet up gevoet
ende na dien datti lettren verstoet
toter coopmanscepe geset
om gewin na daertsce wet
god die addene so behoet
dat hi niewer sinen voet
ne sette metten jongelinghen
die om svleeschs crancheit ginghen
al was hi gherne blide ende vro
ende al plachi coopmanscepe also
sine hope ne lach niet anden scat
als coopman die niet wart zat
want die inadren van fransoise juegt
waren dor gaen met vulre duegt
dat hem vanden hemelscen vader
in geplant was algader
dat hi an daerme ons heren lede
drouch so grote ontfarmichede
die lieberaelheit sonder liegen
wies met hem up al vander wiegen
ende adde sine herte so vervult
datti niet als een verdult
doof int verstanden was
der ewangelien diemen las
want hi hem selven telker stat
achte te gevene wie so bat
ende meest wildi hem daer toe keren
dat hi gewoeghe der minne ons heren
hem gevel up enen dach
dat hi sire coopmanscepe plach
datti enen aermen weder zede
die hem de minne gods vorlede
nochtan waest jegen zine sede
doch bepensde hi hem ter stede
ende keerde tsire herte daer
ende liep den andren naer
ende heeftene mildelike vorsien
gode belovede hi mettien
dat hijs nemmermee ne dade
waer datmen hem dor gods minne bade
waert datti adde wat geven
vort mee helti al zijn leven
met miltheden scone ende groot
dit belof al toter doot
ende hier bi wies hi met eren
grootlike in de gracie ons heren
hi plach te segne sonder waen
sint hi gode adde an gedaen
datti des plach inde tijt
datti drouch dat leec abijt
hoordi openbare gewagen
ons heren minne in enigen dagen
dat sine herte plach alte male
te verwandelne om de tale
so sochte was hi ende so mate
ende van seden so ghesate
gedogich ende gewandrich mede
meer dan macht heeft smenscen zede
milde gevende sonder clagen
meer dan zijn goet conde gedragen
met aldustaenre doget
so begonde in sire joget
die jonclinc daer ment an sach
te bloeyene nacht ende dach
dit dochte i voor tekin wesen
dat noch namaels soude na desen
die benedixie vanden trone
up hem comen harde scone
een man was doe tote assisen
simpel zere in alre wisen
van hem bewanen wi ons mede
dat hem god te wetene dede
als hi uptie strate vernam
dat fransois hem jegen quam
heefti den mantel of gedaen
ende spreeddene tsinen voeten zaen
ende seide fransois ware mede
wel waert alre waerdichede
als i die noch herde zaen
grote dinc soude ane vaen
daerne souden omme eren
alle die hem an gode keren
fransois selve die niet verstaet
te hem waert ons heren raet
want sijn vader dedene waken
ende pinen te uterliken saken
entie crancheit der menscelijchede
dwankene te nedren dingen mede
dus was oncont den jongelinge
te merkene demelsce dinge
ende ooc ongewone ter sake
hoe hi de gifte ons heren smake
ende want vernoy ende ziechede
verstannesse te meniger stede
ghevet ten geesteliken horne
cam up hem zinen vleesce te torne
gods hande diene verkeerden wale
want hi vel in langer quale
die zinen lechame so versleet
om de siele te makene gereet
die soetheit shelichs geest tontfane
entie te gevoechte daer ane
daer na als hi des genas
ende hem sine cracht comen was
dedi hem met goeden cleden
scone pareren ende gereden
ende voer daer hem te zine stoet
enen rudder datti gemoet
edel arem qualike gecleet
sijns ontfarmede hem gereet
hi ontcledem daer ter stede
ende cledene daer mede
daer merct datti in enen dede
tweerhande dogedachtichede
teen es alsic ebbe gemect
des edels scaemte heefti gedect
enten aermen metten goede
verlicht van sire aermoede
nachts daer na als de jongelinc
up sijn bedde rusten ghinc
vertoochdem god die goedertiere
j palaes scone ende diere
met rudders wapenen behangen
ende met roden crucen bevangen
om dat hem die ontfarmichede
die hi den armen rudder dede
dor den coninc vanden trone
god vertoghen zoude scone
dat hijt hem vergelden soude
met dieren lone menichfoude
doe hi vraechde wies dat ware
wort hem geandwoord openbare
dat sijn ende sire rudders mede
ware algader die chierhede
tilike na deser zaken
als fransois wart onwaken
want dat nochtoe niet sijn moet
was ooc te bekenne vroet
ter betekenesse ons heren
ende hi niet conste bekeren
dinc die men van buten siet
watter bi mach zijn bediet
int ware datmen niet mach sien
bewaendi hem wel in dien
dat groot geluc ende ere lach
in den droom dien hi daer sach
bedi so heefti voor acht
als die gone die clene wacht
wat god met hem wille bestaen
dat hi wilde in poelgen gaen
tote i hovesschen milden grave
om te bejagene daer ave
rudders ordine mocht hem gescien
als hi in drome adde gesien
doe gevel hem daer na zaen
als hi den wech soude bestaen
ende hi quam ter naester poort
heefti nachts gode gehoort
an hem sprekende vriendelike
wie machti fransois bet maken rike
arem oft rike here of knecht
fransois andwoorde na trecht
want hem dochte ongelijc zere
arem knecht ende rike here
die rike here hevets bet macht
doe andwordem de gods cracht
twi laetstu den here om den knecht dan
ende gode om enen armen man
fransois antwoorde daertoe
wattu wiltu here datic doe
onse here sprac kere te lande
dat visioen datic di zande
heeft an hem geestelike cracht
dats sal vervullen de gods macht
na dien dat hem genoeget
niet als smenscen herte voeget
tileke ter dageraet daer naest
keert hi tassisen metter haest
bede zeker ende blide
om tvisioen vander nachts tide
als of hi van onderhorichede ware
bede speghel ende exemplare
ende ombeet ons heren wille
voort waert meer lude ende stille
lieti coopmanscepe varen
ende bat al sonder sparen
der goedertierheit ons heren
dat hine daer oe moeste keren
dat hi hem vertogen woude
wat hi best begripen soude
alse bi costumen ende bi der seden
vander eenpaerliker beden
j vier der minnen van onsen here
begonste in hem wassen zere
de minne die hem cam van gode
dedem al dat wi hier loven
versmaden als oft niet ware
ende bi dustaenre gebare
gevoelde zine herte dat
dat hi vonden adde den scat
die so vaste lach geborgen
recht als of i wijs coopman vul zorgen
wildi om de margarite
die hi vant hem maken quite
al sijns goets groot ende clene
om die te ebbene allene
dese scat ende dose margarite
daer of spreict dese vite
sijn der ewangelien woort
ende ic ombintse den leken voort
mattheus spreict dat hemelrike
draget recht des scats gelike
die de man geborghen vint
inden acker want hine mint
bedect hine ende coopt den acker dan
die acker nu merct hier an
es die leringe van hemelrike
entie scat draget tgelike
vander begherte vanden trone
desen acker cochte fransois scone
als hi algader zine sinne
leide in der ewangelien minne
ende ooc dien geborgen scat
drouchi in dat erdsche vat
so bedect dat noit viant
wech hem dien te nemene ne vant
echt seget mattheus mede
dat i coopman in meneger stede
goede margarite zochte
ene vant hi die hem goet dochte
van joyen vercochti doe tsine
ende cochte de margarite fine
die margarite die wi loven
dats die soetheit van hier boven
hens niemen so ongeraect
geeft hem god dat hire eens smaect
alle erdsche dinge dinct hem zijn
bitter zuur ende fel aysijn
dese waest dat fransois cochte
ende gaver omme al dat hi brochte
nochtoe conste hi niet bekinnen
hoe hi dat soude beghinnen
sonder dat hem alre meest
quam te voren in zinen geest
dat coopmanscepe die geestelic es
heeft hare beghin in des
datmen de werelt ebbe onwaert
entie gods rudderscap begaert
wilhi comen ten beghinne
sie dat hi hem verwinne
tenen tiden soudi riden
up i plein bider ere ziden
van assisen vander stat
een lazers gemoeten up dat
want hi up hem quam onversien
wart hi zere vervaert van dien
so dat hi hem hevet bedacht
ende penst om dat hi hevet voracht
hem ter vulmaecteit te kerne
dat hi hem best pijnt te lerne
hoe hi hem zelven verwinne
beghert hi ons heren minne
ende wille hi zijn rudder wesen
te voet beetti hi daer met desen
ende loopt om te cussene den man
die lasers boot die hant dan
om te ebbene der caritate
die gaf hem fransois tsire bate
ende custene daer mede
met groter omoedichede
fransois die zat up na dien
al omme ende omme heefti gesien
upt velt breet slicht ende wijt
ne zachi niemene daer ter tijt
hier omme began hem wonderen so
ooc wort hi blide ende vro
ende loveder omme onsen here
ooc so achti voort waert mere
datti soude in meerren dingen
clemmen vort wils god gehingen
voort waert meer so plachi das
datti ghinc daert woeste was
daert goet wenen ende carmen dede
daer hi in groter zerichede
in versuchtene nacht ende dach
meer dan men vertellen mach
was ende zonder rusten bat
na lange bede verdiendi dat
dattene god bi sire genaden
gehoren wilde ende beraden
want doe hi dus up enen dach
biddende in ere woesteden lach
ende hi met uutbernende zinne
al was bevaen inde gods minne
vertoochdem jhesus cristus dare
als hi ant cruce geslegen ware
als hi dien an versach
die ziele die in hem lach
versmalt van jammere alte male
entie gedincnesse also wale
der passien ons heren ende sire smerten
wort so geprent in sire herten
ende so diepe daer in geboort
dat hi vander stonde voort
als hem inden zinne quam
die passie die onse here an nam
cume van groter zuchten machte
ende van weenne ooc met crachte
alst zelve ondecte de man
als hi der doot naken began
die gods man verstont daerbi voort
der vrayer ewangelien woort
die spreect wiltu mi volgen an
so verloochene dijns selves dan
ende drach dijn cruce ende volch mi naer
dit verstont fransois al daer
voort waert meer dede an de goede
den geest van der aermoede
enten zin van omoedicheden
entie minne van goedertierheden
want te voren horen wi bedieden
scuwedi van den lazersen lieden
tgeselscap ende tgemoet nochtan
ja sachise van verren an
hi wort al vervaert van zinne
maer nu dor ons heren minne
die hem na den prophete verbaerde
als i lazers ende i onwaerde
om datti hem zelven wale
wilde versmaden al te male
diende hi metter milder hant
den lazersen daer hise vant
haer huus besachi menich waerven
ende gaf hem tsine thare bedaerven
ende met ontfarmicheit van gronde
custi hare hande ende hare monde
den aermen broodbidders gemene
ne gaf hi niet dat zine allene
maer hi begherde in sijn gedochte
hoe hi hem zelven hem geven mochte
nu dedi sine cledren af
die hi mildelike hem gaf
nu ontnaeyde hi ende scueretse dicken
ende cledetse metten sticken
als hi anders in der hant
hem te gevene niet ne vant
aermen papen dedi goet mede
met groter onderdanichede
ende garenst gaf hi openbare
ten ornemente vanden outare
om dat hi wilde delen met eren
emmer anden dienst ons heren
entie mede helpen voeden
die tons heren dienste stoeden
als hi tien tiden zoude te waren
te sint pieters te rome varen
als pelegrijm sachi tier ure
aldaer voor die keerke dure
vele aermer lieden daer ter stede
dor sine grote goedertierhede
ende dor der armoeden minne
sachi den aremsten daer inne
sine cledren gaf hi hem dan
ende nam zine doerselen an
dien dach heefti daer leden
met sonderlangher vroylicheden
van zinne ende al na den geeste
onder ghere aermer feeste
om dat hi wilde scuwen zere
der werelt glorie ende hare ere
enter ewangelien vulmaectede
van grade te grade clemmen mede
sijn vleesch te dooddene pijndi zere
dat hi tcruce van onsen here
dat hi in sire herten drouch
buten droege bloot genouch
fransois dede dese dinghe
niet versceden zonderlinghe
van levene no van abite
uut deser werelt spreect de vite
want fransois de knecht ons heren
niemen ne mochtene leren
no adde tote desen zaken
sonder gode diet al can maken
visiterden dor zine ere
die goedertierheit van onsen here
ander waerf met groter soethede
so ghi moget horen hier ter stede
bedi als hi up i dach
was gegaen wandren so hi plach
pensende allene up i velt
als ons zine vite vertelt
quam hi bi ere kerke gaende
al daer biden velde staende
in dere van sinte damiane
die van ouden die haer lach ane
wel na wilde vallen doe
sijn geest troostene daer toe
dat hi daer in bidden ghinc
voor tcruce vel de jonclinc
al daer hi in zire gebede
ontfinc geestelike trostelichede
als hi upt cruce ons heren zach
met natten ogen daer hi lach
hoordi ene stemme openbaer
vanden cruce ons heren daer
met sinen vleescheliken oren
die hem dus an sprac als wijt horen
fransois riep iij waerf de tale
ganc mac weder mine zale
du sies zelve dat soe al
comen es up haren val
vervaert wort hi in zinen sin
want hi allene was daer in
ende hem wondert wat beduut
also zonderlanghe i luut
als hi verstont met sinen zinne
die cracht die gods word hevet inne
wort hi van wondere inder gebare
als of hi buten zinne ware
doch dat hi them selven cam
ende hi zinen zin weder nam
met groter onderhoricheden
gereedde hi hem daer ter steden
te makene de kerke van stenen
nochtan wilde de stemme menen
sonderlanghe ende bedieden
die gemeente van kerstinen lieden
die jhesus cochte also zware
als dat zine sale ware
also als hi hevet verheest
sident anden heligen geest
ende als hi zident weten dede
sinen lieven broeders mede
fransois die es up gestaen
ende heeft hem gezegent saen
laken nam hi zonder sparen
ende es tote fulginen gevaren
dats ene stat daer hijt vercochte
sijn paert dattene daer brochte
lieti ende heeft tgelt genomen
dat van gonen saken es comen
ende es tote assisen gekeert
ter kerken daerne hevet geleert
die stemme daer ghinc hi inne
met enen omoedegen zinne
ghinder vant de helige cnape
enen herden aermen pape
dien hi dede ere groot
ende sijn gelt hi den gonen boot
die kerke te makene mede
enter aermer nuttelichede
omoedelike hi hem bat
datti hem gehingede dat
met hem te blivene i stonde
des orloofde hi metten monde
maer tgelt ontseidi uptien dach
als die fransoise mage ontsach
maer die warachtighe versmadre
aertsche peneghe alte gadre
warp hijt in i veinstre bet of
recht als i onwaerdich stof
als hi dus metten pape was
sijn vader wort geware das
dat zijn sone ghinder merret
daer ter stat cam hi vererret
ende fransois warts geware
over zide vlo hi van vare
als i niewe kempe ons heren
als hi tgedreech hem hoort keren
in enen hemeliken pit
es hi ontscuult omme dit
daer hi zomegen dach in was
onsen here bat hi das
sonder ruste ende met wene
dat god zine siele allene
van sinen vianden maecte quite
ende hi vuldoen moeste met vlite
den goeden wille dien hi brochte
hem te voren int gedochte
hier na gheviel hem also
dat hi wort geestelike vro
ende hi ooc scelden began
die crancheit die hem lach an
ende hi bloot was ende cranc
uten pitte doet hi den ganc
ende werpt van hem allen vaer
tassisen waert gaet hi daer naer
alsene die van der steden
sagen dus verkeert van seden
int anscijn droeve ten beghinne
heltsine vor ute zinen sinne
bede met stenen ende met aerden
clatte sine met groter onwaerden
ende ghingen hem roepen an
recht alst ware i verwoet man
maer hine wort verkeert no te broken
dor geen roupen dor geen stoken
hi leet dore inder gebare
als of hi al steen doof ware
als die vader dit vernam
metter haest hi ghinder quam
niet dat hine verlossen zoude
maer dat hine verderven woude
als die om geen ontfarmen mect
te sinen huus dat hine trect
hi ghinc hem eerst met worden an
daer na gheseldi den man
ende heeftene tien stonden
vaste geboeyt ende gebonden
hi die vaste in sinen zin
volgen wille sijn beghin
wort omme die pijnlichede
te staerker ende gereder mede
om der ewangelien woort
pensde hi daer men dit in hoort
salich sijn si die omme trecht
dogen pine ende gevecht
want bedi al openbare
hemelrike dat es hare
cortelike daer na te waren
es sijn vader wech gevaren
der moeder die dochte wel
dat de vader was te fel
soe sach datmen tsoons gedochte
bugen altoos niet ne mochte
bedi hevet soene ontbonden
ende lietene gaen tien stonden
dies dancte fransois wel zere
gode onsen lieven here
ende keerde ter stat na desen
daer hi eerst adde ghewesen
als die vader quam int lant
ende hi den sone niet ne vant
wort hi erre ende gram
uptie vrouwe als hijt vernam
metter haest liep die gone
ter stat daer hi wiste den zone
of dat hine niet ne mochte
bringen uut zinen gedochte
dat hine uten lande verdreve
ende hi bi hem niet ne bleve
maer fransois die zonder waen
van gode adde den troost ontfaen
was die jegen den vader quam
gewillike die zere was gram
vrilike riep hi ende sprac
dat hi slaghe yser ongemac
ende wat so hi mochte doen
niet ne achte i bottoen
ende hi blidelike alt verdriet
dor hem ontfaet diet al beziet
wel besiet hem des de vader
dat weder roupen dans niet algader
daer toe zette hi sine zinne
hoe hi tgelt van hem gewinne
in i veinstre vant hi tgoet
een deel zochte hem die moet
want hem tgelt der vrecheden derst
een deel temperde inde berst
doe pijnde de vleescelike vader
der gracien zone die algader
vanden gelde was ontcleet
hoe hine voor den bisscop leet
dat hi hem bi zulken rade
voor hem quite scelden dade
sijns vaders goet ende keren mede
al dat hi adde in enighe stede
dit dede met gewillegen moede
die minre der aermoede
als hi voor den bisscop quam
die jonclinc ne eesscede no nam
no weder tale no andwoorde
no niet datter toe behoorde
maer daer dedi of al gader
sine cledre ende gafse den vader
daerse de gods knecht dede uut
vant men de hare naest sire huut
onder zine cledren goet
als hem ter werelt bestoet
ja van wonderliken brande
des helichs geest alsmen becande
dochti al gader dronken wesen
want hi zijn neder cleet met desen
of warp ende bleef naect algader
ende zeide aldus toten vader
tote nu dedic di die waerde
dattic di vader hiet up daerde
nu voort machic mi beromen des
pater noster qui in celis es
want hem allene ebbic bevolen
al mijn scat al onverholen
die bisscop dit met wondre sach
dat in gonen godsman lach
also uutnemende groot brant
up es hi gestaen te hant
ende ontfinckene in zinen aerme
met weene ende met groten ontfaerme
want hi was goet ende goedertiere
met zinen mantele decte hine sciere
ende hiet datmen hem yet brochte
daer hi hem mede decken mochte
het cam i arem mantelkijn
dat adde  eens ackermans gesijn
die was des bisscops huerlinc
hoe lieflike hi dat ontfinc
met mortre dat hi daer vand
maecte hire i cruce an te hand
ende tekende dat cleet ware gemaect
tenen aermen mensce gecruust ende naect
dus es des hoghest coninx knecht
naect gebleven int gevecht
om te volgene den naecten here
dien hi minde also zere
dus es hi metter cruce bewaert
datti zine siele ter langer vaert
soude der crucen bevelen
ende hi daerbi soude getelen
datti uter werelt scame
seker sciede ende zonder blame
als die versmadre van goede
aldus ontbonden was met spoede
vander aertscher ghierichede
vri ende zeker liet hi die stede
ende tijdde tere woestine niet clene
daer hi zwighende ende allene
horen soude met groter vrede
spreken gods verhoolnechede
maer daer hi ghinc dor een foreest
lovende den helegen geest
ende hi in fransoyse daer zanc
daer hi was in zinen ganc
camen uter haghe dare
dieve up hem gelopen zware
die hem daer met fellen moede
vraechden wie hi ware de goede
hi die hem trooste van gods behete
sprac na twoort vanden prophete
ic bem vor roupere des groots heren
si ginghene slaen wenden ende keren
ende worpene in enen pit
die vuul was ende zeiden dit
gods vor roepere doorper lech daer
doe si wech waren daer naer
es hi uten pitte gegaen
met groter bliscap bevaen
met luder stemme dan hi dede eer
loofdi gode lanc so meer
na deser aventure cam hi
tenen cloostre daer bi
daer hi alemoesene bat
ombekent was hi tier stat
daer ontfinc hi datti begaerde
als i arem ende i onwaerde
van danen es hi gegaen
tote eugubium tere stede zaen
daerne i sijn oude vriend ontfinc
die kende den jongelinc
ende gaf den armen gods daer mede
j arem rockelkijn ter stede
daer na die minre der omoede
tijdde ten lazersen met spoede
nerenstelike hem alle gader
diendi dor den hogen vader
hare voete dwoechi haer zeer hi bant
ende duweder tetter uut metter hant
ende vaghetse lieflike ende stille
ende met wondre groten wille
custi haer zeer ende hare wonden
die daer na in corten stonden
die der ewangelien medicien
vray ende gerecht wort gesien
om dat zonderlanghe leven
heeft hem god de macht gegeven
datti van allen evele tsamen
bede ter zielen entes lechamen
gewan wonderlike cracht
te genesene bider gods macht
daer ic van allen een allene
sal tellen uten hope gemene
het was i man alst es geset
uten graefscepe van spolet
dat hem de mont entie lierwanghe
met enen zwaren evele langhe
verrot was in den anscine
ende hem ne gene medicine
altoos ne mochte staen in staden
ende want de hope der gods genaden
was hi te rome daer omme gegaen
int keren gevel hem zaen
van sire pelegrimagen recht
datti gemoette ons heren knecht
ende als de zieke dor grote omoet
cussen wilde fransoise voet
die omoedege gedochts niet
maer den mont datti hem biet
daer fransois knecht der maladen
vul wonder goedertiere genaden
custe doe gone yselike wonde
met zinen dor soeten monde
al evel wort dan verjaget
entie zieke hevet bejaget
vulle ganse ende gesonde
datti begherde lange stonde
in can geweten niet bi mi
welc dat meest te wonderne si
so die diepe omoede de diere
int cussen so goedertiere
so die edele crachtege dingen
in miraclen so zonderlingen
fransois die gefondeert was dus
in die omoedichede jhesus
gedochte der onderhorichede
die hem tcruce weten dede
dat was te makene weder in werke
des goets sinte damiaens kerke
tote assisen keerdi dan
als i recht honderhorich man
datti biddende vulhende
die woort die hem de stemme zende
alle scaemte zette hi ten kere
dor den aermen gecruusten here
den gonen bad hi onder wien
men te voren adde rike gesien
sinen cranken lechame ende vervast
leedi onder der stenen last
bi poorters helpe vander stede
ende bider hope ons heren mede
so wort gone kerke vulmaect
maer om datti wille dat waect
sijn lechame ende hi na de pine
niet ne gebreke de traecheit sine
voer hi bet of vander stede
tote sinte pieters kerke mede
om die te beterne want soe was oud
want de lieve menichfoud
anden prinche drouch dats waer
met reinen gelove claer
als hi dese adde vulmaect
es hi tere stede geraect
datmen heet porciuncula
dats deelkijn in dietsche herde na
alder wilen ene kerke
gemaect was van steente gewerke
in onser vrouwen ere maer doe
ne achter niemen spade no vroe
want soe was woeste uptien dach
als de gods man dat versach
om de begherte enten wille
die hi adde lude ende stille
tote marien der moeder ons heren
begonsti wandren ende keren
ghinder meest bidden ende waken
want hise wilde weder maken
ooc hevefti bider ouder name
verstaen dat hem was bequame
want de kerke die hi daer ziet
onser vrouwen den inglen hiet
dus gevoeldi bider namen
dat dinglen daer dicken quamen
aldaer vasti zinen moet
redene waer omme hijt doet
dat was den inglen teren
ende marien der moeder ons heren
dese stede heefti vercoren
voor alle steden vele te voren
want hier begonsti omoedelike
hier diendi ooc duechdelike
hier vulhendi teser stede
in duer groter scamelhede
ende als hi starf nu merct dat
beval hi mede dese stat
sinen broeders als of soe ware
onser vrouwen lief ende mare
j broeder van goeden levene
eer fransois began te begevene
de werelt ende haer doen
sach van deser stede i visioen
dat waerdich es dat men bediede
hi sach ongetellede liede
die al gader starcblint waren
te hemele waert in grote mesbaren
helden si tanscijn als mettien
ende cnielden up hare knien
al omme de kerke beneven
handen te gode up geheven
wenende riepsi up gode echt
om genaden ende om lecht
ende als dit was i clareit groot
boven uten trone scoot
die up hem allen sturte recht
ende gaf elkerlike zijn lecht
ende daer toe zine salechede
die hi lange begherde mede
dit es de stede daer tbeghin
der mindre broeders ordene nam in
van fransoise den helegen man
als het hem van gode quam an
bider vorsienesse ons heren
diene wel conste bekeren
in al te male sine zaken
heefti gedaen weder maken
iij kerken eer hi dordene began
ende eer hi predeken vinc an
om datti niet soude allene
van uterliken zaken gemene
clemmen ten verstandeliken zaken
noch na den clenen tgrote genaken
maer dat god wille vertogen
buten voor der lieder ogen
ende vortekenen ooc mettien
wat hem namaels soude gescien
want elk merke ende besie
gelijc dat bi hem kerken drie
waren gemaect daer ic sprac af
nader voorme die hi gaf
entie regle entie leringe
was te verniewene sonderlinge
drie sins ons heren kerke
ende volc van drierhande gewerke
ter salicheit bi comende dien
alsment vervult nu mach zien
in die kerke ons heren moeder
bleef wonende fransois de broeder
ende an hare di twoort ontfinc
vul gracien ende waerre dinc
bat hi zuechtende in groter pine
dat soe gewaerdichde te zine
sine tale vrouwe vor onsen here
duer hare waerde dor hare ere
die moeder es der ontfarmichede
ontfinc hi ende baerde mede
den helegen geest daer ter stede
vander ewangelien waerhede
want als hi up i dach
omoedelike also hi plach
messe vanden apostelen hoorde
als men las der ewangelien worde
hoe god sine jongers ute zende
ende van beghinne toten ende
hem de regle gaf van levene
als ons noch wiset tgescrevene
dats dat si in haer gewout
selver ebben nochte gout
no gelt an hare rieme mede
no scarpe up wech te gere stede
no ij rocken stoc no scoen
no ne dragen no an doen
dat hoort hi wel ende verstaet
ende wel in zine herte vaet
als die minde met renen moede
der apostelen aremoede
ende wort blider uptien dach
dan gene tonge tellen mach
hi sprac dit ebbic dach ende nacht
beghert met al mire cracht
te hant doet hi of met moeten
die scoen daer van sinen voeten
hi werpt wech scarpe ende staf
des gelts gaet hi algader af
eens rox laet hi hem genoegen
die rieme dochten mesvoegen
die warp hi of ende nam de line
daer zette hi toe al therte sine
hoe datti vuldoe die woort
die hi hevet daer gehoort
ende hoe hi hem daer toe gerede
dat hi der apostelen leven lede
voort begonste delege man
want hem onse here brochte an
te volgene so wat hi dede
der ewangelien vulmaecthede
ende ooc andre lieden raden
te penitencien van mesdaden
sine woert ne waren licht no zot
no waert datmer mede hilde spot
maer vul van shelichs geests cracht
ende dor gaende met hare macht
dat marech vander herte binnen
so datsi wondren beginnen
utermatelike zere
die horen an spreken den here
in al sijn sermoen mede
bootsceipte hi pais ende vrede
god geve u vrede sprac de man
als hi zijn sermoen began
dit groeten adde hem god geleert
sident als hi was bekeert
also als men hem vertellen
hoorde onder zine gesellen
hier bi so es het gesciet
also als die prophete behiet
datti die bi gods vulleeste
vervult was vander propheten geeste
ende predecte zalechede
ooc bootsceipte pais ende vrede
ende hi met sire vraier leren
wel menigen dede bekeren
ten vrayen paise ten vrayer soene
die daer te voren in haren doene
in stride waren jegen jhesus karste
enter zalicheit adden barste
van desen mensce ginc de mare
toten menigen harentare
van zinen woorden simpel ende waer
van zinen levene scarp ende zwaer
bi sinen exempelen so begonden
somege lieden tien stonden
hem te penitencien te keerne
hem te volgene na hem te leerne
ende alt hare mede begheven
ende volgen na zijn leven
daer die alre eerste of waert
die goede man broeder bernaert
want men daer van hem vint
dat hi was sijn eerste kint
dien fransois te gods dienste wan
nu zuldi horen hoet began
dese bernaert mercte mede
fransoise grote helichede
bi sinen exemple achti te latene
die quade werelt ende te hatene
an hem heefti versocht den raet
hoe hi dat best ane vaet
als fransois hevet verstaen
datti zine eerste vrucht heeft ontfaen
troosti hem inden heligen geest
ende zeide dese raet es meest
an gode te soukene sonder waen
in sinte niclaeus kerke gincsi zaen
eens morghins vro bede gader
eerst bad hi den hemelscen vader
dat hise horde daer ter stede
die anebede der drievoudichede
fransois dede den onder zouc
iij waerf ondede hi den bouc
daer die ewangelien in stonden
om te ebbene iij orconden
int eerste ondoen stont bescreven
wiltu vulmaect sijn in dijn leven
ganc vercoop al dattu heves
ende sie dattuut den armen geves
int ander doen stont daer bi
ne drach niet inden wech metti
int derde ondoen stont dats waer
die mi wille volgen naer
loochene sijns selfs sijn cruce ontfa
ende also volghe mi na
dit es sprac fransois daer beneven
onse regle ende ons leven
ende elken mensce die genouget
dat hi hem met ons gevouget
ganc oftu wilt vulmaect wesen
doe dat hier nu es gelesen
niet lange daer na ebwi verheest
sijn biden zelven helegen geest
geroupen daertoe noch v man
dus wiesen fransoise kindre an
so datter hem vi volchden mede
onder hem adde de derde stede
broeder gillis die helege here
die wel waert es datmen ere
want dese man wort daer naer
van helegen levene so claer
also als wi verhoren
dat fransois zeide van hem te voren
al was hi simpel ende ongeleert
datti sine herte hevet gekeert
te merkene dongetallike hoochede
van der soeter godlichede
want dat herde menigen dach
up waert al zijn pensen lach
ende hi dicken te meniger ure
hene voer als boen aventure
selve scrivet diet zach ane
ende diet ons doet te verstane
datmen bet orconde mochte geven
datti leedde ingelijc leven
in dit verwarrede erdrike
dan ander menscen gelike
in dien dat dus was dit doen
wort vertoget een visioen
enen priester tassisen inde port
dien men silvester nomen hort
enen man van reinen live
die ic u aldus bescrive
want als hi fransoise leven zach
ende wes sijn geselscap plach
nader mensceliker maniere
dochtem zijn ondiere
maer om dat god niet ne woude
datti hem verdomen soude
om sijn ombesceden jugieren
visenterdine in deser manieren
in zinen drome zachi dat
dat van assisen al de stat
met ene drake was omme gaen
wies grote cracht ooc sonder waen
alt lant vreesde so onsochte
dat hijt al verderven dochte
daer na zachi in corter stonde
j goudijn cruce uut fransoise monde
comen claer ende herde scone
sine hoocheit ghinc toten trone
ende zine armen recten hem wide
ten hende vander werelt zide
dat cruce fijn scone ende claer
verdreef den wreden drake daer
als hi dit iij waerf zach
daer hi up sijn bedde lach
helt hijt van gods halven dan
fransoise teldijt den helegen man
alte gader sonder bevanc
ende ooc daer na eer yet lanc
heefti de werelt gelaten
ende gode gevolget so utermaten
dat sijn leven ende zijn doen
gelooflijc maectem tvisioen
fransois als hi dit verhoort
ne verhief hem niet om dit woort
maer ons heren duechdachtichede
so bekennedi daer mede
ende zine miltheit ongescepen
met meerren moede worti begrepen
te verdrivene uten lande
de felheit vanden ouden viande
ende predeken ende leren
die glorie vanden cruce ons heren
tenen tiden gevel hem mede
datti in ene woeste stede
sine tide ende zine jare
gedochte ende beweende zware
daer hem deleghe geest toe brochte
bliscap groot in zijn gedochte
die hem zekerden tien stonden
vergevenesse van al zinen sonden
daer na zaen wort hi mede
gevoert boven sire menscelichede
ende in wonder claer lecht
al te male verzwolgen echt
dat hem zine sinne ende zijn gedochte
wide ondaen wort ende sochte
so dat hi claerlike zach mettien
wat hem enten zinen soude gescien
daer na hi tsinen broeders keerde
die hi dus trooste ende leerde
alre liefste troost u zere
ende zijt vro in onsen here
al es uwe menichte niet groot
ne zijt daer omme in gere noot
versaghet u lude no stillekine
om uwe simpeleit entie mine
want als mi god heeft over waer
vertoget hi sal hier naer
jou in groter menichte doen dien
ende met zinen gracien benedien
ende spreden menichvoudelike
verre ende wide in aerdrike
ten selven tiden so vinc an
fransoise leven echt i goet man
so dat sine ordine ghinder
was gedegen te vij kinder
al dat so riepse te gader
fransois haer helege vader
ende begonste hem properlike
castien vele van hemelrike
ende hoe men soude ebben onwaerde
tallen dingen hier up daerde
enten eghinen wille laten
tvleesch castien utermaten
ooc ondecti dat hise zenden
wilde in der iiij werelt enden
nu merct hier grote wonderlichede
sijn arme droge simpelhede
ne adde nemmeer dan vij kinder
in i arem coventkin ghinder
ende hi begherde mettien allene
alle die kerstine ghemene
toter penitencie te dwingene
ende onsen here toe te bringene
gaet zeiti die soete vader
te zinen kindren allegader
boodsceipte al den lieden vrede
predect penitencie mede
in verlanessen van sonden
in pinen sijt gedochtich vonden
sijt wakende in u gebede
vromich in arebede mede
sijt in u spreken gemate
van zeden swaer ende gesate
danct lieflike sgoets datmen u doet
want om dit naect u metter spoet
hier boven in den ogen troon
van gode dewelike loon
die broeders negen daer up daerde
omoedelike dor zine waerde
fransoise ons heren knecht
met bliden geeste ontfinc si echt
tgebod der onderhorichede
elken allene seidi mede
dijn pensen zoutu werpen al
in gode hi es die di voeden zal
dit wort hi emmer te zegne plach
welctijt so hi up enigen dach
enigen broeder senden woude
om zake die hi doen soude
selve heefti wel beseven
dat hi te spegele es gegeven
ende texemplen andren lieden
datti eer doen zoude eer gebieden
met enen geselle dat hi tijt
tenen houke waert der werelt wijt
dander vi in cruce maniere
sendde driesins de goedertiere
niet lange daer na beghert de vader
sijn convent te siene te gader
ende want hi niet adde de macht
dat hise te zamen adde bracht
bat hijt gode te doene daer
die ne gene dinc es zwaer
dus gesciede van hem lieden
dat sonder enichs menscen ombieden
ende des niemen wanen ne soude
also als de vader woude
ende god zelve allene dede
dat covent quam tere stede
des si al gader ghemene
wonder adden ende niet clene
in dien tiden so gesciede
dat hem an quamen iiij liede
erachtich ende van goeder namen
dus adsire xij tsamen
fransois wart geware dies
dat hem tgetal van broedren wies
hem enten zinen heefti gescreven
met simplen woorden haer leven
daer hi der ewangelien woort
die god zelve brochte voort
in leide als een fondament
dat nemmermeer wort gescent
lettel andre zaken mede
ooc daer in hi zetten dede
die bedaerflijc wesen dochten
hoe si tsamen leven mochten
doe quam hem in sinen moet
dat hem dochte wesen goet
toten paues van rome te gane
hem gone dinc doen te verstane
ende bi hem hem worde uut gegeven
die dinc die hi hevet gescreven
dus achti metten simplen gesellen
des paefs zitten daer wi of tellen
te soukene want hi hem zere
allene troost up onsen here
god zelve die hevet mettien
van hogen zinen wille gesien
ende zijn geselscap te baerteert mede
om sine grote simpelhede
doe trooste hine te desen doene
met dustanen visioene
hi sach hem dochte dese dinc
dat hi bi enen wege ghinc
daerbi i boom stont dochten mede
van herde groter hoochede
ende als hi daer toe was gegaen
ende onder den boom gestaen
ende hi der hoocheit adde wonder
al daer hi dus stont daer onder
wart hi bi gods mogenthede
up geheven daer ter stede
datti den hoochsten top gerochte
ende hine lichtelike brochte
bughende met cleenre pine
neder na den wille zine
hi die shelichs geests was vul
ne was des visioens niet dul
maer hi verstont des booms hoochede
tote des paues mogentede
die hem de zake soude gehingen
die hi hem soude te voren bringen
van zinen geeste worti blide
die broeders nevens sire zide
trooste hi in gode zaen
ende heeft den wech met hem bestaen
als hi te rome quam inden hove
voor die princhen van groten love
ende hi in zijn ondiere cleet
voor den paues wort geleet
daer ondecte hi zinen moet
nerenstelike met groter omoet
bat fransois hem daer te gevene
dese voor sede regle van levene
gods vicaris hevet bekent
die paues die derde innocent
j goet man ende zere vroet
fransoise reinen simplen moet
enten narenst van sinen zinne
vander achtinghe van zinen beginne
ende sinen bernende helegen wille
j deel booch hi al dede hijt stille
them waert met groter zochtede
om te doene sine bede
nochtan vorste hi te gevene
die scaerpe regle van levene
die daerme gods wilde halen
want zulke van den cardenalen
die dinc niewe wesen dochte
ende datse geen mensce houden mochte
onder die cardenale stoet
j erachtich man ende vroet
die bisscop was van sabine
mijn here ihan was de name sine
die men van sinte pauwels hiet
ontfarmich up dat aerme diet
minre van alre helichede
ende helpre van gods arme mede
die als hi dit heeft verheest
ontsteken vanden helegen geest
den paues ende sine broedren mede
dus andwoorde daer ter stede
weder staen wi alle dit
dat dese arme mensche bit
als of te hoge ware ofte zwaer
jof ooc niewe weet vorwaer
dat hi wille ebben gegeven
der rechter ewangelien leven
so moeten wi ons wachten dies
dat wi niet in onse verlies
ne vallen als wi weder seggen
woort die in de ewangelien leggen
want so wie hi es die seget
dat in de ewangelie leget
iet dat jeghen redene si
jof niewe gelovets mi
jof te houdene te zwaer
jeghen jhesum kerste dats waer
die meester der ewangelien was
so spreecti sijt zeker das
als dat geseit adde mijn here jan
die paues dat was i wijs man
heeft hem ten aermen gekeert
ende met desen woorden geheert
lieve zone bidt onse here
dat hi ons sinen wille lere
te doene bi dire bede
so wat wi mogen daer mede
jonstich wesen ende coene
dinen helegen wille te doene
fransois gods ons heren knecht
keerde hem al ter bede recht
ende gewan bi sire bede
die hi gewillike dede
wat hem orbare was geseget
ende wat den paefs int herte leget
want daer hi sprac in i bispel
dat i riken coninc gevel
die gewillike te sire trouwe
ontfinc i arme scone vrouwe
die i kind bi hem gedrouch
datten vader geleec genouch
ende hier omme hiet de vader
van sire taflen voeden algader
als hi dat seide ende hem god hiet
ende hi dat hevet bediet
men sal seget hi niet ontsien
dat hem so yet sal messcien
dat si van hongre sullen bederven
die kindre zijn vander gods erven
die vander aermer moeder geboren
tes coninx kersts ymagen behoren
bides helichs geests mogentede
entie in aermoeden mede
in i arem landekijn
noch gewonnen sullen sijn
of god vanden hogen trone
sinen volgers belooft te lone
dat rike dat niet mach henden
vele lichterlike machi hem zenden
die lijfnere daer hi beraden
die goede heeft metten quaden
die bispel van deser lesse
den zin entie verstannesse
verstont wel de paues de here
ende wonderts utermaten zere
ooc verstont hi ter selver stonde
dat cristus sprac uut zinen monde
ooc dedem al daer ter stat
die helege geest verstaen al dat
dat zijn droom al sonder waen
in dien man soude zijn vuldaen
die hem te voren cortelike
was vertoget van hemelrike
die paues vertelde datti zach
in sinen drome daer hi lach
die kerke van latrane
wille vallen uut haren stane
ende harde na den valle zijn
daer quam een arem mannekijn
ne bore groot ende versmaet
die metten rigghe daer onder gaet
ende onder zettetse so wel
dat die kerke niet ne vel
bi waerheden sprac die here
dits die gone bi wies lere
bi wies doene bi wies gewerke
onder zet sal sijn die kerke
hier omme addine lude ende stille
vercoren met goeden wille
ende omoedichdem daer ter stede
gewillike te sire bede
ende addene zonderlange vercoren
meer dan hi adde te voren
die paues gaf hem daer ter stede
sinen eesch ende sine bede
ende belovedem over waer
meer te gevene daer naer
sine regle heefti uut gegeven
gelovet ende geprijst sijn leven
ende hiet hem penitencie mede
predeken in elke stede
den leken broeders die daer waren
met hem comen inder scaren
dedi clene crunen sceren
om datsi zonder yemens weren
vrilike weder ende voort
predeken soude dat gods woort
fransois die met groter eren
adde bejaget de gracie ons heren
ende vanden paues de mogenthede
met groter getrouwichede
keerde ten vale van spolet
om dat hi die niewe wet
dewangelie vor de lieder ogen
leren zouden ende met levene togen
daer hi in den weghe was
ende sinen gesellen gewouch das
hoe si houden souden tleven
dat hem de paues adde gegeven
met omoedegen reinen seden
hoe si in heleger gerechtichede
voor onsen here souden gaen
hoe si die dinc souden bestaen
dat hem zelven te baten came
ende men goede exemple daer uut name
daer si dus onderlange spraken
leet die wile bin desen zaken
als hi entie gesellen zine
vermoeyt waren van langer pinen
bleven si vermoeit in i stede
in ene grote woestichede
daer si ne wisten wech no raet
die hem ter lijfnere bestaet
maer al daer adtse voor sien
god die niemen mach onvlien
want al te hant quam daer al bloot
j man ende in de hant i broot
dat hi den armen brochte te voren
ende alte hant ebsine verloren
want haer ne geen daer vernam
waer hi voer of wane hi quam
die aerme broedren bekenden daer
bi deser dinc al over waer
waer so si met fransoise waren
dat god met hem was inder scaren
daer wortsi vele meer gevoet
bi gods milteit die wonder doet
dan metter vleescheliker spisen
die hem daer quam in sulker wisen
si worden vervult so hertelike
metten trooste van hemelrike
dat si setten onder hem daer
sonder weder roepen daer naer
dat si altoos dor gene noot
dor tribulacie dor wederstoot
des aermoeden ne scieden of
die si adden int belof
daer na hoe si alte samen
in dat vael van spolet quamen
namen si onderlinghen raet
weder hem te blivene staet
onder die lieden ghemene
sonder in woestinen allene
maer fransois die hem clene
up zine wijsheit begene
getrooste of sire broeders mede
besocht an gode metter bede
so dat hi verstont an gode
dat hi bedi gesent was bode
dat hi die sielen to gode brochte
diese met sinen bloede cochte
die de viant honen woude
dies dochtem beter datti soude
tander lieder bederve gemene
leven dan te sire allene
bi sinen exemplen die coos die doot
over al de mensceit clene ende groot
daer traken die heren van prise
in i gestichte bi assise
dat begeven was ende te vallen
daer hi levede met hem allen
inder aermoeden maniere
in pinen in noden menigertiere
gevoet met tranen ende met wene
meer dan met andre spise ne gene
eenpaerlike waren si daer ter stede
sonder of staen in haer gebede
meer metter herte weit dat wale
dan metten sange of metter tale
want sine adden niet nochtoe
gene kerkelike bouke daer toe
dat si mochten den dienst van kerken
seggen gelijc andren clerken
maer in die stede van dien
hadsi altoos voor haer zien
den bouc vanden cruce ons heren
dien si altoos omme keren
nacht ende dach als die gewiset
waren vanden meester vulpriset
die hem sermoenen ende leren
al plach vanden cruce ons heren
sine broeders baden mede
dat hi hem leerde goede gebede
hi seide welctijt so ghi bit
segt u paternoster ende dit
wi anebeden di criste jhesu
tallen dinen kerken nu
die in al die werelt zijn
ende benedie de name dijn
want met dinen cruce heeftu wale
verloost de werelt alte male
ooc leerdi loven zonderlinge
onsen here in allen dinghe
ende uut allen creaturen mede
met groter onderhorichede
papen eren verre ende naer
tgelove houden vray ende waer
als die roomsche kerke hout
geloven met groter gewout
die thooft es van kerstin rike
ende dies belien jvoudelike
si hilden de leringe algader
die hem wijsde haer helge vader
ende tallen crucen ende tallen kerken
die si van verren mochten merken
ebsi haer gebede gedaen
alsi van hem ebben verstaen
ende omoedelike ter aerde
geknielt met herde groter waerde
die wile dat de broeders lagen
ter stede dies wi gewagen
die helege man vandaer hi lach
ghinc up enen zaterdach
tote assisen in die stede
om tsoendaghes na sire sede
vernachten soude in zine gebede
ende also hi te voren dede
vleescelike wesende ghinder
niet thuus onder zine kinder
omtrent minnacht herde naer
lettel min of meer dats waer
som waren de broeders in gebede
som lagen si up hare stede
j vierijn wagen zere lecht
cam binder dure int huus recht
hi keerdem iij waerf up ende neder
achter thuus voort ende weder
j hoop van viere dat es waer
was daer up als de zonne claer
die den nacht verclaren dede
al omme ende omme daer ter stede
diere wieken ads wonder groot
wie so daer sliep hi ontscoot
j deel vervaert dat moochdi kinnen
ende ooc besieven si daer binnen
licht van herten sijt zeker das
gelijc dat claer van buten was
want bider gods cracht die gaf tlecht
kendde elc van andren recht
sine consiencie naect ende bloot
dit was wonder herde groot
si verstonden over een
want het naect in elx herte sceen
datti die danen was haer vader
na den lechame algader
gheestelike bi hem ware
ende hi in al zulker gebare
ende ooc in al sulker gelike
ghetransfigueerd ware properlike
als die verlicht ware scone
metten viere vanden trone
ende ontsteken metten brande
ende boven natuurliken bande
hem vertoghet ware al daer
inden vierinen wagen claer
dat si hem souden vlogen wel
als warachtich volc van ysrahel
want hi gheesteliken lieden was
gesent als i ander helias
ende van gode gemaect ware
wagen ende waghenare
van helyase willic bedieden
j deelkin den leken lieden
hi was in de oude wet
suver ende ombesmet
entie de wet helt ende minde
die god bi moisesse zinde
entie de penitencie leerde
god onsen here desen eerde
want hine in i vierinen wagen
uter werelt heeft gedragen
daert sijn jongere helyseus
sach ende riep hem an aldus
vader mijn met groten mesbare
wagen ende wagenare
vanden volke van ysrahel
elc mensce merke wel
dese helyas die wi nomen
sal voor den domesdach comen
fransois die sonderlange here
gelijct desen helyen zere
want hi vander zuverhede
ende van penitencien mede
was wisere gelijc den spegle
ende vander ewangelien regle
dat es onse niewe wet
was hi meester ombesmet
dus waest wel recht openbare
dat alse wagen ende wagenare
die grote here inder maniere
vertoget was inden wagen van viere
als die voor den domesdach
gesent es om der zielen bejach
den geesteliken lieden te gevene
den wech ten eweliken levene
gelovelijc es zonder waen
dat hi de ogen hevet ondaen
der simpel lieden daer ter stat
om dats hem fransois bat
te ziene ons heren mogentede
die wilen des kints ogen ondede
dat omtrent helyseuse zach
enen berch die al vul lach
vierine wagene ende paerde
als ons der coninghe bouc verclaerde
als daer na de helege man
te sinen keren hi began
onder zouken daer ter stede
hare consiencien hemelichede
ende te troostene haren doene
vanden selsienen visioene
enten vorsecgene menichfoude
hoe die ordine dien soude
als hi vele adde geseget
dat boven des menscen zinne leget
wortsi waerlike geware
den helegen geest also clare
rusten up fransoise gods knecht
dat sire leringe te volchne recht
ende sinen levene dat hi vort brochte
tsekerste dat ware dat sijn mochte
daer na die here wide bekent
brochte sijn clene covent
te porciuuncula tonser vrouwen
daer ghi hier voren of moget scouwen
bescreven hoe hi stichten began
omdat biden heligen man
also als hem maria jonde
dor dine daer eerst begonde
dat soe dor hare waerdichede
wassen soude daer ter stede
daer was hi dit nes gene ghile
voor bode vander ewangile
ende visiteerde borge ende steden
niet in wereltliker wijsheden
ne waren zine woorden meest
maer in crachten vanden helegen geest
bootsceipte hi gemeenlike
al den volke ons heren rike
so wie nauwe sach up desen
het dochtem bet i man wesen
uter ander werelt comende
bedi predekende gode nomende
herte ogen onghespaert
adde hi altoos te hemel waert
als die hem pinen woude
dat hijt al up halen soude
voort begonste met groter eren
wassen de wijngaerd ons heren
ende telge met soeter roke uut geven
daer soete bloesemen up verheven
van eren ende van erachticheden
ende vrucht bringen van zalicheden
want menich die word ontsteken
om sijn predeken ende om sijn spreken
die na die vorme die si namen
van hem al gader te samen
hem dat in corten stonden
ten niewen penitencien bonden
van haren levene hare maniere
hiet fransois die goedertiere
der broeder ordine te samen
van penitencien bi namen
ende dat nes wonder ne gene
gelijc dat i wech gemene
van penitencien es hem allen
die ten hemele waert wallen
also ontfanget dese staet
al dat volc dat daer waert gaet
clerke leke maechden vrouwen
ende men mach merken ende scouwen
van hoe zonderlangen lone
dat het waert si in den trone
bi miraclen sonder waen
die menich van hem heeft gedaen
maechden ooc camen daer mede
ter eweliker salichede
van haren geselscepe was clare
deerste plant al openbare
die gelijc der rose rooc
ende gelijc der sterre ooc
verre gaf uut haer scinen
dese es quite van aertscher pinen
want die kerke alle jaer
haren dach hout openbaer
dese was in onsen here
fransoise dochter met groter ere
ende moeder vanden armen vrouwen
die men mach besloten scouwen
die hare vite gerne hoort
van mi vint hise in dietscher woort
vele ware ooc gemene
die van devocien niet allene
ne begaven de werelt ere
om te volgene den here
maer om dat si adden gesmaect
te sine van leven vulmaect
die dach an dach tallen stonden
dien ende wassen begonden
ende hem strecten cortelike
ten ende van aerdrike
bedi die helege armoede
die si over gemac van goede
drougen van steden te steden
maketse ter onderhoricheden
talre stont gereet te zine
ende altoos staerc talre pine
ende in haren weghe rasch
ende want sine adden geen ards harnasch
ende si niet ne sochten dies
no ne ontsagen geen verlies
waren si seker harentare
niet gepijnt van genen vare
ende van sorgen zonder smerten
als die sonder last van herten
leveden entie zonder sorgen
beedden na den dach van morgen
ende ooc die nacht ruste mede
sonder enighe moeylichede
dicken was hem doorperhede
gedaen in herde meniger stede
want het ombekende persone
waren ende ne bore scone
ne waer der ewangelien minne
die si drougen in haren zinne
maketse so pacient
datsi liever daer omtrent
camen daermen hem mesdede
dansi daden daer ter stede
daer si met voordele verhueget
mochten sijn om hare dueget
ja die uterste aermoede
dochtem sijn rijcheit van goede
wantsi dat clene rekende groot
also als de vroede geboot
sekerlike het was tien tiden
udat die broeders zouden liden
dor der sarrasine lant
j hedijn man zachse te hant
dien of dochte hare armoede
ende boot hem van zinen goede
ghelt om datsi copen souden
teitene datsi ebben wouden
maer doe si tgelt van hem staken
wonderdem zere der saken
want hise sach zonder goet
doch dat hi aldaer verstoet
dat si dor de minne ons heren
hem ter aermoeden keren
ende tgelt bedi ontseiden altoos
so zere hise int herte vercoos
dat hi hem zelven daer toe boot
hem te gevene al hare noot
als lange als hi adde gelt
ende goet adde ende gewelt
o wi edele aermoede
wie mach gemicken dine goede
bider cracht die du ebs in
es die wrede wilde zin
vanden zinen ongeleert
toter ontfarmicheit gekeert
elc merke dan die mach verstaen
dat dorperlike es mesdaen
dat yemen van kerstinre vite
dese edele margarite
onder sine voete leget
die als hier voren es geseget
die sarrasijn van wilden zeden
eerde met sulker waerdicheden
tien tiden alsic geweten can
so was i begeven man
die in die cruuste ordine was
moricus hiet hi alsict las
in hospitael bi assisen
lachi ziec in cranker wisen
cranc ende van so groter quale
dattene de clerken altemale
adden gejugiert ter doot
omoedelike hi omboot
fransoise bi enen bode
dat hi voor hem bade gode
dan dede fransois niet node
doe nam hi crumen van brode
ende olye van lampte mede
die daer berrende ter stede
voor der moeder gods outaer
ene letuwarie maecti daer
die hi hem metten broedren sendden
ende omboot hem dit ten hendden
dese medicine rike
draegt onsen brodere morike
daerne bi de macht ons heren
niet allene bi sal bekeren
van sinen levene ende genesen
maer hi zalne ooc na desen
maken i kempe ende vechter mare
ende volgene an onse scare
als hi de medicine te hant
die onse here zelve vant
genut adde ter zelver stont
es hi up gestaen gesont
van zinne ende van lechame mede
ende gewan de crachtichede
dat hi daer naer herde zaen
in fransoise ordine es gegaen
ende ne drouch waer i rockelkijn
ende naest den vleesche sijn
drouchi i alsberch na dat
allene rouwe spise hi at
crudekin ende fruut ter noot
sonder wijn ende sonder broot
levedi mede lange stont
nochtan bleef hi staerc ende gesont
aldus wies met groter eren
onder die aerme ons heren
die doget entie weldaet
so dat de goede name gaet
al omme ende omme verre ende wide
so dat van verren in dien tide
om dien helegen vader te ziene
lieden quamen nu v nu tiene
onder alle dese liede
van enen dichtre gesciede
die vinden conste ende maken
veerse die ter werelt smaken
ende vanden keiser so was geloont
dat hi daer omme was gecroont
ende daer omme hiet sine bi namen
coninc van veersen alte samen
datti fransoise zien begaert
die de werelt maecte onwaert
toten castele sint zeverijn
so vul cam de wille sijn
daer heeftine predekende vonden
in i clooster ooc tien stonden
die hand god cam up hem te hant
want al daer hine predekende vant
diet cruce minde met groter waerden
sach hine met ij claren zwaerden
staen gecruust ooc des gelooft
daer teen begonde an thooft
ende ghinc hem neder toten voeten
voor de borst de ij gemoeten
ende tander ghinc van hant te hande
weit wel dat hi niet ne cande
maer die miracle die hi zach
leerdene hem kennen uptien dach
de makere die de rime vant
wort te baerteert alte hant
ende pensde te betren dingen
tachterste so dor ghinghen
fransoise woorden so sine zinne
gelijc recht of hi daer inne
metten geesteliken zwaerde
daer ne zijn mont mede vervaerde
alte male dor steken ware
want de werelt wort hem ommare
ende heeft hem met fransoise begeven
in zijn abijt ende sijn leven
ende omme dattene de goede man
die dueget dus sach vangen an
ende vander werelt moeilichede
vulmaectelike keren ter gods vrede
gaf hi hem de name aldus
voort meer broeder pacificus
dese dyede ende wies
in alre dueget sijt zeker dies
eer minister in vrancrike cam
was hi deerste die tambocht nam
ooc sach in fransoise voorhooft
tgrote thau des gelooft
dat met verwen menigertiere
sone was ende dor diere
ende verchierde sijn anscijn
met sconeden utermaten fijn
dit tekin minde fransois die here
met herde zonderlangher ere
ende priset menichfoude
ende als hi lettren zenden soude
screef hijt zelve metter hant
emmer daer in an i cant
gelijc oft al zijn nerenst ware
thau te scrivene openbare
na hezechiels provecie
in die voor hoofde vander pertie
die droeve waren entie suchten
entie jhesus karste vruchten
den leken lieden willic nu
j deel zeggen van thau
ezechiel de prophete
seget dus bi gods behete
dat onse here hiet i man
die lijnwaet gecleet adde an
dat hi dor jherusalem ghinghe
ende waert oude of jongelinge
die hi vonde die verzuchten
om tmesdoen datsi vruchten
dat hi thau scriven zoude
in haer vorhooft also houde
daer na hiet god vi andre gaen
ende alle die gone doot slaen
wijf ende man clene ende groot
die thau niet ne adden bloot
merct dat thau hevet ane
der cruce vorme ende haer gedane
ende bedi adt fransois vercoren
al de gone zijn verloren
ten jonxten die dit tekin scuwen
dats die penitencie verduwen
ende om haer mesdoen nienne wenen
sullen de grote metten clenen
doot bliven ten jonxten dage
in die ewelike plaghe
over ene tijt na dies
als der broeder ordine wies
begonstse fransois alte male
tenen capitele generale
tonser vrouwen te porciuuncula
alle vergadren daer na
want hi wilde elken als de vroede
int land van haerre aermoede
vander onderhorichede
sijn deel geven daer ter stede
ende al was daer zekerleke
van lijftuchten grote breke
ende daer ooc tere tijt te samen
meer dan vm broeders quamen
die goedertiereit van onsen here
halp hem so utermaten zere
dat hem der spisen niet gebrac
ende hem gesonde ende gemac
vanden lechame volchde mede
ende geestelike vroylichede
ten clenen capitele altemale
die men heet provinciale
ne mochti zelve niet comen echt
maer dat hevet hi verrecht
met voor zorgen die hire toe dede
ende met nerensteliker bede
ende met benedixien dats waer
al was hi vleescelike niet daer
geestelike gebrac hire niet
nochtan eist onder wilen gesciet
datmen metten ogen zach
daer al zulc capitel lach
vant doe die edele predecare
antonis die nu sint es mare
ende vanden paefs helich uut gegeven
stont ende castiede in zijn leven
tote arelatum in de stede
daermen doe capitele dede
vanden freren vanden lande
ende hi adde onder hande
j sermoen met groter eren
vanden titele scrucen ons heren
j broeder van heleger namen
onder dandre alle te samen
die monaldus bi namen hiet
ter dore vander capitele ziet
alst hem van gode int herte lach
met vleesceliken ogen hi zach
fransoyse in de lucht verheven
die nochtoe was in dat leven
handen ondaen of hi gecruust ware
ende benediende al die scare
alle die broeders gevoelden mede
met so groter troostelichede
hem vervult zijn van binnen
met sulker ongewoonheit van zinnen
dat hem de geest dede te verstane
sonder enegen twifel van wane
die jegenwoordige alte gader
van fransoyse haren vader
nochtan was dit waer ondervonden
sident in onlangen stonden
niet bi litekene allene
maer bi fransoise wondere gemene
gelovelijc eist zekerlike
dat gods cracht van hemelrike
die sinte ambrosise van melane
als ons de vite doet te verstane
tsinte martins grave brochte te tours
sonder menscelike sorcours
dat soe fransoise prosenteerde
aldaer antonis instrueerde
die broeders vanden cruce ons heren
alse te openbare met eren
dat hi wel sprac ende waer
van den cruce ons heren daer
ende hire of tekin drouge bede
in sire herte in zinen clede
als die tijt so verre leet
dat dordine wide was gespreet
addi achtinghe dat leven
dat hem de paues adde gegeven
die hiet de derde innocent
dat hijt int roomsche convent
van den paues honorius
die na hem was gecoren dus
wilde doen ewelike staerken
hier moochdi i visioen maerken
hoene god te gonen doene
trooste met i visioene
in sinen drome dochtem das
dat hi vander aerde las
crumen utermaten clene
ende vele broedere gemene
adden beringet die hongerich waren
die soude hi delen hare scaren
doe hi hem te deelne ontsach
so clene crumen uptien dach
want hem lichtelike mochte
gond ontvallen als hem dochte
tote hem i stemme sprac
fransois van ere crume mac
ene hostie ende gefse sonder sparen
hem diese eten begaren
dit heeft fransois te hant gedaen
maer zulc hare zonder waen
die gone dinc niet ontfingen
met devotelike dingen
of ontseiden datmen omboot
worden lazers clene ende groot
tilike so ghinc hi tellen
dit visioen sinen gesellen
ende was droeve in sinen moet
dat hijt niet wel ne verstoet
des naest daget als hi hem deden
nerenstelike in sine gebeden
hoorde hi totem comen uut
vanden hemele dustaen luut
fransois de crumen die du sages
uptie nacht aldaer du lages
sijn der ewangelien woort
dostie meent de regle vort
entat lazers evel ooc mede
dat betekent die quaethede
nu wilde hi dat helege leven
die regle die hem was gegeven
die uter ewangelien woort
getrect was ende comen vort
bin dien in een corter doen
also als dat visioen
niet dat hier te voren staet
up enen berch datti gaet
ende zine gesellen ij daer mede
als hem de helege geest doen dede
daer hi vaste ende tsire noot
nutte el niet dan barn ende broot
ende deetse scriven alst hem beden
die helege geest daer riet ter steden
als hi van den berge ghinc
gaf hi die gescrevene dinc
te houdene enen daer ter steden
diese verloos met roekeloosheden
ander waerf ghinc metter vaert
fransois ter woestinen waert
ende maketse na die gelike
als ofse hem god van hemelrike
geseit adde met sinen monde
ende hi ghinc in corter stonde
toten paues van rome honore
dien ic nomede hier vore
in zijn achtende paues jaer
ende bejaghede al daer
also als hi hevet begheert
dat soe worde geconfirmeert
den broeders riet hi want hi woude
dat mense vaste houden soude
ende seide dat hire niewet in
ne sette na sijns selves zin
maer dat hise also scriven dede
als hem bi sire genadichede
die helege geest gaf inden sin
ende ooc anders meer no min
ende om dat men openbare
weten mochte dat dus ware
daer na in niet langher stonden
camen hem toe die v wonden
metten vingere gods gescreven
gelijc als hem ware gegeven
die edele bulle die diere de scone
dies paues vanden hogen trone
die regle mede te staerkene
enten makere daer bi te maerkene
als ghi hier na horen moget
in die vite van sire doeget
als fransois hevet vernomen
dat bi sire exemplen comen
vele lieden die hem bekeren
om te dragene tcruce ons heren
gewilleke met bernende moede
so verstoutte hem de goede
als vaendragere van gods here
om te comene metter ere
toter hoocheit van den zege
ende dat met duechden alle wege
hi verstont nauwe dat woort
dat de apostel brochte voort
die spreict die horen te cristus name
si ebben gecruust haren lechame
met begaerten ende met zonden
want sise scuwen tallen stonden
met so staerker disciplinen
bant hi die begherten zine
dat hi cume teregher ure
nutte de voorderste sire nature
hi seide hets swaer te vulbringene
den lechame te gehingene
te ebbene dat hem bedaerf
men moeten bugen enichwaerf
den sinnen ende sijn onderdaen
die ter vleescelikeit bestaen
hier omme als hi was gesont
nutte hi selden teniger stont
gesoden spise dor enige dinc
waest ooc dat hise ontfinc
so mingdire asschen mede
of waters so vele hire toe dede
datti met dustarigher zake
die spise benam de smake
wat soudic maken tale lanc
vanden wine dien hi dranc
want hi waters sijn gevouch
cume dranc ende niet genouch
als hem die hitte entie dorst
onsteken adde sine borst
maniere vant hi sijt zeker das
van abstinencien die meerre was
altoos dyedi ende wies
in volchne ende in pleichne dies
ende al was datti was comen mede
ter hoocheit vander vulmaecthede
altoos vernieude yet sijn sin
als of hi eerst ware int begin
want hi met sulker pine mede
purgierde des vleeschs oncuusscede
nochtan als hi ghinc weder ende vort
om te predekene ons heren woort
gevouchdi hem in vele dingen
metten gonen diene ontfingen
als om tontfane de spise
maer cam hi thuus in alre wise
so hilti vaste ende zere
sine abstinencie in allen kere
dus so heefti hem gegeven
hem zelven scaerp wreet in sijn leven
ende zinen evenkerstinen mede
gevouch in die menscelijchede
in allen dingen sonder waen
der ewangelien onderdaen
hi was exemple talre stede
niet vastende maer etende mede
als hi was in moetheden groot
was dicken die aerde bloot
bedde daer zijn lechame up lach
ende dicken hi slapens plach
sittende thooft i steen
of an i hout els bedde ne geen
j armen roc ende el niet an
aldus diende de goede man
onsen here menichfoude
in naecteden ende in coude
som wile was hem gevraget
welker wijs hi hem bedraget
vanden couden wintre wreet
ende hi so dinne was gecleet
met heten wille hi dit andwort
alst hem de helege geest gaf vort
waert so dat wi waren van binnen
yet geporret in onse zinnen
met begherten vanden viere
van hier boven in eneger maniere
tcoude van buten souden wi dragen
lichtelike sonder clagen
hi scuwede dat sochte cleet
ende minnet waest scarp ende wreet
want hi seide datti wel wiste
dat bedi johan baptiste
van gode was geprijst hier af
als men hem i roc gaf
daer hi zochteit gevoelde an
riedde hine met pesen van binen dan
want hi seide alst staet in bouken
datmen niet ne soude zouken
sochte cleder ende goede
in husekine der aermoede
maer in groter heren zalen
alst god spreect in zire talen
sekerlike haddi vonden
dat de vianden tallen stonden
van scaerpen cleden waren in vare
ende daer si sochter worden geware
entie precieus ende diere
daer ghinc si tvolc in coren sciere
dies gevel in ere nacht
als hi dor der ziecheden cracht
bede van hoofde ende van ogen
die hi dicken moeste dogen
j cussin jegen zine costumen
adde onder zijn hooft van plumen
dat die duvel daer in ghinc
dat hine moeide vander dinc
tote mattintijt ende dede
hem verdriet in zine gebede
tote datti riep zinen geselle
ende hijt dede uter celle
dat cussin enten duvel mede
verre dragen tere stede
daer die gone uter celle ghinc
om te doene gone dinc
verloos hi al daer ter steden
alde macht van zinen leden
onthier ent fransois heeft verheest
alle biden helegen geest
die hem van herten ende van lechamen
die cracht gaf weder alte zamen
die hi adde eer dat gevel
met sinen woorden ende met nient el
in disciplinen hart van moede
hi stont altoos in sire hoede
grote zorghe drouchi tsamen
sire zielen ende sijns lechamen
hoe hise reine houde met eren
want in beghinne in sijn bekeren
baeddi hem zelven in winter tijd
in yse in watere diep ende wijd
om datti zinen huus viant
binden wilde in enen bant
ende hi dat wilde cleet dat clare
dat der zuverheden ware
van den vleesceliken brande
houden soude sonder scande
ooc seidi al openbare
dat vele gedoochdeliker ware
j geesteliken man groot coude
tegedogene menichfoude
in zinen vleessce dan hi binnen
gevoelen soude in sine zinnen
j lettel hitten teniger steden
van vleesceliker ondersceden
in de woestine van sarthane
daer hi som wile plach te gane
lachi eens in zine gebede
in sine celle tere stede
daer riepene de viant te zamen
iij waerf bi zire namen
wat wiltu heefti geandwoort
valscelike sprac hi dit woort
die viant ende seide openbare
en es ter werelt zondare
bekeert hi hem god ne vergevet
al dat hi oyt mesdaen hevet
maer so wie hem zelven doot
met penitencien te groot
hine gewint nemmermere
genaden an onsen here
die goede man hevet verstaen
biden helegen geeste zaen
die boosheit vanden viant
hoe dat hi hem dies bewant
hoe hine ter laweit dade keren
dat toocht dit datic hier sal leren
want al te hant zijt seker dies
dat de viant up hem blies
die met sinen ademe doet
colen bernen metter spoet
cam te hant den helegen man
sijns vleeschs sware coringe an
als de minre der renichede
dat gevoelde daer ter stede
heefti den roc of gedaen
ende ghinc hem metter corde slaen
broeder ezel spreecti ha ha
dus betaemt di datmen ga
dits die geselle tinen doene
die roc dient ten religioene
die thelege tekin draecht vor ogen
men sal dat niet gedogen
dattene doncuusche stele te waren
waer so du wilt mogestu varen
hier toe met wonder heten moede
so wort al ontsteken de goede
ende heeft sine celle up gedaen
ende es ute int hof gegaen
daer hi hem zelven moeder naect
in den snee werpt ende mesmaect
vij hoopkine te handen
maecti daer of metten handen
die hi voor hem zelven lede
sinen vleesche hi daer toe sede
dijn wijf so es de meeste ginder
dese iiij andre dine iiij kinder
ij sonen ende ij maechdekine
gone andre ij achtic te sine
knechte ende dierne die di sijn
orbare ten dienste dijn
nu cleet dese alle si ebbens noot
want si bliven van coude doot
beghint dat volc te vervaerne
so diene enen here gaerne
aldaer so wort de viant
verwonnen ende voer wech te hant
die helege man daer wijt of tellen
keerde metten zege in sire cellen
want als hi zere ende genouch
buten tvleesch pijnde ende slouch
bluscht hi den brant der oncuuscede
van binnen altemale daer mede
so dat hi clene no groot daer naer
daer of niet gevoelde i haer
j sijn broeder die daer mede
al doe lach in zine gebede
die zach dese dinc al ane
bider scoonre claere mane
so dat fransois wort geware
ende ondeckede hem openbare
vander coringe den proces
ende geboot hem vaste des
dat hi niemene die levet
als lange als hi den geest in hevet
die dinc ondecke up genen dach
die hi van hem ghinder zach
hine leerde niet den doodden allene
de zonden vanden vleesche gemene
ente breken de breckelichede
daer hi leerde daer toe mede
te hoedene de uterste zinne
daer die doot bi comt inne
toter zielen datmen de wachten
met nereste ende met alre crachte
hemelichede vanden vrouwen
hare spreken ende haer up scouwen
die de menige verduwen
hiet hi nerenstelike scuwen
want hi sprac de cranke breken
dicken bi al zulken treken
ende ooc hevetmen verheest
dicken cranken de staerken geest
hen ware te wel geproevet man
hi nes die met hem wandren can
niet mogeliker zonder smitte
dan sonder smerte ende zonder hitte
mogelijc es ooc te gane
als ons scrifture doet te verstane
int vier ende in dat hete gloet
enen mensce al baervoet
die adde zine ogen so geleert
van sulker ydelheit ende gekeert
datti daer waert niet ne sach
ende hi zinen geselle plach
te seggene daer hi ghinc allene
dat hire int anscijn cume kende ene
want zeker dochten niet wesen
dat yemen zoude int herte lesen
hare gedane ende hare gelike
die vierkijn dat aestelike
weder levende maken connen
van den vleesche dat es verwonnen
entie clareit smetten mede
van der reinre zuverhede
hi zeide dat met wive spreken
niet dan gedwas ware of treken
sonder in biechten allene
ende in leringe cort ende clene
na dien dat ere ende zalichede
eesschet ende tijt ende stede
wat bederven of wat doene
sprac hi zal van religioene
man met talen doen met vrouwen
sonder alsi souken met trouwen
van haren mesdaden raet
iof van haren levene betren staet
daer te grote sekerheit es in
scuwet men den viant te min
ende vonde de viant te sijns i haer
anden mensche weet over waer
hi zout doen dyen herde zaen
tere ballien sonder waen
ledichede die wortel ende zaet
es daer al quaet gepens uut gaet
hiet hi scuwen meer dan yet el
hi proevet bi exemplen wel
dat wederstromige vleesch dat trage
salmen temmen onder de slage
ende met nutteliker pine
hier bi het hi den lechame zine
broeder ezel want hine vaste
dwanc te bordine ende te laste
ende gheceldene met risen
ende voeddene met cranker spisen
waest ooc datti yemene zach
ongestadich ledich entie plach
tetene dat i ander wan
dien hieti broeder vliege dan
omdatti geen goet ne dede
ende hi tgoet besmette mede
ende hi onwaert ende leet
met elken goeden mensche heet
bedi seit hi te somiger ure
ic wille mijn covent labure
dat si niet bider ledichede
met herten of met tongen mede
no weder pensen no spreken
daer si den orlof mede breken
hi hiet ten broeders talre wile
silencie houden van dewangile
dat si souden tallen steden
van allen woorden van ydelheden
hem wachten herde nerenstelike
als die daer of zekerlike
moeste geven sonder zage
redene ten jonxten daghe
waest dat hi enigen broeder zach
die edele woort te vele plach
dien scalt hi utermaten zere
ende dan zeide de goede here
gevoegen zwigen met reinen moede
es der zuvere herten hoede
ende ene doget herde groot
want dat leven entie doot
es vele ande tonge belanc
in woorden ende in smaken gemanc
al waest datti na zire macht
sine broedre leerde dach ende nacht
te scarpen levene hem mesquam
dat yemen te wredelike an nam
sijn doen ende zine goedertierhede
ende sonder wijs besceet ooc mede
bedi up ene nacht gesciede
dat een broeder onder zine liede
want hi gevast adde onsochte
nachts gerusten niet ne mochte
so dat vernam de vader goet
dat zinen disciple zware stoet
hi riepene ende brochte broot
ende om dat dander niet root
van scamenesse wesen ne soude
at hi eerst om dat hi woude
dat dander dede des gelike
ooc nooddine vriendelike
die broeder liet de scaemte gaen
ende hevet de spise ontfaen
ooc was hi utermaten vro
dattene de goede vader so
bescut hevet ende voorsien
bedi hi es ontgaen bidien
groter vresen ende also wel
leerdire ane groot bispel
tilike dede de goede man
sine broeders te zamen dan
ende dede hem verstaen
hoe de dinc nachts was vergaen
met groter vorsienichede
heeftise alle gemaent dus mede
broeders ebt die karitate
tenen exemple ende niet die ate
daer toe leerdi hem gereet
volgen redene ende besceet
in der wijs als of soe ware
alre doget waghenare
niet besceet datmen hier priset
maer dat cristus heeft gewiset
wies leven es de rechte spegel
der vulmaecteit entie zeghel
ende want dat soete gecruuste lam
daer noit smette noch an quam
in dit cranke lijf ne can
ne volgen niet lichte geen man
in gerechte vulmaecthede
daer ne si enighe smette mede
daer omme so leerde de vroede
wie so omme vulmaecteit stoede
dat hem bedurste hem te dwane
in zine daghelijxe trane
al addi ooc gewonnen mede
lives ende herten renichede
wonderne zuver ende claer
bedi ne lietijs niet i haer
hine wiesch bi dage ende bi nachte
die ogen van zinen gedachte
clene achti in sinen rade
der vleesceliker oghen scade
als hem van eenpareger wene
siecheit van ogen quam niet clene
riet hem i meester of te slane
sire zonderlanger trane
of hi blend niet wilde wesen
die goede man andworde te desen
broeder ersatre men zal niet
om dat licht datmen hier ziet
dat ons gemene es gegeven
metten vliegen ooc die leven
die visenteringe zekerlike
van den lichte van hemelrike
verdriven niet ene wile
want dat vleesch nes gene gile
heeft dor die waerde vanden geeste
vanden lichte ontfaen de feeste
liever vele addi te kiesene
tuterlike licht te verliesene
dan te lettene die trane
daer men mede pliet te dwane
toge van binnen datmen bi dien
gode scouwen mogen ende zien
eens rieden hem de fisiciene
ende zire broeders meer dan x
nerenstelike datti hem liete
helpen van zinen verdriete
van zinen oghen met i brande
die goede man ghinx in haer hande
want hi wort geware das
dat zalicheit ende scaerp ooc was
men riep daer den syrurgien
die een yser brochte mettien
gegloeit om al te hant
fransoise te makene den brant
maer tvleesch vanden helegen man
begonste hem tontsiene dan
hi trooste sijn lijf ende sprac
aldus ant vier daerment an hem stac
vier wel lieve broeder mijn
boven alle andre dingen die zijn
ute vercoren inder claerhede
crachtich scone nuttelic mede
heefti die hoochste gemaect
eer mi dijn scaerp brant genaect
wes mi hovesch ende zachte
ic bidde den here die di wrachte
dat hi mi tempre dine hitte
dattu mi sochte bernes ditte
also datic moge gedogen
die cracht die du mi souts togen
als gehent was dese gebede
j tekin vanden cruce hi dede
jegen tyser gegloeit al wit
coenlike ombijt hi na dit
die snee witte heete brant
bernede in zijn vleesch te hant
ende bernedem ene vure
van den ogen ten oren dure
wat smerten hem dat vier ooc dede
openbaerdi daer ter stede
broeders seiti danct gode nu
want over waer seggic u
in gevoelde hitte no vier
no smerte no mijn vleesch ooc hier
den hersatre sprac hi an te hant
es niet groot genouch den brant
so mac meerre noch de wonde
dersatre wondren begonde
datti den geest so staerc versach
int cranke vleesch up gonen dach
ende verhief daer herde zere
die miraclen van onsen here
ende seide gelooft mi van dien
dat ic wonder ebbe gesien
want de grote here was mede
comen te sulker renicheden
dat met wonderne soeter genoegen
over i te samen droegen
vleesch ende geest met groter eren
entie geest ooc in onsen here
onse here deit sonder waen
dat de creature was onderdaen
haren makere diese geboot
ende tsinen gebode dat zere es groot
hare zoude werpen onder
om een sonderlanghe wonder
up i ander tijt also wel
in sinte urbaens woestine gevel
dat fransoise den goeden man
j zware siechede quam an
datti gevelde daer ter ure
breicnesse van sire nature
ende heeft gebeden om wijn
maer een der gesellen zijn
seide datter ne geen ware
doe hieti water bringen dare
ende als ment hem brochte gedregen
maecte hire i cruce jegen
alte hant wort edel wijn
dat puur water adde gesijn
daer bejaghet de doget zine
das niet ne was inde woestine
als hi den wijn adde gesmaect
es hem daer bi te hant genaect
grote gesonde daer mede
want de smake vander niewede
ende die nieweit vander gesonde
die vernieude daer ter stonde
bede den drinkere enten dranc
boven der naturen ganc
datsi gestaercten in hem dan
tandoen van enen niewen man
ende thoofdoen vander oudheit mede
met haerrer twivoudichede
niet allene addi van gode
die creaturen tsinen gebode
maer ons heren vorsienichede
cam tsinen wille dats waerhede
vvant tenen tiden gevel den here
dat zijn lechame herde zere
van vele ziecheden vervaert was
ende hem begonste huegen das
te hoorne enich soete luut
om te verblidene daer uut
sinen geest ende dien te weckene
als hire omme began te meckene
dochtem niet erlic in sinen rade
dat hem enich mensce dat dade
maar dingle ebben metter vaert
hem gedaen datti begaert
want datti wiec up i nacht
ende om gode hevet gedacht
ene haerpe heeft men gehort
soeter dan menscelijc woort
mach geseggen was haer luut
boven allen ertscen lude ginct uut
men sacher niemen maer keer ende ganc
entien sonderlangen zanc
heeftmen daer vernomen echt
den geest heefti te gode gerecht
ende ontfinc so grote soethede
in gone melodie mede
dat hem dinket openbare
of hi in dander werelt ware
sine hemelike vriendekine
wisten dies de waereit fine
diene dicken in vele dagen
bi openbaren tekine sagen
met so uutnemender getroostichede
ende so menich waerven mede
gevisenteert vanden hemelscen vader
hine const gedecken algader
tenen andren tiden ginc de vrie
predeken tusscen lombardie
entie marche van tervisine
ende met hem de gesellen zine
biden pade dats ene riviere
quam gegaen de goedertiere
daer heeft de donker nacht bestaen
hem ende sine broeders zaen
ende want sorgelijc was de ganc
om de nacht donker ende lanc
ende om marasch ende om riviere
sprac dus sijn geselle sciere
vader bid dat ons god borge
ute deser groter zoorghe
hem antworde de vader goede
dus met enen groten moede
god heeft wel de mogentede
gevoeget hem sire soetichede
datti de donker nacht vervechte
ende ons dele van sinen lechte
cume addi geseit dat woort
ende alte hant cam tlicht daer vort
scone ende utermaten claer
dat god zelve sende daer
al waest els waer deimsterhede
dat si sagen bider clarede
niet allene wech ende pat
maer al omme dit ende dat
mettien gelede vanden lechte
so waren si geweget rechte
naden lechame als wijt kinnen
ende geestelike getroost van binnen
ende ghingen bi ere langer strate
ter erbergen met goeder mate
sonder mesquame min no mere
lovende gode onsen here
alle gemene merket dan
hoe reine was dese helige man
van hoe groter mogentede
na sijn gebod na zine bede
vergat dat vier de hitte zine
twater verkeerde hem in wine
ende dingle troostene met sange
tlecht van gode inden wech lange
leeddene ter herbergen inne
dat dus des helichs heren zinne
alle gehelicht souden wesen
ende dat aldie werelt desen
dient ende es onderdaen
als ghi noch meer sult verstaen
omoedichede van alre goede
bede spegel ende hoede
adde desen here mede
ghevult met so groter vulhede
hem selven addi nemmeer mare
dan als ene grote sondare
nochtan was hi nader waerhede
bede spegel ende clarede
van uutvercoren helicheit
up dese omoedicheit
sette hi hem zelven als upten voet
als i meester wijs ende vroet
maect hire of zijn fondament
want hijt van gode adde bekent
hi seide dat omme dat gone
van hogen dedele gods zone
beette ute des vaders scoot
hier neder in onse noot
in dese onwaerdichede
datti met worden ende exemplen mede
alse meester ende here
den volke omoede lere
hier omme wildi hem daertoe keren
als de rechtre jonge ons heren
hoe hi onwaert wesen mochte
den lieden ende zijns selves gedochte
want hem in dat herte stac
dat wort dat onse here sprac
dat de lieden heten hooch
datsdat vor gode niene dooch
van costumen hi ooc plach
dit wort te seggen up menigen dach
hoe waert de mensce es vor onsen here
also goet es hi ende nemmere
vor dulheit hilt de goede here
verheffen in die werelt ere
blide was hi van mesprise
ende van love in droever wise
hi horde liever in alre wijs
hem lachter seggen dan prijs
want de mesprijs menigen leert
datti hem ter baten keert
entie prijs dies was hi vroet
es die menigen vallen doet
ende om dese dingen mede
als tvolc prijsde sijn helichede
so hieti enigen broeder dan
datti hem enich wort an
seggen soude ende bringen vort
daer die prijs bi worde te stoort
so sprac die broeder over lanc
al waest jegen sinen danc
datti i recht dorper ware
j onwijs coopman ende i ommare
ende onnuttelijc also
dan wort hi van sinne vro
ende andworde god diet al mint
benedie di lieve kint
want du spreics al openbare
anders niet dan trechte ware
pieter bernaerdoens sone betaemt wel
dit te horne ende niet el
ende om datti wilde in allen zaken
hem alden lieden onwaert maken
sine scaemnesse maecti cont
daer hi in predicaden stont
ende vor hem allen datti sprac
wat dinge dat an hem gebrac
eens gevel hem datti waert
met ere ziechede bezwaert
ende hi ene corte stonde
om te ebbene gesonde
sine abstinencie clene liet gaen
als hi weder heeft ontfaen
j lettel van sire macht
hi die lettel hem zelven acht
die waerachtige sijns vleeschs versmadre
om sinen mesprijs pensti algadere
ende spreict ens gevouchlijc niet
dat mi dat gemene diet
houdet over abstinent
ende ic hemelike in mijn covent
daer jegen doe alsic gevroede
want ic mi vleescelike voede
doe stont hi up onsteken mede
met geeste der omoedichede
ende in de strate vander stede
hi dat volc te samen dede
met vele broeders die met hem camen
ghinc hi ter hooftkerke te samen
om sinen hals heefti gebonden
enen reep al daer ten stonden
al naect in sijn nedercleet
heti datmen danen leet
tote i stene daermen plach
die quade te pijnne daer menich sach
daer ghinc hi mids up in de stede
nochtan addi den vierden rede
ende was van lechamen cranc
ende tcoude dat was groot ende stranc
daer sprac hi met gewilligen moede
ende seide vor vele lieden vroede
datmen hem gene ere ne leide an
als enen geesteliken man
maer als enen vleescheliken goliaert
soudemen ebben onwaert
die gone die ghinder quamen
alsi dat wonder vernamen
dochtem wesen vreemthede
ende want dat si sine scaerphede
kende hoe hi sijn leven vervoerde
dat was dat hare herte beroerde
ende seiden alle dat zulke omoet
vele meer te wonderne stoet
dan te volgene daer naer
want soe es elken mensce te zwaer
al es dat zake dat dese dinc
vele bet dochte dat soe ginc
te betekene grote zake
na des helichs profeten sprake
dan den volke exemple te gevene
van also sonderlangen levene
doch waest leringe alsic gevroede
van vulmaecterer omoede
te leerne al openbare
die jhesus karste volgen nare
dat si liden den aertscen prijs
versmaden in alre wijs
ende men de condege hovaerde
beduwe met groter onwaerde
ende men de logene versteke
die gevenst sijn valsceleke
dicken dede hi ende vele
manieren van desen spele
om dat hi buten int openbare
recht als i verloren vat ware
ende binnen behelde mede
den geest van der helichede
hi pijndem tgoet van sinen here
te deckene utermaten zere
in sire herte hemelike
hine wille niet dat blike
ter eren buten daer of comen
mochte val van sire onvromen
want dicken alst volc openbare
seiden dat hi helich ware
anworde hi aldus den gonen
ic mochte dochtren ende zonen
winnen noch al in mijn leven
genen zekeren prijs zuldi geven
men zal niemen geven lof
daer tende es onzeker of
sinen prisers gaf hi dit woort
dan sprac hi dus hem zelven voort
hadde die hoochste enen dief gegeven
dus vele duechden in sijn leven
fransoys hi ware in alre wijs
gode bequamere dan du sijs
sinen broeders hi dus seggen plach
van al dat de zondare mach
niemen sal hem zelven nochtan
met quaden smekene gaen an
hi seide al openbare
vasten so mach de zondare
wenen ende doen sijn gebede
ende sijn vleesch vermagren mede
ene dinc machi niet te desen
dats sinen here getrouwe wesen
in desen sal men vro sijn zere
geven wi gode sijns selves ere
ende wi hem dienen getrouwelike
ende wat so hi ons mildelike
verleent in desen armen live
datmen hem die ere toe scrive
om dat dese dierere coopman
der ewangelien gherne wan
ende hi sine tijt met allen zinnen
altemale sette int winnen
coos hi in sire herten mere
onder te sine dan here
ende onderdanich te sine den lieden
haddi liever dan gebieden
hier omme liet hi altemale
dat ambocht dat generale
ende bat enen gardiaen
hem te wezene onderdaen
so edel zeide hi dat ware mede
die vrucht der onderhorichede
dat wi so sette zinen ganc
onder haer reine bedwanc
dat hem gene tijt verghinge
sonder vrome ende winninge
dies hilti hem altoos daer ane
hem daer hi mede plach te gane
dat hi hem onderhorichede
helt ende belovede mede
som wile so plachi tellen
dit onder zine gesellen
onder al dat grote goet
dat mi onse here doet
heefti mi dit gegeven mede
settemen in gardiaens stede
enen novissise van ere stonde
dat ic also nerenstelike conde
hem wesen onderdaen
als oft ware zonder waen
doutste entie wijste van al dien
die onderdaneghe zal niet sien
over mensce zinen prelaet
maer ic wille dat hi verstaet
dor wien hi hem buget so zere
so hi onwaerder es die here
also vele es beter mede
domoede der onderhorichede
eens was hem gevraget dare
wie recht onderhorich ware
daer sette hi enen doden lechame
tenen exemple te sulker name
nem enen doden lechame sprac hi
ende settene daer di lief si
hine weert hem niet alsmen draget
doene wech hi es die niene claget
latene lecgen hine roupt niet naer
settene in enen zetel daer
hine verheft hem altoos niet
maer die erde hi al besiet
so du hem diere cleder does an
so hi leliker es de man
nu merct die gelike des
dus eist die recht omoedich es
hine berecht no bespreect
waer omme dat menne verspreect
hine rouch waer menne doet
verwandelmenne het dinct hem goet
setmen tenen ambochte mede
hi hout zine omoedichede
so men te meerre eren heft
so hi hem onwaerder beseft
onder wilen so plachi tellen
dit enen van sinen gesellen
hen dinct altoos niet mi
dattic minder broeder si
hen si dat ict bem ende blive
in dien staet dat ict bescrive
ic achte datic bem prelaet
vanden broeders ende het staet
so dat ic ten capitle vare
ic doe sermoen vor tcovent dare
ende ic worde al daer versteken
si secgen ic ne can niet spreken
ende ic ne become niet hem
want ic ongelettert bem
j sempel ende een ydioot
met lachtre men mi daer verstoot
ende si spreken mi alle mesprijs
gedogict niet in goeder wijs
met onverkeerden anscine
ende met bliden zinne te zine
ende in heligher achtingen vort
altemale dese woort
dat segghic di ende dit verdriet
minder broeder ne bem ic niet
vort so seide hi dit noch al
in prelacien so es val
ende in love groot verlies
onder te sine sijt zeker dies
ende omoedich in den zin
dit es al der zielen gewin
waer omme sulwi dan meer minnen
sorge ende vrese vort winnen
of wi de tijt ebben genomen
daer ons winninge of mach comen
om dese zake so wilde mede
fransois de vrome der omoedichede
datmen mindre broeders hiete
sine broeders ende mens niet liete
ende minster ende prelaet
om dat wordekijn dat staet
in dewangelie na sijn belof
te houdene ende niet te gane daer of
ende zine disciplen leren souden
andwoort datsi moesten houden
omoedich te sine in allen dingen
als die somoedichs kerst scole gingen
want jhesus kerst de meester goet
leerre van rechter omoet
om sine jongers te bringene mede
ter vulmaecter omoedichede
sprac tsinen jongers als wi lesen
die onder u meest sullen wesen
die sal u dienlijc bliven
entie voren wille cliven
ende deerste wesen over recht
die sal zijn uwer alre cnecht
als die bisscop van ostien vragede
die om dordine gerne jagede
te vorderne als diese adde vercoren
van wien fransois zeide te voren
dat hi paues zoude wesen
ende zident was hijt also wi lesen
die neghende gregorius
ende hi fransoise an sprac aldus
of hem iet genouchlijc ware
dat die broeders van sire scare
te waerdicheden worden verheven
al sulke als de kerken geven
andworde hi here bedi heten si
minre broeders die sijn met mi
dat si niet bestaen de pine
meerre broeders altoos te sine
wildi dat si in de kerke
vrucht maken ende goet gewerke
hoetse in den staet aldat ghi levet
daerse god in geroupen hevet
ende laetse clemmen nemmermere
ter prelacie te sulker ere
ende want hi de omoedichede
au hem ende an de zine mede
ute coos boven alre ere
minre der omoedegher onse here
makede van hem openbare
dat hi groter eren waerdich ware
also als ghi hier horen moget
hoe enen broeder van groter doget
god vertoochde fransoise doen
in i scone visioen
het gevel dat de goede man
met fransoise wandren began
ene ydele kerke si vernamen
daer si bede in gingen te samen
bede baden si nerenstelike
onsen here van hemelrike
die broeder die daer mede was inne
cam als i ommacht an van zinne
ende sach in hemelrike
menich sitten verciert eerlike
maer onder dandre sachi een
dat boven allen hogen sceen
met dieren stenen scone verciert
ende met al de glorien vul gevisiert
so dat hem wonderde vanden trone
die boven dandre was so scone
narenstelike dat hi dochte
wie dies waerdich wesen mochte
doe seidem een stemme wel
dese stoe was eens die vel
nu houtmen fransoise dese stede
dor sine grote omoedichede
die broeder becam die dat sach
uut sire gebede daer hi in lach
ende volchde in den wege mede
fransoise als hi teersten dede
in den wege daer si gingen
spraken si van godeliken dingen
die broeder sijns visioens gedochte
fransoise vraechdi so hi best mochte
wat hi gevoelde van hem
gods omoedege sprac ic bem
als mi dinct de meeste zondare
die broeder werelt al openbare
ende seide dat hijs niet conde
seggen met sire consiencie gesonde
noch gevoelen dat ware waer
fransois die andworde daer
adde god diet al vergevet
den verscubsten die levet
gevolget als hi mi doet ende dede
met so groter ontfaermichede
ic segt zekerlike ende openbare
dat hi vele waerder ware
ende bequamer in allen kere
gode van hemele onse here
die broeder wart versekert daer
dat sijn visioen was waer
vander uutnemender omoedichede
die hi horde daer ter stede
ende kennet bider ewangelien wel
dat vander hoocheit daer of vel
die hovaerdege dat na dit leven
die omoedege daer wort verheven
tenen andren tiden als fransois dede
in ene woeste kerke sine gebede
int lant van massen dus spreict de tale
ende was te monte cassale
heveti bi den helegen geest
dat verstanden ende verheest
dat daer helichdom was bleven
ende binen langen niet was gegeven
sulke ere als het waerdich was
sere drouve was hi das
sinen broeder bat hi dat
dat sise drougen tsire stat
doe quam hem an sulke dinc
dat hi ghinder van hem ghinc
ende sine broeders lieten dat
dat hem haer meester bat
eens ghevel hem dat si gingen
ende messe zoude singen
daer si den hooft outaer ondecten
vontsi dat si lettel mecten
wel riekende gebeente al bloot
des si adden wonder groot
thelichdom vontsi dat daer bracht
adde allene ons heren cracht
daer na recht vor lange
cam fransois van sinen gange
ende heeft nerenstelike onder socht
of si thelichdom adden brocht
al daer ebsi ter stede
belyet hare rouclooshede
omoedelike ende ebben genaden
bejaget van haren mesdaden
met pinen die sire voren ontfingen
doe sprac fransois te desen dingen
gebenedijt moete sijn
god selve die here mijn
die vuldaen heeft metter vaert
dat ghi sculdich te doene waert
mensce nu merc ende besie
selve nerenstelike in die
gods cure ende sine vorsienichede
om ons pulver om onse lede
ende merc van hoe groter werde
domoedige fransois hier up derde
was ooc vor ons heren ogen
want god ne wilde niet gedogen
hine wildem daer mede laden
dat sine jonghers niet vuldaden
tere tijt waest dat hi cam
tere stat hiet ymolam
hi ginc ten bisscop vander stede
ende bat met groter omoedichede
dat hi den volke moste doen
bi sinen orlove i sermoen
die hem andworde niet int gevouch
broeder seiti hets ghenouch
dat ic minen lieden castie
doe neech hem domoedege vrie
ende es te hant dane gegaen
niet lanc daer na keerdi saen
j deel zwaerlike de bisscop vraget
want hi ander waerf daer jaget
omoedelike hi dit ontbint
here al steict de vader tkint
ter ere dure uut zire zale
het moet ter andre in comen wale
omoedelike verwan die man
lieflike helsdine dan
ende seide du ende dijn covent
ebt orlof vort meer omtrent
in mijn bisscopdom al dure
te predekene van deser ure
want de helige omoedichede
heves verdient al hier ter stede
eens gevel hem alsic vernam
dat hi tote arenten cam
ende al die stede was in roere
met ere jamerliker voere
als onderlange te wige te gane
ende elc andren te verslane
int vorbouch was hi entie sine
ende sach boven der stat anscine
quade geeste vro ende blide
entie porters gereet ten stride
ende want hi zetten wilde ter vlucht
die quade geeste vander lucht
sendde hi broeder filne daer
enen goeden simplen man dats waer
ende sprac ganc ter porte vander stat
ende gods halven gebiet dat
den vianden daer boven der steden
in de macht van onderhoricheden
dat si alle zonder sparen
haestelike danen varen
die goede onderhorige man
dede sijns meesters gebod dan
lovende onsen heren mede
comt hi ter porte van der stede
ende riep zere dus als bode
van der moghentheit van gode
ende bi fransoise behete mede
vaert heinen viande vander stede
alte hant recht na dit woort
so quam in vreden die poort
entie porters maecten den vrede
na trechte van haerre stede
want doe gejaget wort hare vaerde
der quader gheeste felle hovaerde
die belegen adden die stede
cam des armes mans wijshede
dats van fransoise domoet
diet algader maecte goet
want domoedege adde van gode
bejaecht de cracht van gebode
bider groter doget mede
vander onderhorichede
over de felle quade geeste
dat hi daer bi gods vulleeste
hare wreetheit onder dede
ende verdreef de pijnlichede
die hovaerdege duvelen vlien
daer si de hoge duechden zien
vanden omoedegen lieden
sonder alsic u sal bedieden
dat god onder wilen gehingen
dat de viant som wile dwinget
pijnt ende torment de goede
om te houdene in hare omoede
als sinte pauwels scrijft openbare
aldos fransois wart geware
hem was gebeden tenen male
van here lioene den cardenale
van sinte cruus datti ene stonde
met hem ware of hijt doen conde
omoedelike gehingets die here
dor sine lieve ende dor sine ere
ter eerster nacht na sine ghebede
als hi hem te rusten dede
quamen quade geesten dan
tormenteren den goeden man
ja menegen slach ende stoot
liet sine recht als half doot
doe si wech waren riep hi daer
sinen gheselle bet naer
ende seidem al dat weder ende voort
daer na so sprac hi dit woort
ic wane broeder dat die viande
niene pinen no doen scande
in gere maniere van dingen
sonder alst god wille gehingen
mi dus zere ebben te blouwen
want gene goede maniere entrouwen
ne dinken mi mijn wone leren
in hoven met groten heren
mach lichte de broeders mijn
die in armen steden zijn
alsi van mi horen tale
dat ic bem onder de cardenale
sullen wanen datic mi keren
ter werelt wille ente sulker eren
ende dat ic hier weeldich bem
hier omme dinct mi beter hem
die menigen andren die leven
tenen exemple es gegheven
dat hi scuwe de hoge steden
ende hi met omoedicheden
in armen steden hem onthoude
dat hi die leven in de armoede
staerc make met sinen togene
om gelike dinc te dogene
omoedelike datsi quamen
des morgens daer na te zamen
ende daden hare onscult int hof
ende namen anden here orlof
want de helege man vervaerde
hem zere van der hovaerde
als beghin van alre quatede
ende vander hoverhorichede
als haer alre quaetste kint
omoedichede heefti ghemint
die nutte zere es talen stonden
ten penitencien van zonden
eens gevel datmen hem brochte
enen broeder die zake wrochte
jegen der onderhoricheden wet
om te castiene te bet
fransois die sach anden man
bi tekene die hire vant an
berounesse in rechter waerhede
dor de minne der omoedichede
haddijt hem gherne vergeven
maer om die daer stonden beneven
dat zochteit vander genade
niemene gave troost te quade
heet hi des broeders caproen
int vier werpen om dat doen
dat elc merken soude de zake
met hoe zonderlanger wrake
datmen soude in alre stede
slaen die overhorichede
als de caproen in den brant
lange dus lach hiet te hant
fransois datmen daer uut trake
ende men den broeder om de zake
weder gave die daer staet
want hem berieu der mesdaet
siet hier wonderlike maniere
men trac den caproen uten viere
daer men altoos an ne vant
niet dat iet geleec den brant
met ere miracle toget god dan
die doget vanden helegen man
entie grote omoedichede
vander berounesse mede
recht eist datmen houde voet
na des goets fransoise omoet
die so grote waerdichede
hier bejaechde in dese stede
datsoe gode enten man
bugen dede ende verwan
enter vianden overmoet
ende theete vier weder stoet
dit es soe dan zekerlike
die hare besitters maket rike
vor al de werelt buget soe neder
ende al de werelt eert haer weder
onder alle die diere gaven
die die versmadre van haven
vanden milden gevere ontfinc
verdiendi in zonderlange dinc
uutnemende te wassene mede
in rijcheden der simpelhede
want hi minne met allen moede
drouch ter upperster armoede
maer eer addi vernomen das
dat soe sgods zone vriendinne was
ende gelijc als of soe ware
versteken enter werelt ommare
haeldise an hem tsire baten
met so groter caritaten
maer wat so hi conde gewinnen
gaf hi wech dor haerre minnen
ghieriger man was nie van goede
dan hie om dit armoede
noit man was dages no bi nachte
om sinen scat in meerre wachte
dan hi was spreect zine vite
om dese edele magarite
sonderlange balchi in dien
als iet quam in sijn up sien
van sinen broeders daer iet an lach
dat gene armoede wesen mach
waerlike als van dien beginne
datti eerst zine ordine ginc inne
tote dat hi de doot bezoorde
addi enen roc ende i corde
ende i neder cleet datti drouch
dit dedem rijcheden genouch
ons heren jhesus armoede
ende sire moeder breke van goede
lachem vaste in zinen sinnen
met tranen dicken vernieut daer inne
des zeidi dat armoede ware
van allen duechden vrouwe mare
want soe in alre coningen ere
ende sire moeder ooc also zere
ende so onderlange sceen
so ne hieti haer ne gelijc ne geen
want als dat broederscap hem vraechde
wat duechden dat meest bejaechde
die vrienscap van hemelrike
andworde hi als die hemelike
sine herte ontbinden zal
aermoede dat wetet al
dats de zonderlange strate
tote der eweliker bate
als voedinge der omoeden
wertel van vulmaecter goeden
hare vrucht wart misselicsins getrect
maer hi es hemelic ende bedect
dits de scat al sonder ghilen
in den acker der ewangilen
die bedect es als wi lesen
om te copene ooc al desen
salment al vercopen dan
ende datmen niet vercopen can
dat salmen ebben ommare
om die waerdicheit van hare
ja zegti de wille mede
comen thaerre hoochede
hine sal niet allene begeven
daertsce vroescap in dit leven
maer die wijsheit van bouken
ne sal hi ooc som niet al rouken
om dat hi vri van zulken goede
moge bider aermoede
comen in gods mogentede
ende hi sine naecte lede
hem offere sonder baraet
die naect an de cruce staet
hine begevet niet vulmaectelike
dese werelt die hemelike
die buersen van zinen sinnen
tsire herte houdet binnen
dicken als hi soude doen
van armoeden i sermoen
brochti zinen broeders vort
van der ewangelien dit wort
die vosse ebben hole ter vlucht
entie vogelen vander lucht
ebben neste also men siet
des menscen zone ne hevet niet
daer sijn hooft up leinen mach
hier omme leerdi alden dach
sinen broeders ende bediede
dat si alse arme liede
maken souden armen gestichte
daer si als arme vreemde wichte
in wonen souden met gebaren
als of si haer eghin waren
hi seide het ware ene wet
den pelegrinen vaste geset
datsi lagen in vreemden daken
ende nerenstelike te lande traken
ende vredelike gaen uptie strate
sachi huze yet tongemake
so hietise vellen zaen
oftie broedre dane gaen
waest dat hire iet in vernam
dat hem niet wel becam
propers of costelijc van goede
jegen der ewangelien armoede
armoede heefti bekent
over sire ordine fondament
daer soe leget tharen doene
al gestichte van religioene
staet so vaste uptien voet
breict soe dat al vallen moet
des heefti zinen jongers vertrect
als hem van gode was ondect
den inganc van religioene
te beghinne van dien doene
dat wi in de ewangelie lesen
dats oftu wils vulmaect wesen
vercoop alt dine dattu heves
ende zies dattuut den armen geves
hier omme ne wildi niemene ontfaen
hine adde sijn proper wech gedaen
ende hem niet gehouden voort
om der ewangelien woort
ende si dordine niet scenden souden
die peneghe die de lieden houden
dies gevel hem dit te doene
in die marche van ancoene
daer een dede sine gebede
om ontfaen te sine mede
die patriarke der armoede
andworde dus als de vroede
eist dattu di wilt bekeren
an de arme gods ons heren
gef der werelt armen dijn goet
hort voort wat de gone doet
die minde nichten ende neven
ende hem heefti tsijn gegeven
enten armen niet i twint
als dat fransois ondervint
dat hi dus hevet gedaen
scalt hine herde zere zaen
ende seide nu ganc dire straten
broeder vliege dune ebs niet gelaten
dijn huus no ooc dine neven
du ebs tdijn den dinen gegeven
ende laets daerme ongetroost
bedrogen ende onverloost
dune bes den armen gods niet waerdich
dijn beghin dat es al aerdich
het heeft vanden vleesce den ganc
du hebs tfondement te cranc
onder thelige gestichte
het mach gliden al te lichte
die vleescelike man es weder comen
ten sinen ende heeft tsijn genomen
hine wilt den armen niet geven
die dueget die hi adde up heven
heefti alte hant gelaten
ende keerde sire straten
up ene andre tijt daer na
tote porciuncula
tonser vrouwen was van goede
breke ende so grote armoede
datsi den broedren den gasten
diese somwile verlasten
hare behoufte niene conden
vorsien in so menigen stonden
ende toochde der broeders armoede
ende bat dat hi vanden goede
dat die novissise brochten
datsi dies houden mochten
datsi ter noot te somigen stonden
iet doch te verteerne vonden
die helege man die wel verstaet
daer ter stede den hemelscen raet
seide lieve broeder mijn
nemmermeer ne moet dat sijn
dat wi dor yemene dat quaet
doen dat jegen de regle gaet
ic ebbe liever over waer
dattu der maget marien outaer
ondex als het comt ter noot
dan men iet clene of groot
doet jegen der armer belof
of daer dewangelie spreect of
maria mint meer zekerhede
datmen hout vulmaectelike
die helege ewangelie waer
ende men ondect haren outaer
dan datmen laet gecleet
ende men breke dat beheet
datmen haren zone behiet
als te volgene datti riet
het gevel in enen tiden
dat fransois ooc soude liden
int lant van poelien neven baer
ende sijn geselle met hem daer
ene bisaetse datsi vonden
inden wech ten selven stonden
als of soe vul penege ware
sijn geselle bat hem dare
narenstelike dat sise up heffen
daer si dat goet in bezeffen
ende men daerme achter velde
verhuegen met gonen ghelde
die goede man weder seit
ende zeide dat des duvels pleit
in de gevondene buerze ware
den broeder seit hi openbare
dat hine riede gene weldaet
maer zonde ende groot quaet
als te nemene vreimden scat
om vort te gevene dat
van der stede dat si sceden
vort te gane onder hem beden
die broeder es die niet ne rust
als die ydelre dueget lust
ende moeide den helegen man
als of hem niet lage daer an
dat hi niet wilde verlichten
den menigen van armen wichten
die zochte man gehinges mede
weder te keerne ter stede
niet om den broeder te payene wel
maer om te togene dievels spel
alsi hi ende sijn broeder camen
ende i jonclinc met hem tsamen
die met hem ginc ende dit an sach
al daer die bisaetse lach
dedi voren sine gebede
ende hietse up heffen daer ter stede
den broeder wondert ende wart vervaert
want hi daer geware waert
des viants behendichede
nochtan dor donderhorichede
van sijns meesters gebode tontfane
doet hi der herten twifel dane
ende sal de hant ter buerze bieden
j groot serpent vor hem lieden
al daer uter buerze croop
mettien de buerse met alle ontsloop
daer wort de broeder zeker das
dat sviants gokelie was
fransois die daer alte hant
sach de scalcheit vanden viant
heeft dus sinen geselle getelt
lieve broeder merc dat gelt
gods knechte nes anders niet
als ment hier vor dogen siet
dan die viant diet al scent
ende i gevenijnt serpent
noch gesciede den helegen man
j dinc daer wonder groot es an
als hi ter stat te siene ginc
om orbaerlike dinc
hem camen iij aerme wivekine
gelijc van groten van anscine
ende van ouden also wale
te gemoetene in enen dale
was breet ende es tusscen campile
ende sinte quirix dats gene gile
diene met ere niewer groete
prosenteerden harde zoete
si seiden wel moete comen sijn
vrouwe ver armoede fijn
als hi horde gone mare
alre armoeden minnare
met ongetelleder vroilicheden
wart hi vervult daer ter steden
als de gone die niet so zoete
in hem adde als die groete
ende niet houder van menscen ontfinc
dan die sonder lange dinc
alte hant so voer si dane
die broeders die hem volchden ane
maercten haerre drierre gelike
entie groete so wonderlike
haer gemoet ende hare wech varen
ende mercten wel te waren
datter an den helegen man
iet betekenessen lach an
van gods halven diet al gebiet
ende dan was jegen redene niet
te waren wel bi gonen drien
die wijf dochten wesen int sien
arem ende van ere gedane
die int gemoet daer camen ane
so sonderlange in haer saluut
so saen ontfaen ten ogen uut
mach wel betekent sijn daer mede
die vulmaecteit van der sconede
vander ewangelien ons heren
als in iji pointen daer wijt keren
dats zuverheit ende onderhorichede
entie armoede der mede
dese dat machmen togen dan
datsi vulmaectelike in den gods man
scenen ende van ere gedane
al was dat hi hem trac ane
te glorierne boven allen goede
int previlegie der armoede
die hi moeder hiet onderwilen
nu bruut nu vrouwe dits geen gilen
in hare begerdi met allen zinnen
dat hiet al wilde verwinnen
want in hare adde hijt geleert
datti hem also bekeert
hem te reckene int gedochte
die minste die wesen mochte
wart hi ooc geware das
dat iemen armer dan hi was
na den lechame so ginc hi dan
hem selven met sceldene an
om hem te weckene tien gelike
als of hi nijdde hertelike
te stridene om de armoede
ende hijs vaer drouge ende hoede
dattene niemen altoos daer inne
no verhoge no verwinne
het gevel den here goet
dat hem i arm cam int gemoet
ende als hine also naect sach
swaer het hem ter herten lach
met drouven worden sprac hi toe
ende zinen gesellen doe
grote scaemnesse alsic gevroede
doet ons des arems armoede
want wise vor grote rijchede
uut vercoren ebben mede
ende zoe scijnt claer vele in desen
dan soe mi dinct in ons wesen
om de minne ende om de goede
van der heliger armoede
nutte hi vele houder ende at
alemoesene die men bat
van huse te huze al omtrent
dan die hem waren gesent
waest ooc datti was genoot
van iemen die van namen was groot
dat hi scone ende wel soude eten
eermen danne was geseten
ginc hi dan van dure te dure
broot bidden onder die gebure
ende at in dustere armoede
rike zere in zinen moede
onder wilen gevel dat
dattene de bisscop van ostien bat
die den helegen armen man
gherne eerde ende lief gewan
ende hi dan dus bat sijn broot
doe maecte de bisscop clage groot
dat hi hem mesprijs adde gedaen
want hine ter tafle adde ontfaen
ende hi broot adde gebeden
fransois andworde hem ter steden
ic hebbe u gedaen mijn here
grote waerdicheit ende ere
want ickene eerde die boven u es
gode es bequame sijt zeker des
armoede entie te voren
die men dor hem heift vercoren
ende i sijns danx dor gode bestaet
ende alemoesene bidden gaet
dese coninclike waerdichede
die jhesus dor ons ontfinc mede
dat hi soude met sire noot
ons ter rikeit bringen groot
datti ons recht arem na den geeste
soude maken met sinen vulleeste
coninghe ende aervachtich mede
hier boven in de hoge stede
ne latic niet in minen moede
dor tleen van desen valscen goede
dat ons niet langer es gegeven
dan ene stonde in dit corte leven
onder wilen troosti mede
die broeders ter alemoesene bede
doe sprac hi dit met sinen monde
gaet want teser lester stonde
sijn de minder broeders geleent
den volke dat in de werelt meent
dat de vercoorne vervullen twort
in hem dat noch sal sijn gehort
als die rechtre van hier boven
ten jonxten prisen sal ende loven
daer van hem selven sal sijn gehort
dit utermaten soete wort
also lange als ghi dit ebt gedaen
mire minstre broedre i die hier staen
so ebdi gedaen dat mi
hier omme sprac hi dat bliscap si
broot bidden ende bequame
onder der minre broeders name
want daer men den rechten al
na sinen gewerken lonen sal
hevet de meester der waerhede
van der ewangelien mede
met sinen monde geopenbaert
hare name ende verclaert
alst ten hogen feesten quam
ende hi tijt ende stade nam
was hi de gone die gerne bat
hi seide het worde vervult dat
in den helegen armen lieden
dat des profeten wort bedieden
die spreect dat der ingele broot
die mensce at te sire noot
hi wilde zeggen openbare
datter inglen broot ware
datmen dor gods minne bade
ende bider helegher inglen rade
gegeven ware dor sine goede
ende dat de helege armoede
van duren te duren zochte
ende also tsamen brochte
dies gevel eens dat hi lach
upten hogen paschedach
in eremitagen in ene woestine
ende met hem de gesellen zine
so verre buten an ere steden
dat hem daer gebrac der beden
so dat hem int herte lach
die gone die up gonen dach
in eens pelegerijns gedane
sinen jongeren quam ane
daer si teemaus souden gaen
alemoesene bat hi saen
van sinen broeders in der gebare
als hi arem pelegrijn ware
als hise omoedelike adde ontfaen
sprac hi dus te zinen zaen
dat die gone die met pinen
liden dor der werelt woestinen
gelijc vreemde in comelingen
als die vraye ebreeusce gingen
sullen in armoeden van geesten
vieren de hoge pasche feeste
dat bediet ons heren vaert
uter werelt ten hemele waert
ende wantene sijns geests vrihede
met ghiericheden bidden dede
god de armer vader dochte
doen dor hem als die sijns rochte
tenen tiden so gevel
dattene zware siecheit ende fel
int lant van nochieren bestont
ende alst wort tassisen cont
sendden si int lant al dare
boden om hem zere vorbare
diene haelden ende zochten
ende also als sine brochten
vontsi i dorpkin in haren gane
arem ende hiet satriane
dat hem etens lusten dede
die honger entie tijt ooc mede
si wilden copen spise ende broot
maer sine vonden clene no groot
ende camen weder ydel dan
doe sprac aldus de goede man
bedi waest dat ghi niene vont
want ghi nu meer ter stont
an uwe vliegen u getroost
dan an gode diet al verloost
in zine tale hiet hi bi namen
vliegen dat ghelt al te zamen
maer keert seiti ten husen weder
die ghi beghinct up ende neder
biet gods minne over tgoet
ende bid alemosen dor omoet
ne trect u niet in valscen wane
dit over enege onnere ane
want de grote alemoesenier
hevet in alemoesene al hier
na adaems zonden al gegeven
goeden ende quaden daer beneven
met sire miltheit die gegronden
alle creaturen ne conden
die rudders begaven die scande
ter alemoesene boden si de hande
ende ebber meer dor god gebeden
dan sire copen mochten ter steden
want god dies macht heeft al dure
ghewerde so daerme gebure
dat si hem selven ende ooc thare
hem gewillike boden dare
aldus gesciet bi gods gewelt
dat die aermoede die tgelt
daer gestoppen niet ne mochte
dat fransois selve vulbrochte
eens lach hi in groter pinen
van ziecheden in ene woestinen
bi ceate daert eenlijc was
j fisicien al daer plach das
datti zijns vandde tsire noot
de gods arme adde clene no groot
mede te geldene zinen loon
maer die here es in den troon
die hoofsche die liberale
ne wilde dien meester altemale
ongeloont niet laten wesen
maer hi vergalt hem in desen
j huus adde de fisicien
datti adde gemaect in dien
ende adde geleit daer an
alt gelt dat hi in langen wan
daer de wegen of waren te cloven
van beneden al tote boven
daer ne was an troost ne gene
sonder van den valle allene
no ooc niemene ne dochten
dat men hem gehelpen mochte
maer die meester die verhueget
sere up fransoise dueghet
met goeden gelove dat hi bat
sinen broeders datsi wat
geven souden van dien man
daer hi sine hande gedaen adde an
so datti een lettel dare
bejaechde van zinen hare
met harde nerensteliker bede
ghint daer hi in de clove lede
vanden mure navens zijt
als hi up staet ter morgen tijt
vint hi de scure al geheel
dat hi selfs van den hare i deel
niet daer ute gerecken conde
noch gesien waer was de wonde
dus es gesciet al daer die dinc
dat de meester gherne ghinc
te dienne den cranken lechame
dat hem de scade entie scame
als van zinen huse die val
van gode was gebetert al
tenen andren tiden soude varen
fransois tere ermitage te waren
daer hi in den wilden struken
sine contemplacie wilde gebruken
want hi cranc was i arem man
voerdene up sinen ezel dan
het was zomer ende heet
entie arme man die gheet
na dien here van groten prise
clemmende up waert die falise
van langen wege ende van zwaren
wart de man vermoeit te waren
entene de derst ook so beliep
dat hi lude na fransoise riep
ic blive riep hi van derste doot
in ebbe iet dranx nu ter noot
mi te lavene ic ebbe so heet
fransois die sprinct of gereet
ende valt up daerde metten knien
die handen te gode mettien
ende maecte sire bede geen hende
vor hi hem gehoort bekende
na sine bede sprac hi den man
ganc hen te gonen stene dan
aldaer soutu borne vinden
die di nu hier woude zinden
cristus teser wilen allene
te drinkene uten marberstene
die waerdicheit van onsen here
die es te wonderne wel zere
die hare so lichtelike toget
dor hem die pine dor god gedoget
daer dranc de man water tier stede
bider macht van fransoise bede
ende sciep fonteine scone ende rene
uut enen harden vlintstene
daer te voren in genen stonden
so ne wasser water vonden
no ooc daer na wie soot sochte
noit ne geen vinden ne mochte
hoe dane wijs dat onse here
dor sijns arems vrients ere
god de spise wassen dede
dor hem sal in zine stede
hier na staet daert wale zit
hier laet u genoughen dit
dat bider alemoesene die gegeven
was om thoudene zijn leven
al wasser lettel tscip volc gemene
wasser bi verlost al rene
vele daghe dats wonder groot
van der staerker bittre doot
dat wi de dinc dus daer bi keren
gelijc als de vrient ons heren
in die miracle die men vint
dat water quam dor den vlint
geleec hi moisesse in ere wise
ende int wassen van der spise
dinct mi wesen zekerlike
heliseus profeten gelike
alle wantroost moet hem keren
verre vanden armen ons heren
of fransois bider armoede
so vervult was van goede
dat soe hem met sulker mogentede
als ghi horet hier ter stede
met miraclen halp ter noot
ende menigen in breicnessen groot
dat hem huus no dranc no spise
gebrac in ghere wise
daer behendicheit ende gelt
ende nature was buter gewelt
lichteliker mach daermoede
verdienen hare bedurte van goede
dat die vorsienesse van gode
so geseit heeft bi gebode
dat hijt al gemene ghevet
al den volke dat nu levet
jof de droocheit van den stene
tote eens arems bede allene
enen armen darstigen wichte
drinken verleende so lichte
ne gene dingen ne sullen dan
ontsecgen haren dienst den man
die alle dinc gelaten hevet
dor den sceppre diet al gevet
gherechte goedertierhede
die na den apostel mede
goet es in allen gewinne
hadde fransoise herte ende zinne
so vervult ende dor gaen
datsi dien man adden gevaen
ende so vaste in hare gewelt
dat hi hare gebode helt
dits zoe diene met haren gebode
up waert in onsen here gode
met devocien clemmen dede
ende met hare ontfaermichede
gevormede in jhesus karste mede
ende met haerre groter zoethede
es soe diene bughen geboot
tote sijns evenkerstijns noot
ende met ere duegt gemene
tallen dingen groot ende clene
so dat soene geliken dede
ten state der onnoselhede
ende al wartmen geware das
dat hi zoetelike beroert was
tallen dingen groot ende clene
sonderlanghe nochtan allene
als hi de zielen sach de goede
verlost met jhesus cristus bloede
besmit warden met enigher zonde
so zere hem dies ontfarmen begonde
ende bewenedse so muereulike
dat hise na der moeder gelike
alle daghe in onsen here
baerde in rouwen ende in zere
ende dit was de zake mede
twi hi so grote ere dede
die predeken dat wort ons heren
dat si tvolc so souden leren
dat si haren broeder jhesus
kinder zouden winnen aldus
die doot was om onse zonden
entie si bekeren conden
met hare narenstadichede
dat sise souden berechten mede
deser ontfaermicheit ambocht
heefti vastelike vortbrocht
dat het ware in de gods hande
bequamer dan ne gene offerande
ende meest daetment dor de bate
van vulmaecter caritaten
datmen dit toochde so wale
meer met exemple dan metter tale
meer met beden van tranen nat
dan met roupene dit of dat
hi seide men soude bewenen zware
den ongevallighen predicare
als van allen duechden vervlouct
die in predicaden zouct
niet der zielen zalichede
maer om prijs te winne daer mede
jof die breict met quaden dingen
die wareit van sire leringen
hi seide dat beter dan dese ware
j simpel broeder i ommare
ende i ongeraect in der tongen
die met exemple ouden ende jongen
conste bestieren ende leren
waer si bi hem mochten bekeren
dat word dat ons scrifture toget
die spreict de gone die es verdroget
dat hi vele kinder brochte
ombant hi dus na sijn gedochte
hi sprac de droge dats daerme broeder
die in de kerke dats onse moeder
geen ambocht hevet te winne kinder
alst comt ten jonxten dage ghinder
sal hi vele kindren bringen
die hi met hemeliken bedingen
heeft bekeert tonsen here
die sal hem god geven tsire ere
entie hevet vele kinder
sal daer sijn getellet minder
want die ydele predicare
die hem maect in sermoen mare
ende nu in roeme levet
als diere vele gewonnen hevet
sal daer wel bekennen dan
dat hi niet hevet daer an
ende want hi der zielen zalichede
begherde met groter goedertierhede
ende hi nerenstelike dat zochte
seide hi dat hem dach dochte
als of hi in zine zinnen
metter zoetster roke binnen
gevult ware ende gesalvet ooc
metter zoetster spise die oit man rooc
als hi zire broeders horde mare
achter werelden harentare
datsi met levene ende met leren
menigen daden bekeren
als hi dit hevet verheest
wart hi vro in zinen geest
ende benedyede de broeders zere
die in gewerke ofte in lere
den zondare daden bekeren
toter hoger minne ons heren
was iemen diet religioen
besmette in enich quaet doen
dien gaf hi enen zwaren bant
van sentencien te hant
van die zeid hi here van love
ende van al den hemelscen hove
ende van mi arem ende clene
wardsi verdoomt gemene
die in exemplen of in spreken
quetsen of te sticken breken
dattu biden broeders mijn
die in dit helege leven sijn
heves gemaect ende berecht
ende alle dage noch maex echt
menich waerf wat hi mede
gequetst met groter zerichede
als iemen cleenre mesvel
datti bedarf dat dochte wel
ne hadden niet gestaerct zere
selve troost van onsen here
eens gevel hem alsict las
dat hi zere tompaise was
van quaden exemplen die hi verheeste
met herde zere gepijnden geeste
dat hi den ontfaermigen vader
vor sine kindren allegader
dese andworde brochti ten kere
weder dane van onsen here
arm onwaenlijc mannekijn
twi mogestu dus tompaise sijn
hebbic di uptie ordine mine
dan geset so herde te sine
dattu niet ne kens bedi
dat ic meester bescermere si
hier toe ebbic geset di dan
enen eenvoudegen simplen man
om die dinc die ic in di doe
datment niene trecke toe
des menscen wijsheit no ten zinne
maer datmer mire gratie in kinne
ic riepse ic salse behoeden
ende ic bem diese sal voeden
ende als die ene gaen ter neder
salicker andre in bringen weder
ende al ne waren si niet te voren
ic salse doen worden geboren
ende nemmermeer comen so grote
vernoie no wederstote
up dit arme religioen
in salre mine ghifte toe doen
daer soe bi behouden zal
ende staende bliven al
achter sprake de vule mesdaet
die jegen goederheit gaet
ende es der gracien viant
ontsachi als des serpents tant
ende ghelijc ere zware plage
ende seide dat soe vor gode lage
als tonwaertste daer men of zeget
want de achter sprakere dat pleget
dat hi der zielen bloet ontfaet
die hi metter tongen verslaet
tenen tiden heefti verhort
dat i broeder brochte vort
van enen andren sulke wort
daer zine name bi wort te stort
tsinen vicarise hi hem keert
dien hi dus wijst ende leert
stant up stant up zaen ende doe
staerken onder zouc hier toe
ende oftu dan vints ombesmet
hem die gewroeget es tonser wet
den wroegher castie so sterke
dat convent algader merke
somwile seidi alst so came
dat i sijns broeders ere name
datmen sculdich ware quite
te makene van zinen abite
ende hine mochte nemmermere
sine oghen heffen tonsen here
eer hi na sire macht hem keerde
die ere daer hine of onteerde
also vele es argher de zake
van der quader achter sprake
dan diefte es in allen kere
alse de wet van onsen here
die men mach vervullen mede
in te houdene goedertierhede
meer ons dwinct in onsen zin
te zoukene der zielen gewin
dan tgewin vanden lechame
hier omme doe niemenen andre scame
wie so was ooc tongemake
na den lechame van eneger zake
te hem waert so brochti mede
met groter ontfaermichede
wat vernoie dat hi sach
dat an yemene gelach
dat keerdi met soeter herte
alte jhesus kersts smerte
sekerlike goedertierhede
was in hem geboren mede
daer up die zoeteit gods te desen
diese twivoudich dede wesen
jegen daerme ende dongesonde
dochti smelten telker stonde
ende al ne addi dan wat bieden
den wille gaf hi al den lieden
tere stont gesciede dat
dat i arem alemosene bat
nerenstelike ende openbare
ende i broeder andwordem zware
ende dat verhorde harde sciere
der armer minre die goedertiere
gonen broeder hi geboot
dat hi naect ende bloot
vor des arems voete velle
ende beliede de woorden felle
ende hi hem ooc up genade
oflaet ende bedinge dade
omoedelike dedi dat
fransois seide al daer ter stat
broeder alstu den armen zies
men leigt di voren zijt zeker dies
den spegel jhesus zoete baren
ende sire moeder die arem waren
in de zieke merke dese dinc
die ziecheit die hi ontfinc
ende want die arme kerstine man
in alle de arme die hi sach an
mercte ons heren figure
gaf men hem in eniger ure
die nootdurst van zinen live
gemoetise waert man of wive
hine gaeft allene niet mildelike
maer hi hiet in der gelike
dat men soude keren thare
recht als oft haer eghin ware
het gesciedde in enen tiden
daer hi van sene zoude liden
dat hem i arem cam int gemoet
ent hem van evele so stoet
dat hi boven zinen rocke drouch
enen mantel arem genouch
met zinen goedertieren ogen
sachi hem armoede dogen
sinen geselle sprac hi an
wi keren desen armen man
desen mantel want hi zijn es
wi ebbene geleent dor des
tote dien dat wi armer vonden
dien wine gegeven conden
fransoise geselle daer jegen vacht
nerenstelike met sire macht
dat hi niet dade eens anders bate
so dat hi zijns zelveres vergate
doe andworde hi ter stat
ic rekent over diefte dat
van den groten alemoesenier
mi te tiene gevict niet hier
dat ic drage an mi hem
die armer es dan ic bem
des addi ene costume hier af
waest datmen hem tsire noot iet gaf
wat soot was dit of dat
dat hi emmer orlof bat
came hem enich armer beneven
dat hijt hem vort moeste geven
hine spaerde groot no clene
mantel roc no bouc ne gene
noch des outaers pareement
addijs macht hine deelet omtrent
om dat hi mochte vuldoen daer mede
tambocht der ontfaermichede
als hi arme gemoette met laste
om haer gemac om hare raste
sette hi zine cranke lede
onder hare bordine mede
om dat merken zonderlinge
des beghins in alle dinge
want hi was vervult mede
met uutvloeiender goedertierhede
creaturen hoe clene si waren
broeder zuster alle te waren
so hietise talre stont
om dat het hem wel was cont
claerlike in zinen zin
dat si met hem adden i beghin
maer herteliker adde hi vercoren
die gone creaturen te voren
die met hare natuurlichede
jhesus zochte goedertierhede
toochden in hare nature
ende daerne bi meent de scrifture
hier omme gevel hem dat
dat hi verloste in menige stat
die lammere datmense soude slaen
om de gedincnesse zonder waen
jhesus die was zoete lam
ende dor ons de pine an nam
enter doot hem leden liet
om der zondaren verdriet
gheherberghet was hi tenen tiden
tenen cloostre daer hi soude liden
ende hiet te sinte vereconden
daer i scaep in der nachts stonden
j lammekijn daer brochte voort
dat ene zuege hevet vermoort
als dat de goedertiere man
heeft vernomen cam hem an
ontfaermenesse groot om ditte
hi dochte om tlam sonder smitte
ende weende om des lamkins doot
vor alt volc clene ende groot
o wee mi broeder lammekijn
onnozele creaturekijn
bi di gedinct de mensce mede
jhesus goedertierhede
vermaledijt si godweet
die felle zuege die di beet
haers vleeschs ne ete niemen dan
no weder beeste nochte man
siet hier wonderlike dinc
stappans de zuege quelen ghinc
iij daghe gedoochde die keitive
swaer torment van haren live
daer na de wrake vander doot
men warpse in i fosseit al bloot
daer soe verdroochde ende verdween
van haer ne at dier ne geen
merc menscelike mordadichede
wat pinen di sal volgen mede
of die wreetheit van enen diere
wart gewroken aldus sciere
elc goet mensce merke dan
dontfarmicheit van desen man
van hoe groter cracht soe si
ende hoe vul soeteden daer bi
dat hem der beesten nature
onderdaen was dus ter cure
eens gelach ooc sijn wech mede
tote sene bider stede
daer heefti in der weiden vonden
j groot trop scapen tien stonden
soetelike daer hi stoet
als hi plach hise alle groet
hare weide hebsi gelaten
ende liepen te hem ter straten
die hoofde hieven si up mettien
ende gingen up hem sien
so lieflike sine saluweerden
dats wonder groot adden die heerden
entie broeders diet vernamen
scaepe lammere rammen tsamen
dat zine festeerden also
ende om hem waren so vro
tere andre tijt daer na
tonser vrouwen te porciuncula
j scaep men fransoise brochte
dat hi om de manieren zochte
ende om de grote simpelhede
die men vint an des scaeps zede
hevet lieflike ontfaen
daer hiet hi den scape saen
te leerne van ons heren love
ende niemen vergramen in den hove
dat scaep recht in der gebare
als of het hem nerenst ware
hevet hem vaste gekeert
an dat hem fransois ginder leert
want als de broedre te core gingen
ende hetse dan horde zingen
ghinct in de kerke ghereet
sonder enichs mans geheet
ende knielde ende bleette daer
vor onser vrouwen outaer
die tlam drouch al zonder zonde
ende groetetse alsoot best conde
ja in de messe dats noch mere
als men daer hief onsen here
ende het de goede pijnde te leerne
dat sacrament ons heren teerne
tere stont heefti gehat
j lammekijn ooc in de stat
in des zoets lams ere
dat gaf daer de grote here
ene edele vrouwe ende beval
als hi dane sceden sal
die jacoba geheten is
vrouwe van septem soliis
dat lammekijn in der gebare
als oft geestelike geleert ware
als sijn vrouwe ter kerke ginc
in gane in stane dits vreemde dinc
hen sciet niet van haerre zide
als het cam te mattintide
entie vrouwe te lange sliep
tlammekijn bleette ende riep
ende stacse metten horne mede
ende al zine macht het dede
hoe het dat mochte gewerken
dat zijn vrouwe ghinge ter kerken
tlam dat fransois adde geleert
ende hem dus ten meesterscepe keert
dat het der vrouwen ter dueget wect
was vander vrouwen diere up mect
wonderlike zere vercoren
om dit dat ghiere of moget horen
te grecium tere andre tijt
was desen here gebenedijt
j haze gesent dor sine waerde
die was vri geset up daerde
wilde hi dat hi mochte ontflien
fransois riepene mettien
te hant in sine scoot hi ghinc
soetelike hine bevinc
in also meureulike gebare
als of hi zijn moeder ware
saetelike bat hi hem zaen
dat hi hem nemmeer liete vaen
hi zetten neder vri ter stede
als hi menichwaerf dit dede
om dat hi hene soude vlien
spranc hi in zinen scoot mettien
recht of hi verstonde mede
sire herten goedertierhede
so dattene fransois dede dragen
sine broeders die toe zagen
in die woestine daer bi
daer hi zeker ware vri
dies gelijx vel in ene zake
bi perreuse in ene lake
es i eylant daer wilde in zijn
daer was gevangen i conijn
dat fransoise was gegeven
het vlo al dat hem was beneven
maer allene jegen hem
was het goedertiere ende tem
daer hi hene zoude gaen
ter woestine van grecium zaen
biden mere van reatinen
brochtem dor de lieve zine
j visschere gedragen sciere
enen voghel vander riviere
dien voghel ontfinc hi ghaerne
hi nooddene danen te vaerne
maer hine wilde niewer vlien
sine ogen hief hi up na dien
ende bat herde lange daer
over ene lange wile daer naer
cam hi them selven in der gebare
of hi van verren comen ware
ende sprac den vogle soetelike ane
dat hi gode lovede ende voere dane
als die vogel adde zaen
orlof ende benedixie ontfaen
geliet hi hem zere blide
ende vlooch wech ter ere zide
int zelve laec ende daer beneven
was hem i levende visch gegeven
die groot was ende na zine zede
so hiet hine broeder mede
int water ledine neven den boot
die visch maecte bliscap groot
ende speelde vor hem in der gebare
als oft van groter liefte ware
niet eer hi van den scepe sciet
eert hem de helege fransois hiet
ende hine benedyede mede
met zire hant al daer ter stede
tere andre tijt was dese dinc
dat hi met enen broeder ginc
bi venegen in dien marasch
daer hi zingende ende rasch
vele vogelen hevet vonden
onder die boomkine tien stonden
doe dat sach de helege man
sprac hi sinen geselle dus an
onse zustre gone vogelkine
elc die looft den sceppere zine
laet ons mids onder hem gaen
ende onsen here zecgen zaen
tsinen love onse getide
si ginghen onder de vogele blide
die hare stede helden al
maer om hare grote gescal
ne mochte elc andren horen niet
waer dat elc sijn veers ooc liet
fransois dien men te rechte eert
hem te gonen vogelen keert
ende seide zuster laet u zinghen
totien dat wi van onsen dingen
sijn lof hebben vergolden gode
si zwegen mettien gebode
ontier ende si niet gemake
adden vuldaen hare zake
ende hi hem orlof ooc gaf mede
te zingene na hare zede
ende alsi orlof adden ontfaen
begonsten si weder zingen zaen
te porciuncula tonser vrouwen
mochtmen ooc wonder scouwen
up enen figeboom so plach
bi fransoise celle up enen dach
een crekel te sittene ende zingen
die goede man in clenen dingen
die grootheit in onsen here
plach te wonderne wel zere
wart dicken gewect tons heren love
biden crekel van dien hove
so dat hi tenen tiden riep
entie crekel up zine hant stiep
hi seide crekel zuster mijn
sing love den here dijn
met dinen zonderlangen dingen
alte hant begonsti zingen
ende hine stonts ooc niet of
eer hem fransois gaf orlof
ende vlooch weder tsire stede
viij daghe bleef hi daer mede
comende kerende ende hi zanc
als hi wilde om haren danc
ten sinen sprac hi hem beneven
hets tijt dat wi orlof gheven
suster crekele datsoe wech gange
soe heeft ons met haren zange
genouch gemerget in desen hove
ende ons vermaent tons heren love
viij daghe achter een te samen
hi gaf haer orlof in gods namen
ende soe maecte haer danen mettien
nemmeer daer na wort soe gesien
gelijc als of soe dat soe hiet
ne dorste achter laten niet
echter daer hi te senes ziec lach
j faisaen up genen dach
dat soe levende was gevaen
sendem i edel here zaen
teerst dat dat hoen den helegen man
hoorde ende ooc hem sach an
so vriendelike het bi hem was
dat het niet gedoochde das
ende droegent dane in de wijngaerde
om dat voere zire vaerde
dan keerdet weder metter spoet
als oft oit van hem ware gevoet
doe waest enen man gedragen
die fransois in gonen dagen
dor sine lieve plach te visenteerne
daer ontseit spise te verteerne
want hettene niet ne mochte sien
men brochte den goeden man mettien
ende als hetne sach met ogen
so begonst bliscap te togen
in zijn gelaet in sine gelike
ende at gherne ende blidelike
eens quam hi als hi plach gerne
ter woestine van alverne
daer wilde i viertienacht de here
vasten in sinte michiels ere
menigerande vogele quamen
vliegen om zine celle tsamen
met zange ende met bliden gebare
als of hem zine comst lief ware
ende dochte of tgevogelte woude
dat hi ghinder merren soude
doe hi dit sach doe seide hie
te zinen gezellen broeder ic zie
dat het si ons heren wille
ons te blivene i stic hier stille
want onse zustre de vogele also
om ons gebaren ende zijn vro
j valke die daer hevet gebroet
als hi hem daer te blivene doet
heeftene met lieve vercoren
want nachts hier suldi wonder horen
als gewone was de man
den dienst gods te nemene an
wectine te lovene ons heren name
dat was fransoise zere bequame
om dat die nerenstachtichede
die de valke om hem dede
van hem alle traecheit dreef
so dat hi daer i deel ziec bleef
die valke ooc sinen zanc vertrecte
dat hine so tileke niene wecte
recht als hem god leerde de zaken
want doe alst was ant graken
luudde hi zire clocken clanc
ende in enen stilren zanc
sekerlike het dochte in desen
een vorteken van gode wesen
bede dattie voglen waren vro
entat de valke sanc also
om dat die here vul van gracien
metten vedren van contemplacien
up waert soude sijn verheven
ende hem de hoocheit soude sijn gegeven
dat hi soude scouwen ane
seraphijn die inghelike gedane
tenen tiden so lach hi
in dermitage grecii
entie lieden van den lande
hadden vernoy menigherande
want de wulve vander stede
verbeten tvolc ende beesten mede
entie hagel plach ooc storen
elcs jaers wijngaert ende coren
als hi desen castien soude
die scade adden dus menichfoude
seidi hem dustanich wort
in dere gods ons heren hort
so willic hier borge wesen
dat dese plage vort na desen
van u sal versceden al
ende u goet vort dyen sal
eist dat ghijt wilt geloven mi
ende elc sijns ontfarmich si
ende ghi claer te biechten gaet
ende vraye penitencie ontfaet
ooc so seggic u dat mede
keerdi tuwer quader zede
het zal keren in corten dagen
ende twivoudeghen dat plagen
ende meerre gramscap up u beten
van der wile na dat beheten
bede plagen ende onweder
vellen altemale neder
no wulf no hagel diene dede
hem vort gene pijnlichede
ja als somwile hagel quam
die hare gebure vrucht benam
als hi hem naecte hier ende daer
of hi hem keerde anders waer
die hagel helt sijn belof
die wulve ne sciedens niet of
no sine pijnden vort waert mere
hem te doene in genen kere
jegen die duechdachticheden
uptie lieden die hare zeden
ter dueget adden gheset
als lange alsi ombesmet
hem hilden ende niet ne lieten
dat si fransoise behieten
soetelike machmen mede
gevoelen smans goedertierhede
die so zoete was ende so groot
dat soe der diere wreetheit verboot
wilde beesten al te hem keerden
ende sochte stomme beesten leerde
die diere die den man sijn rebel
sident dat hi in sonden vel
dat hise daer toe bedwanc
te dienne om zinen danc
dits de dueget openbare
die alle dinc maect gevriende an hare
ende tallen dingen es goet
ende in wien men vinden moet
dat belof van desen levene al
ende van dat hier na comen sal
wie levet die hem dies vermate
dat hi fransoise karitate
te scrivenen mochte thoofde comen
daer de vrient des brudecomen
mede bernede in der maniere
dat hi als ene cole van viere
in de vlamme van ons heren minne
al verswolgen was daer inne
weltijt so hi yet verhoorde
der minnen gods in enegen worde
wart hi gewect te hant int spreken
geporret ende al ontsteken
dies gelijx als der herten snare
genoopt daer van buten ware
mettien worde van der minne
hi seide dat met stouten zinne
dat elc zekerlike mede
ware ene edele vulle milthede
datmen sulke rijcheit bode
alse es de minne van gode
om dalemoesene die men bit
entie min ooc prijsde dit
van den penninc dat hem dochte
dulste volc dat wesen mochte
want dat de minne van gode mede
die onghemickede dierhede
allene genouch es zekerlike
mede te copene hemelrike
ende in sine minne zere minnen sal
die ons so zere minde vor al
om dat hi wecken soude zine sinne
uut allen dingen tons heren minne
was hi vro in sijn gedochte
in alle gewerken die god wrochte
ende biden genouchliken up ziene
verhief sijn sin in den gesciene
bede in redenen ende in saken
die de levende redene maken
in sconen dingen mercte hi mede
dien scoonsten boven alre sconede
ende bider zake die hi zach
die an den dingen gelach
heefti gevolcht hem dien hi mint
van allen zaken die hi vint
maecti i ledre in zijn gedochte
daer hi te gode bi clemmen mochte
om hem te winne in goeder moete
die al es minlic ende zoete
met devocien van zinne
met ongehoorder groter minne
so heeft zine herte verhuegt
die fonteinlike duegt
die hi als in beken smakede
in creaturen die god makede
ende gelijc of hi adde vernomen
ene hovessche note comen
in de gelike van hare virtuten
ende van haren daden van buten
dat hem comen es van hier boven
so hietise zoetelike gode loven
na de maniere entie zede
dat david de profete dede
jhesus karst die was gecruust
die es die woent entie luust
altoos ende in hem moet merren
gelijc als tbondekin van merren
entie bruut die tusscen borsten draget
in hem begherti ende jaghet
ghetransformeert in alre maniere
te zine bider minne viere
ende om dat hi them waert drouch
den wille zonderlange genouch
van dartiendaghe recht vort an
so helt xl dage de man
want ons heren vastene doe was
in de woestine als hijt las
so trac hi ter woestine mede
besloten in ene nouwe stede
ende so hi mochte in nauwester wisen
leefdi in dranke ende in spisen
in vastene ende in gebede
ende gode te lovene mede
so leedde hi ginder sijn leven
sonder enich ooc begeven
met aldus ontstekenre minne
drouchi an cristuse zine zinne
ende zijn lief dattene niet hoonde
so sonderlange hem weder loonde
met groter minne entie so sochte
dat den goeden man dat dochte
als of hi vor zine ogen mede
ons heren jegenwordichede
ghevoelde daer in allen stonden
als hi met worden heeft ontbonden
somegen van sinen gesellen
dien hijt hemelike wilde tellen
an ons heren sacrament
datmen sinen lechamen kent
daer was hi an onsteken mede
met vlammen van groter innentlichede
ende daer of addi al besonder
uutnemende wonderne wonder
van der liever waerdichede
ende van der waerder liefscap mede
dicken ontfinc hi gode de man
ende so devotelike dan
dat hi dandre devoot makede
als hi die edele spise smakede
van den lechame sonder sonde
wart hi danne daer ter stonde
als hi in den geest dronken ware
ende wart begrepen openbare
in den gelate van groter minne
als een exces van zinne
marien die jhesus onsen here
drouch dien mindi so zere
dat tonge gene geseggen can
want soe den here diet al began
onsen broeder warden dede
ende wie bi hare duechdachtichede
ghenaden hebben alle gemene
in hare na jhesus kerste allene
troosti hem van alre zake
hare addi geset vorsprake
over hem ende zine scare
ooc so plachi des dor hare
van pieters ende van pauwels feeste
te vastene met omoedegen geeste
tote haren daghe die men seget
die ten halven oeste geleget
den ingel hier boven mede
die metten viere der godlichede
sijn onsteken also zere
om te scouwene in onsen here
entie helege zielen tontstekene
minde hi so boven allen sprekene
ende was met zulker vriendelichede
te hem waert gebonden mede
dat hi na onser vrouwen upvaert
alsoe voer te hemele waert
xl daghe hem ruste mede
in nerenste ende in vasten gebede
sinte michiel der inglen voghet
want de scrifture van hem toget
dat hi de ziele met groter ere
prosenteert vor onsen here
minde hi sonderlange ghenouch
om die lieve die hi drouch
tallen zielen om haer behout
daer hi omme pijnde menichfout
om die gedincnesse die hem camen
van allen helegen te samen
gelijc alst waren vierstene
quam hem an i brant niet clene
diene ontstac in de gods minne
hi adde vercoren in sinen zinne
alle apostelen maer uutvercoren
adde hi pietren ende pauwelse te voren
om de lieve die hi wiste
die si drougen an jhesum criste
dor hare zonderlange ere
vaste ene xl nachte de here
daerme gods ne adde groot no clene
sonder ij vierlinge allene
die hi mochte geven of laten
met milder hovesscher caritaten
teen was sijn arme lechame
tander zine siele bequame
dewangelie die zeghet
daer die waerhede in leget
dat onse here up enen dach
in den temple zat ende sach
dat vele rike lieden quamen
die groot goet offerden te samen
ende ene arme wedue quam
die ij coprine vierlinge nam
ende warpse in den bloc daer mede
doe sprac jhesus daer ter stede
datsoe adde gegeven meer
dan alt rike volc dede eer
want den andren bleef genouch
ende soe was die niet wech drouch
fransois offerde des ghelike
hine hilt niet als die rike
maer hi gaf als i milde bode
sine ij vierlinge algader gode
hort dese worde ontbinden bet
wantsi behoren ter ouder wet
tempel was ten oostende ondaen
daer voren buten was gestaen
j outaer daer men up brande
die holocausten die offerande
coeye scapen alsmen doe plach
het was wet op gonen dach
binnen stont i goudijn outaer
daer men up plach te berne daer
diere specie in dere ons heren
duferste offrande mogen wi keren
ten lechame als men offert gode
met vastene ende thoude zine gebode
dinderste offrande ten gebede
dat soete riect vor de godlijchede
alst sinte jhan ewangeliste
ons verstaen doet diet wel wiste
dus wanic dat ghi zult de wort
verstaen die ghi hier ebt gehort
maer dese ij offerdi so i paerlike
bi gods minne van hemelrike
dat hi als in allen stonden
tvleesch met vastene adde gebonden
entie ziele offerde hi mede
met heter begherlichede
buten int kerchof sine offerande
sacrerende ia den helegen brande
int tempel binnen metten viere
bernede hi zine specie diere
die devocie van caritaten
die in hem was so utermaten
drouchen also ter godlicheden
dat sine lieve goedertierhede
hare spreedde al durenture
den gonen die vander nature
enter gracien gesellen waren
want dien die goedertierheit te waren
adde gemaect broeder te sine
elken creatuurkine
men darfs niet wondren no vragen
of hi hem diet beelde dragen
des sceppers diet al wesen doet
entie verlost hevet sijn bloet
broederlike minde ende mere
in jhesus kerste onsen here
hem dinct dat hi els niet verdient
te zine jhesus cristus vrient
hen zi dat hi de ziele voede
die hi loste met sinen bloede
hi seide hen ware niet te prisene
vor der zielen wech te wisene
hier omme proufdi meest dat gone
om dat de enege gods zone
door de zielen hangen woude
ant cruce als hi sterven soude
hier omme worsteldi ende vacht
in sijn gebede dach ende nacht
ende liep predeken also wel
in exemple ende in bi spel
was hi ongemate bedi
ende alsene iemen hier bi
begreep dat scaerp was sijn leven
heefti hem andworde gegeven
dat hi den lieden gegeven ware
tenen exemple al openbare
al was dat sijn onnosel vleesch
dat sonder strijt ende sonder eesch
dede al dat de geest geboot
ne gene roede ne adde noot
om gene mesdaden diet dede
om exemple te gevene mede
pijnde hijt emmer ende verlaste
ende helt de scaerpe wege vaste
om andre lieden te bekerne
hi seide al dus in sinen leerne
al eist dat ic spreke wale
der inglen enter lieden tale
ic ebbe caritate in mi
ende ic minen evenkerstin daer bi
te duechden exempel niet ne geve
al mijn doen ende datic leve
dat vroomt andren lieden clene
ende mi selven niet beghene
met heten viere der caritaten
begherdi nerenstelike utermaten
men zeghet van den maertelaren
die men niet conde vervaren
no geblusschen tvier van minnen
no hare cracht ooc niet verwinnen
dies begaerde de goedertiere
als die van der minnen viere
barnede dat ute jaghet
alle de vrese die men draghet
bi martelien in de gods hande
hem tofferne levende offrande
om dat hi gode gelden soude
die om ons allen sterven woude
ende hi ander lieden zinne
troosten soude tons heren minne
want tes sests jaers alsmen ons leert
dat hi hem adde bekeert
wort ontsteken de here mare
om te wardene maertelare
ende achte te vaerne in surien
om predeken ende castien
den sarrasinen ende te bekeerne
ende hem penitencie te leerne
so dat hi in een scip quam
dat daer waert wilde als hijt vernam
so dat de wint hem ende sine pertie
dreef int lant van slavenie
dat scip daer lange bliven woude
ende hine conste niet so houde
scip gevinden te sire vaert
dat hi wel geware waert
dat hi emmer moeste begeven
sinen wille want hi es bleven
maer so vant hi maronniere
die tancoene wilden sciere
hem bat hi dor ons heren minne
dat sine lieten met hem inne
maer si ontseident nerenstelike
wantsi spisen adden breke
ende fransois die hem verhuegt
sere up ons heren duegt
es hemelike ende sijn compaen
binnen in dat scip gegaen
daer cam i als men bewaent
dies van gode was vermaent
als gesent te sijns arems noot
die spise brochte ende broot
enen scipman die gode ontsach
riep gonen te hem uptien dach
ende seide uptie trouwe dijn
dit hout den armen broeders die sijn
gescuult in dit scip hemelike
ende deelt hem weder vriendelike
als tijt es ende sijs ebben noot
dus eist gesciet dat weder stoot
van winde tscip dwanc so onsochte
dat het niewer havenen mochte
entie spise wort verteert al rene
sonder des arems fransoise allene
ende al ne wasser bure wat
onse here dede wassen dat
dat so herde menigen dach
dat scip van storme in de zee lach
hem allen stont te staden scone
tote datsi camen tancone
die sciplieden sagen wel an
datsi biden helegen man
die vreze ontgingen vander doot
als die wel kenden welke noot
datsi adden ende wat god wrochte
in de zee diet wel vermochte
ende dankedens vaste onsen here
die hem altoos wonderlijc zere
ende minlijc onder de vrienden zine
toget alst hier es anscine
als hi uten scepe sciet
ende upt lant cam ne lieti niet
hine ginc zayen dat helege zaet
dats twoort ons heren daer hi gaet
daer hi of brochte scove ende garven
nuttelijc ende van groter bedarven
daer om dat der maertelien smerte
so beghert was in sine herte
dat hi de edele doot so zere
begherde om onsen here
heefti den wech bestaen al noch
toten lande van maroch
om dat hi mirale mommeline
ende ooc mede den volke sine
wilde predeken ende leren
dewangelie gods ons heren
up aventure of hi mochte
den seghe vinden dien hi sochte
met groten wille utermaten
ghinc hi heinen sire straten
al was hi van lechamen cranc
dat hi vorliep in zinen ganc
sinen geselle die met hem ginc
om te vulbringene de dinc
haestelike in der ghebare
of hi dronken van geeste ware
maer doe hi in spaengen cam
alst god wilde alsict vernam
diene tander dinghen helt
cam hem an eens evels gewelt
so utermaten ende so zwaer
dat hem wart benomen daer
dat hi niet vulbringen mochte
sulke zaken als hi sochte
die goede man wort wel geware
dat sine kindren nuttelijc ware
dat hi te goeden levene brochte
sijn leven noch oft wesen mochte
al helt hi in sinen zin
sijn sterven over sijn gewin
ende keerde weder te sire scaren
die zire zorghe bevolen waren
maer die bant van caritaten
dwanc zinen gheest so utermaten
om maertelie te smakene
dat hi hem noch pijnt te makene
in dere der drievoudichede
te hedinesse waert om mede
sijn bloet te sturtene ofs hem bedaerf
ende dit was de derde waerf
int dartiende jaer daer naer
dat hi ontfinc tleven zwaer
es hi in surien gevaren
daer hi vele anguissen te waren
wilde ebben ende gedogen
om te comene vor soudaens ogen
want al doe in der tijt
was zware orloge ende strijt
jegen de heidine uptien dach
in beden ziden ooc here lach
so dat niemen mochte liden
hen was up sterven in dien tiden
die soudaen had uut gegeven
j wreet gebod up onse leven
die eens kerstijns hooft bringen woude
dat hi enen bisant ebben soude
maer fransois de rudder ons heren
die om vaer achte geen keren
ende in corten tiden hacht
te gewinnen des hi wacht
heeft vonden in sinen raet
dat hi genen wech bestaet
niet als oom de doot vervaert
maer als i diese begaert
teerst so dedi zine gebede
ende wort getroost van gode mede
so dat hi stoutelike zeget
twoort dat in den zouter leget
ga ic in de scade vander doot
in ontsie tquade clene no groot
want du here best met mi
enen gezelle so nam hi
die hiet illuminatus daer
j man waest van duechden claer
ende als hi sinen wech bestoet
camen hem ij scapen int gemoet
dies was de helege man so blide
ende seide den broeder an zine side
broeder troost di an onsen here
want der ewangelien lere
wort an ons vervullet nu
die aldus spreect siet ic zende u
geliker wijs als die scape
mids onder der wulven gegape
als hi quam bet vort gegaen
camen hem te gemoete zaen
sarrasine in der gebaren
als wulve onder de scape waren
diese fellike anevaerden
ende hem daden vele onwaerden
versprakendse ende slouchse mede
ende bondene daer ter steden
doch dat si met groten rouwen
mesvoert waren ente blouwen
ende alst god wilde zonder waen
datsi doch vor den soudaen
geleet waren metter vaert
also als fransois begaert
so dat die here hem dede vragen
watsi wilden ende jaghen
wane ende wiese zendde daer
fransois andworde sonder vaer
dattene niemen heeft gesent
daer maer god diet al kent
dat hi hem ende sinen lieden
den rechten wech soude bedieden
ende hem doen verstaen ooc mede
die ewangelie der waerhede
met so groter stoutheit van zinne
ende met so groter virtuut daer inne
ende met so heten geeste bevaen
so predecti den soudaen
enen god in de drievoudichede
ende cristus den behoudre mede
dat der ewangelien woort
datmen heeft bescreven gehort
dat dus spreect was over waer
in hem vervullet al daer
god spreect ic sal u geven den mont
entie wijsheit ooc ter stont
daer jegen ne sullen sonder waen
weder seggen no weder staen
niet mogen no groot no clene
alle uwe viande ghemene
want de soudaen die besach
den groten heten wille die lach
in hem ende sine duechdachtichede
ende horde vele te gherne mede
ende bat hem dat hijt doen woude
datti i stic daer bliven soude
fransois seide als hem god riet
wultu sprac hi ende dijn diet
an jhesus kerste di bekeren
dor sinen wille ende sire eren
salic alte gherne nu
bliven dan hier met u
maer eist dattu twivels zere
om tgelove van onsen here
mammets wet te latene hier
doe ontsteken i groot vier
ic wille met dinen papen gaen
mids in dien viere zaen
dattu dan kennes daer bi
welc gelove sekersts si
helich geest ende best over al
ende welc datmen houden sal
als hi dit sprac ten soudane
seide hi weder ic ne wane
niet dat mine papen hier
enich aventuurt int vier
te bescermene de wet sine
no gedoge ooc enige pine
bedi hi adde te hant gesien
enen sire papen vlien
uut zinen ogen als hi horde
van fransoise sulke worde
j out ende vander meester namen
van al den papen te samen
fransois andworde ter stat
wiltu mi beloven dat
vor dijn volc ende over di
dat gemeenlike du ende si
wilt comen an de gods wet
oficker come al ombesmet
uten viere ic salre in gaen
ende wordic int vier verdaen
datment niemen tyen sal
dan mine sonden al
ende of mi de mogentede
van gode bescermet mede
bekent cristuse algader
die macht entie wijsheit svader
die warachtich god ende here
ende behoudre es emmermere
die zoudaen andworde zaen
dat hijs niet wilde anegaen
want hi vrucht of het gesciede
dat werringe worde onder de liede
maer hi dede den helegen here
bieden diere giften zere
die hi versmaedde in der gebare
als oft onwaerde muedre ware
want sine ghiericheit die stoet
om die zielen niet om tgoet
die soudaen mercte anden man
datter vulmaecteit lach an
onwaerde van artschen goede
met wondre goedertieren moede
wart hi beroert them waert
ende al eist dat hi niet begaert
of niet dar van sinen heren
bi aventuren hem bekeren
goedertierlike bat hi nochtan
den uutvercoornen gods man
dat hi dor sine zalicheide
sine prosente ontfingen meide
ende hi armen kerstinen gave
jof armen kerken die have
hi die alse met gewelde
scuwede den last vanden gelde
ende in den soudaen niet sach mede
den wortel van rechter duechdachtichede
ne dede dat in gere maniere
ooc wort hi geware wel sciere
dat hi tvolc niet bekeren mochte
no bejagen dat hi zochte
ten kerstinen waert hi hem keert
als die van gode was geleert
al dustane wijs eist gesciet
biden wille gods diet al siet
wonderlike bi gods genaden
ende bi des goets mans weldaden
dat die vrient gods die doet sochte
met al dat hi geleesten mochte
dor god ende des god niet woude
om dat hi niet omberen zoude
te ebne der martelien crone
ende hi verchiert soude sijn scone
namaels vor al die lijf ontfingen
met uutsonderlangen dingen
aldus eist gesciet mede
dat dat vier der godlichede
vulmaecteliker noch in sine herte
bernen souden met zoeter smerte
om dat uut sinen vlesce daer naer
uut breken soude bet openbaer
o wi hoe recht i salich man
al was dat geen fel tiran
in hem te dodene ne quam
nochtan na dat verslegen lam
drouchi puurlike de gelike
o wy o dor warachtelike
machmen desen zalich nomen
al eist hem daer toe niet comen
dat hem tlijf niet genomen waert
jegen dat vreselike diet
van hem die haten kerstinede
nochtan verloos hi niet daer mede
die ere entie zeghe groot
als maertelaren genoot
fransois die gevoelde das
dat hi na desen lechame was
vreimde van gode onsen here
buten was hi in aertscen begere
bider caritate van binnen
sonder gevoelen van zinnen
ende om dat hi niet woude
datti ongetroost wesen soude
van sinen lieve sonder begeven
es hi in den gebede bleven
want sinen geest so wildi
altoos gode geven bi
ende te waren zine gebede
was hem grote troostelichede
in contemplacien die hi smaect
want hi hem te soukene maect
in dor gane die woningen
hier boven met sinen wanderingen
mtten inglen daer hi doe
portre was gemaect al toe
sijn lief met willen uutnemenden heet
daer ne alleenlike of versceet
ene wech ende ene maziere
dats allene svleeschs maniere
ooc was daer toe sine gebede
hem zelven grote helpelichede
want in al datti heeft gewracht
wantroosti hem van sire cracht
ende getrooste hem herde zere
der genaden van onsen here
ende warp dus sijn gepens algader
up waert in den hemelscen vader
nerenstelike zeide hi dan
dat dien religieusen man
te begerne ware de gebede
boven alrande rijchede
ende ooc ne waendi nemmermere
dat hi in dienste van onsen here
sonder dat mochte ebben spoet
des sette hi daer toe sinen moet
sine broeders na sire macht
daer toe te weckene dach ende nacht
want ghinc hi satti buten binnen
onledich of ledich van zinnen
so nerenst was hi ter bede
dat elken mochte dinken mede
dat hi hare up adde gegeven
gewerke tijt herte ende leven
gewone was hi als sijn gedochte
iet de helege geest besochte
dat hijs niet was roukeloos
maer als dat cam hi volchde altoos
ende also lange alst god gaf
nutte hi de zoetheit daer af
als hi upten wege was
ende hi dan ghevoelde das
van den helegen geest bleef hi staende
ende sine broeders voren gaende
die niewe insperacie ons heren
wildi tsire nutscap keren
ende altoos ooc hine ontfinc
die gracie niet als ydele dinc
dicken so wort hi bevangen
met so uutnemende zonderlangen
contemplacien in gonen dagen
dat hi boven hem wort gedragen
ende ooc yet gevoelde binnen
boven mensceliken zinnen
soedat hi niet gevoelde mede
watmen buten an hem dede
eens so voer hi ebwi gehort
te sint sepulcre dorde port
daer vele volx in woont tsamen
ende want hi cranc was van lechamen
reet hi enen ezel daer es hi gemoet
van menigen en gehurt dor goet
men trectene hurt ende hout
ende moeyet menichfout
maer hine dochts gevoelen niet
recht als i doot lechame pliet
so ne achtijs niet een haer
watmen met hem dede daer
ende als hi lange daer was leden
ende quam tere lazerie gereden
cam hi them zelven inder gebare
of hi van verren comen ware
ende vraechde nerenstelike dat
wanneer si comen souden ter stat
want sine herte daer gevest mede
was in de hemelsche claerhede
ne gevoeldi tijt no stat
no lieden trecken dit no dat
ende dit gesciede te menigen stonden
alse sine broeders wel bevonden
ende want hi in beden heeft vernomen
die soetheit shelichs geest comen
so vele liefliker in hem de baden
so hise meer vint ontladen
van desen zwaren aertscen laste
sochte hi nerenstelike ende vaste
ydele kerken ende woeste steden
nachts te sine in sire gebeden
daer hi gevoelde in meniger tijt
weder die viande strijt
die gevoelike weder hem vochten
ende hem pijnden al datsi mochten
hoe sine also distorbeerden
dat sine uter beden weerden
hi die gewapent zekerlike
was metten wapinen van hemelrike
sone die viande meer letten
so hi vaster hem ginc setten
ende nerensteliker ter bede
ende seide aldus te gode mede
bedec mi here bi dire genade
onder dire vluegelen scade
vor die quade die mi pinen
doe seidi ten vianden zinen
doet in mi al dat ghi muecht
valsche geeste sonder duecht
want ghine cont el niet vulbringen
dan die hant gods wille gehingen
ende ic bem tote al der pine
daer soe mi in gebiet te sine
gereet ghewillich ende blide
die gestadicheit van stride
ne conden die viande niet gedogen
ende scieden van sinen oghen
so bleef hi in rusten allene
ende dan vervulde hi met wene
dat wout ende liet menigen traen
sine borst ghinc hi zere slaen
ende recht als of hi ware mede
geroupen tons heren hemelichede
sprac hi met sinen here nu
daer andworde hi den baeliu
ende daer so bat hi jegen den vader
daer sprac hi an sine vrient algader
daer ebben sine broederre gehoort
die sijns weder ende voort
goedertierlike ebben gewacht
som wile roupen met groter cracht
suchten ende mesbaren zere
uptie goedertierheit van onsen here
vor die aerme sondaren
ende hoortsine zere mesbaren
ende lude bewenen jhesus clage
als of hise metten ogen sage
daer was gesien ooc mede
nachts wesende in sine gebede
sine handen cruce wijs ondaen
van der aerde gheheven zaen
ende ombevaen met enen zwerke
dat was van enen claren gewerke
om dat dat tekin clare
dat om sinen lechame ware
dat te wondren was in desen
vraye orconde soude wesen
die wonderne helicheit van binnen
van sinen verclaerden zinnen
in gonen tiden ende al daer
alst geprouft es wel ende waer
ondecte hem zine hemelichede
die wijsheit van gode mede
al wildijs vort niet openbaren
sonder also vele te waren
alsen dwanc jhesus karitate
ende sijns evenkerstijns bate
want hi sprac met clenen lone
machmen die diere dinc de scone
verlisen ende sceden daer af
enten gonen diese gaf
verbelgen lichte also zere
dat hise ne ghevet nemmermere
als hi van hemeliken beden
weder quam te sire steden
daer hi wel na al nochtan
verkeert was in enen andren man
sette hi hem vastelike daer nare
dat hi andren gelijc ware
dat hi bi aventuren niet van dien
datmen van buten mochte sien
hem ne geen prijs an quame
die hem den loon van binnen name
als hi int openbare ooc hiet
sonderlange hem gheliet
also alsene god visiteerde
so pijndi hoe hijt verweerde
vor diet zagen ende began pogen
dat hi hem iet anders warp vor ogen
om dat int openbare niet come
die hemelicheit vanden brudecome
creten zuchten zwaer verziken
winken die van buten bliken
daer hi onder de broeders zat
scuwede hi altemale dat
of hem de minre van hemelicheden
of hem dat hi daer ter steden
tsinen inresten ginc weder ten kere
al up gedragen in onsen here
sinen vrienden seidi dicken echt
alst gevalt dat die gods cnecht
gevand wort in sine gebede
van onsen here segge dit mede
desen troost ebstu mi hare
gesent enen onwaerden zondare
van hemelrike here goede
ende ic beveilne dire hoede
want ic wel bevoele datte
datic lief bem van dinen scatte
ende als hi hem keert vander bede
salhi hem togen arem mede
ende also zondare vor die lieden
als die noit gracie gescieden
eens in zijn ghebede hi lach
te porciuncula up enen dach
dat die bisscop van assise
die na sire geweinter wise
om hem te visiteerne cam
ter stede ginc daer hi vernam
daer fransois bat ende las
ende als hi toter cellen was
es hi stoutelike toe gestreken
dat duerkin heefti gesteken
ende heeft sijn hooft in gedaen
als die binnen waende gaen
ende daer hi bidden sach den here
wart hi vervaert herde zere
so dat hem verstiveden die here
ende hi de tale verloos mede
alte hant bi gods mogentede
wart hi daer uut gesteken mede
ende dan achterwaert ooc verre
geleet was hijs vro of erre
met wonderre es de bisscop bevaen
ende hi ginc ten broedre zaen
daer lyede teersten worde der zaken
want god hem weder gaf de sprake
het gevel ooc tenen tiden
dat i abt soude liden
van sinte justins ende soude gemoeten
gods knecht fransoise den zoeten
als hine sach beetti ter vaert
ende ginc te voet te hem waert
hem teerne ente sprekene mede
om hare zielen zalichede
so datsi tsamen daer si gingen
spraken van nutteliken dingen
die abt bat als hi sceden soude
dat hi vor hem bidden woude
fransois andworde daer ter stede
ic sal doen gerne mine gebede
niet verre was die abt dane
fransois sprac zine gesellen ane
ombeit broeder ic wille gereet
te hant ghelden mijn beheet
want als bat de goede man
alte hant cam den abt an
in den gheest zoetheit ende hitte
ongewoont so was hem ditte
ende in exces van zinne hi vel
so dat hi van hem also wel
in gode al bederven begonde
dus was hem ene corte stonde
so dat hi them selven quam
ende bekende ende vernam
die macht van sinte fransoise bede
vort meer met meerre lieflichede
begonsti uptie ordine micken
ende telde dese miraclen dicken
het was altoos zine zede
datti sijn ghetide dede
met vresen ende zere devoot
ende al moesti ziecheit groot
an milte an magen ende an ogen
ende an die levere gedoghen
nochtan ne wildi te gere ure
an weghen lenen ende an mure
als hi sine uren soude doen
maer sonder caperoen
niet ommesiende maer rechte staende
niet de worde sticken slaende
maer al vulmaect seidi zine dinc
waest dat hi upten wege ginc
so bleef hi danne staende stille
no dor geens regens onwille
sone liet hi te gere steden
deser eerliker heleger zeden
want hi sprac in deser wise
oftie lechame zine spise
met gemake eit die na desen
met hem sal worme spise wesen
met hoe groter uutnemender vreden
ende met hoe groter rustelicheden
sal die ziele ontfaen dan voort
die spise die ten levene behort
sere waendi mesdoen in dat
waest dat hi teniger wilen bat
ende hi dan gevoelde binnen
enichsins in sine zinnen
weltijt soot hem es gesciet
ne spaerde hi de biechte niet
hine zuvert te hant daer mede
dit was so dicken sine zede
dattene also zulke vliegen
harde zelden mochten bedriegen
in ene vastene hem gevel dat
dat hi adde gemaect i vat
om cruumkine wildire in houden
dat si verderven niet ne souden
daer hi tierche soude spreken
caemt hem in den moet gestreken
so dat hi daer omme dochte
die heleghe gheest hem te voren brochte
in den moet dat hi dat dede
te hant in i vier ende dit sede
dit salic gode nu sacreren
want sinen dienste wilde deren
sine zalme seide hi mede
met sulker nerenstachtichede
bede van gheeste ende van zinne
als of hi gode hadde daer inne
ende als hem cam ons heren name
te voren wort hem so bequame
als die dat soete wort verbrochte
of hi sine lippen lecken dochte
met groter zonderlangher ere
eerde hi de name van ons here
niet allene in sijn gedochte
maer so waer so ment verbrochte
of waer soot gescreven was
den broeders hiet hi dor das
onder wilen daer si quamen
dat si de brievekine namen
alle die si vonden ende sise mede
leiden in ene zuvere stede
datmen dhelege namene de zoete
niet ne trede onder de voete
ende als hi sprac in enegen worde
ons heren name of nomen horde
wart hem therte binnen so
sonderlanghe blide ende vro
dat hi alsment merken mochte
buten al verkeren dochte
recht als of de zoete zake
verkeert adde sine smake
ende of sijn oren ware al uut
verkeert in dat zoete luut
het was int derde jaer te voren
eer hi starf als wijt verhoren
dat hi zelve heeft gehacht
te casteel grece na sire macht
met groter zonderlangher vrouden
die helege gebornesse houden
vanden zoeten kinde jhesus
om tvolc devoot te makene dus
ende oom dat hi niene woude
datmen over niewe dat houde
so heefti zinen orlof
an den paues bejaget hier of
ende dede ene crebbe gereden
hoy bringen ende daer toe leden
enen osse ende enen ezel mede
broeders lieden quamen tier stede
entat wout luudde van sanghe
die edele nacht scone ende lange
was van menigher kerce claer
wel ende scone sangmen daer
vor de crebbe stont hi verhuegt
vervult met goedertiere duegt
daer hi menigen heten traen
liet in bliscepen bevaen
uptie crebbe men messe dede
ende fransois gods dyaken mede
las die ewangelie daer
doe ginc hi predeken daer naer
van der gebornesse saerms heren
daer hine nomen zoude int leren
van muerewer minne gaf hi hem
die name des kints van betleem
een rudder goet ende vrai van zinne
die ooc dor ons heren minne
aerdsch rudderscap adde begeven
ende fransoise al sijn leven
hemelijc was harde zere
dhere jhan van grecis hiet de here
seide selve dat hi sach
j dor scone kint dat lach
inde crebbe slapende mede
dat fransois al daer ter stede
in sinen arme helsde ende trecte
in de gelike of hijt wecte
dit visioen dat ghinder zach
die rudder daer duegt an lach
heeft ons gelooflicheit gegeven
allene niet om sijn helich leven
maer de waerheit prouvet waer
entie miracle daer naer
want eist dat de werelt maerct
fransoise exemple dat gestaerct
ende gewect de traghe herten mede
au jhesus kersts gelooflichede
ende thoy dat in de crebbe lach
dat volc hilt menegen dach
maecte wonderlike gezont
meneghe beeste uptie stont
ende verdreef menige andre plage
bider cracht gods die alle dage
in alle dingen eert sinen knecht
ende in opene tekine echt
met miraclen toochde mede
die cracht van sire heleger bede
tote so groter renichede
van zinne so adden mede
die onverwonne bede gebracht
met duechdachteliker cracht
fransois al ne haddi niet ontfaen
in scolen leringhe no verstaen
nochtan adden binnen berecht
ende verclaert thewelike lecht
dat hi dor vant met scaerpen zinne
de cracht die scrifture adde inne
want de zin reine van sonden
die dor ginc in allen stonden
die donkereit vander scrifturen
ende daer de wijsheit staet buter duren
die ter meesterscap behoort
gaet des minres lieve voort
onder wilen gevel hem das
dat hi inghelen bouken las
ende wat so hem in sinen zin
ene waerf wort geworpen in
dies gedochte hi vaste ende zere
want niet vergeves ontfinc de here
van zinen zinnen dat verhoren
dat hi tallen tiden voren
cuede in sinen zinnen
in devocien van minnen
onder wilen men hem vraechde
of hem dat iet wel behaechde
dat si die lettren verstaen
enter ordine worden ontfaen
hem setten ter heleger scrifturen
andworde hi aldus daer ter uren
het genoucht mi wel aldus
up dat si na exemple jhesus
daer men of leist dat seldenre las
dan hi in bedingen was
niet ne laten haer gebede
no so vele studeren mede
sine weten wel also wat doen
als spreken in haer sermoen
ende alsijt ebben gedaen vort an
radent andren te doene dan
ic wille seiti de broeders mijn
der ewangelien jonghers sijn
ende si also wassen mede
in kennessen der waerhede
datsi in reinre eenvouden
altoos wassen ende hem houden
ende si der duven eenvoudicheden
van des serpents behendicheden
ne versceden nemmermere
die de meester de grote here
met sinen gebenediden monde
tsamen vouchde in ene orconde
tote senes in de stede
was hem eens gevraget mede
van enen meester van theologien
die religieus was horic lyen
van sulken questien die sonder waen
swaer waren in haer verstaen
met leringen so dor claer
ondedi gods wijsheit al daer
dat de grote wise here
wonderde utermaten zere
ende begonste aldus lyen
des helichs vader theologien
die van der groter zuverhede
ende van diepen merkene mede
als oft met ij vloglen waren
up waert vliegen slachten den aren
maer onse const cruupt hare vaerde
metten buke uptie aerde
al was hi niet van talen vroet
vul wijsheden was zijn moet
hi ontdede ende ontbant
questien daer men twivel an vant
bedecte dinc brochti int lecht
ende dan was geen wonder echt
dat hi ontfaen hadde ter cure
die verstannesse der scrifture
want hi dat ware gescreven drouch
in sijn gewerke vast genouch
als in te volchne cristus leven
ende bider gracie die hem gegeven
die helege geest adde van binnen
drouchi de lettre in sinen zinnen
die geest van profecien waer
was in hem worden so claer
dat hi vorsach wat soude gescien
ende hi de herten conde besien
wat si binnen hadden bedect
entat verre van hem was getrect
sachi alst bi hem ware mede
ende sine jeghenwoordichede
heefti wonderlike ghegheven
hem die hem niet waren beneven
tien tiden dat met groter were
damiette tkerstine here
hadde besetten was hi ter vaert
metten gelove wel bewaert
up enen dach so soutmen vechten
die kerstine ghingen hem berechten
als den wijch te vangene an
dit verhorde de goede man
ende verzuchte ende was onvro
ende sprac tsinen broeder also
eist datmen den wijch gedoget
so heeft mi god dat vertoget
datten kerstinen niene zal
hier gescien scone geval
segghict ic ontsie mi dies
datmen mi hout over ries
swigix minen consiencie sal
mi wroeghen ontsie ic al
wat dincti dan best gedaen
sijn broeder andworde zaen
broeder datti de lieden domen
dat soutu vor tmintste nomen
want hens nu niet teerste dies
datmen di hout over ries
ontlaet dine consiencie dan
ontsie meer gode dan enegen man
als gods roupre horde dit
sprinct hi up van daer hi sit
ende maende kerstinhede
sere tsire zalichede
wijch verboot hi hem met rade
ende vorseide hem de scade
die waerheit hiltsi over niet
als die niet achten dat hi hiet
ende veronwaerde zijn leren
noch ooc niet ne willen keren
men bestont daer ende men vacht
ende al die rudderlike cracht
van kerstinede was ondaen
des wijchs hende zuldi verstaen
dats dat onse daer si vochten
lachter over den zege brochten
so vele was in gonen val
ghemindert tkerstine getal
datter omtrent vim bleven
onder doot ende up gegeven
in desen machmen merken mede
dat des arems mans wijshede
niet was waert ghere ghilen
ende dat warer onder wilen
die ziele vanden goeden zeget
dat zeven scotters diemen pleget
hoge te zettene vor i here
om te vorsiene de were
tere andre tijt gevel hem mee
na sijn comen van over zee
dat hi cam tote celane
om predeken te bestane
j rudder badene omoedelike
met hem tetene nerenstelike
ende hi es met hem int huus gegaen
al die meisnieden zaen
waren zere vro te samen
als die arme gasten quamen
eer si spise hebben ontfaen
die helege man heeft gedaen
die devoot was na sine zede
tonsen here sine gebede
ende heeft hem sinen lof gegeven
oghen in den hemel geheven
als sine gebede was gehent
sinen waerd dien hi hovesch kent
roupti an dene zide zaen
ende heeftene aldus bestaen
sie broeder waert wel lieve man
dine bede mi verwan
dat ic in dijn huus comen si
om tetene met di
hout mine woort ende volcher naer
hier ne eitstu niet ne waer els waer
belye dine zonden met trouwen
laetse di waerlike berouwen
ende laet in di niet vernachten
dune lies met vrayer biachten
god ghelt di heden sonder waen
dattu sine arme hebs ontfaen
die waerd die hilt hem daer an
dat hem seide dhelege man
sinen geselle heefti vertrect
alle sine sonden bedect
ende heeft zine dinc berecht
ter doot gerede hi hem echt
so hi best mochte als die tontfane
welctijt datse hem god sende ane
doch sijn si ter tafle geseten
ende als dandre begonden eten
so starf de waert selve zaen
als hem fransois dede verstaen
want hi gaylike tleven liet
aldus so es het gesciet
dat die gastrie verdiende
als jhesus spreict an sine vriende
die profete met hem doet gaen
hi sal profeten loon ontfaen
want bides goets mans profecie
die goede hovessce rudder vrie
wart hi vor die gaydoot vorsien
want hi hem bewaerde mettien
met penitencien met berounessen
dat hi der eweliker verdomenessen
ontvlo ende hi bi miraclen
clam in deweliker tabernaclen
tien tiden dat hi ziec lach
tote reaten uptien dach
j provendare hiet gedeoen
die wandelbare was in sijn doen
wart hem ziec up i bedde gedragen
met tranen bat hi ende began clagen
entie hi hem stonden mede
dat hine dor gode ende hare bede
seinen wilde al daer hi sach
fransois andworde als hi dat sach
ende seide nu du ebs gelevet
na de begherte die dijn vleesch hevet
ende gode niet onsies nochtan
hoe salic di zeinen dan
maer om der goeder lieder bede
die hier bidden nu ter stede
salic di in de name ons heren
seinen gherne hem te eren
nochtan soutu vor waer weten
wortstu verlost ende dus vergeten
danne wilts ende keren ten sonden
di wort wers in corten stonden
want die gode niet ne danct
sire genaden de sonde die cranct
den mensce also zere int sine
dat arechts wort dachterste pine
hi seindene daert menich sach
ende hi die daer crepel lach
stont up gesont ende gode lof
seide hi ic bem quite hier of
sine lendin bene daert menich horde
crakeden als i hout dat scoorde
niet lange na dat bekeren
heefti vergeten ons heren
ende keerde weder ten zonden
ende als hi tere avonstonden
teens canonex was te male
ende slapende daer bleef also wale
es thuus up alt volc gevallen
niemen starver van hem allen
sonder gedeoen dats wonder
bleef allene doot daer onder
metten rechte ons heren dan
es dat hende vanden man
aergher dan dat eerste was
om dat hi niet dancte das
gode van sire ghenaden
diene teerst adde beraden
ende hine veronwaerde anderwaerf
want hets recht ende het bedaerf
gode te dankene sire gave
ende dobbel onwaerde comter ave
datmen ander waerven gaet
ten sonden daer men of staet
up ene andre tijt daer an
so cam toten goeden man
van goeden levene i edele vrouwe
vor hem te toochne haren rouwe
ende troost te hebne daer an
want soe adde enen wreeden man
die hare ontvriendelijc was zere
om datsoe diende onsen here
dies bat soe fransoise up genaden
dat hi gode up hare bade
dat god dor sine goedertierede
sine herte zochten dede
fransois horde hare bede
ende seide ganc in goeder vrede
ende sonder twivel ombeit dan
troost wel zaen van dinen man
ende noch meer so seide hi
sech van gods haven ende van mi
dat nu tijt es der goedertierhede
hier na tijt der gerechtichede
benedixie heeft twijf ontfaen
ende es weder gekeert zaen
haren man heefsoe vonden
ende hem fransoise worde ontbonden
up hem vel shelichs geests gewout
ende verniewedene al was hi out
diene daer andworden dede
met uutnemender goedertierhede
vrouwe nu dienen wi gode bede
ende behoude onse ziele van lede
bi sijns wives rade al daer
leden si bede menich jaer
suver leven ende eens dages mede
voeren si bede ter genadichede
te wonderne es alre meest
in hem der profecien geest
daer hi bi de droghe lede
brochte in hare mogentede
entie herde herten so zochte
maecte dat hise ter duecht brochte
ooc nes niet min te wonderne mede
van den zelven geeste de clarede
daer hi bi macht adde te siene
dingen die waren te gesciene
ende daer hi bi mede ondervant
bedecter consiencen bant
dat hi adde gewonnen aldus
als i ander heliseus
den tweevoudegen geest van helyen
want als ons sine geeste lien
als hi te senes tote enen here
die hem hemelijc was zere
geseit adde sulke dinc vor waer
die gescien souden daer naer
entie wise man van wies saken
dat wi hier te voren spraken
dat hi hem te meniger uren
plach te vragene van scrifturen
verhort adde dese dinc
ende hi te fransoise ghinc
in twifele hi hem te voren leget
of hi dat adde geseget
dat hi van dien man verhorde
fransois lyede der worde
ende hem die vreemde dinc weten woude
vor seidi hoe hi sterven soude
ende want hijt wilde dat hijt brochte
vaste dit in sijn gedochte
seidi hem toe up gonen dach
ene dinc die hem upt herte lach
die hi noit in al sijn leven
niemene te kenne adde gegeven
ende als hijt hem dede verstaen
heeftijt met rade of gedaen
ende want ment soude openbaer
weten dat het ware waer
so gesciede zaen daer an
dat die religieuse man
alst hem fransois sprac diet kende
dat hi sijn doen also hende
tere tijt ghevel hem mee
doe hi cam van over zee
ende met hem was an de vaert
van assise broeder ledenaert
dat hi van moetheden tien tiden
up enen ezel soude riden
ende zijn geselle volchde naer
die van moetheden was zwaer
in hem zelven hi dus sprac
als i dien die mensceit verbrac
dies mans ouderinge entie mine
ne speelden niet an ene line
siet waer hi rijt ende ic ga
ende leedde sinen ezel na
als hem dit int herte beet
fransois die ghinc of gereet
ende seide broeder dits mesdaet
dat ic ride ende ghi gaet
want ghi ter werelt waert i stic
edelre ende mogender dan ic
die broeder adde des wonder groot
ende hi wort van scaemten root
want hi hem so begrepen vant
tsinen voeten vel hi te hant
met heten tranen hi vulbrochte
altemale sijn ghedochte
ende heeft hem gebeden mede
sire mesdaet genadichede
enen broeder van levene goet
cam dicken in zinen moet
dat hi met gode vercoren ware
dien fransois lief adde ende mare
entien hi over hemelijc helde
maer dien hi over vreemde telde
dien pensde hi dat vor gode ware
gesteken uter vercoorne scare
als al dustenich gedochte
dicken sinen zin dor sochte
ende hi hem zere sette daer an
hemelijc te sine den goeden man
ende hi nochtan niet ne dede
sire herten hemelichede
riepen fransois deleghe man
ende sprac hem dus soetelike an
lieve zone niet onsochte
ne laet di pinen dijn gedochte
mine lieve mine hemelichede
willic di gherne delen mede
onder mine lieve te voren
willic di ebben uut vercoren
den broeder wonderts utermaten
ende trac van duechden ter baten
ende wies allene niet vort waert an
in te minne den gods man
maer bi des helichs geests genaden
wart hi met meerre duechden geladen
als hi up mont alverne lach
in ene celle up enen dach
j sijn broeder begherde zere
te hebbene van den groten here
iet van sire hant gescreven
van gods worden wildijt hem geven
want hi dies geloven woude
dat hi zware coringe soude
niet van vleesche maer van geeste
bi sire duecht mids god vulleeste
lichter draghen of al ontgaen
biden helegen woorden zaen
in deser begherte was hi binnen
siec van zorgen in zinen zinnen
wantene die scande verwan
tondeckene den helegen man
maer dattie mensche heeft bedect
heeft die helege geest vertrect
want hi den selven broeder zent
om inct ende om paerkement
ende screef hem in zinen brieve
dor sine zonderlange lieve
ons heren lof met sire hant
ende zine benedixie die hi vant
ende seide dit brievekin ontfa
ende tote dire doot hoe soot ga
sie dat vaste si behoet
die broeder nam de gifte goet
die hi lange stont begaerde
entie temptacie voer hare vaerde
die lettre wort behouden daer
ende want soe wonder dede daer naer
es bi hare geopenbaert
wat duechden fransois es waert
een broeder was van groten levene
als hi van buten plach te gevene
van ansiene in sinen gelaten
maer zonderlange was hi utermaten
altoos was hi in zijn gebede
silencie hilt hi so vaste mede
dat hi met tekine sonder woort
sine biechte brochte voort
so dat fransois cam ter stede
den broeder zien ende ooc mede
hem spreken ende dandre gesellen
alle so begonsten si tellen
van der duecht van gonen broeder
maer de gods man die was vroeder
ende seide broeder laet dat wesen
ende ne prijst mi niet in desen
des viants behendichede
hout mi dit over waerhede
dat het es sviants coringe
ende ene lose verdoringhe
swaerlike de broeders dat ontfingen
als van ommoghelike dingen
so menich tekin datmen sach
dat van duechden an hem lach
hoet de viant soude gehitten
dat hi dat soude besmitten
niet lange daer na sonder waen
es hi uter ordine gegaen
daer wart het wel openbare
hoe wel de gods man ende hoe clare
metten indersten oghe sach
wat int herte verborgen lach
dus versachi der menigen val
die helich dochten wesen al
van menigen zondare hi versach
ooc daer bekeren an lach
ende hevet vorseit over waer
dus dochti comen wesen naer
te merkene tewelike lecht
bi welker clareit dat hi echt
metter ziene van sinen zinne
sach alsict bescreven kinne
dat hem was verre in der gebare
als oft daer ten jegen worde ware
eens gesciede alsmen ons telt
dat sijn vicaris capitel helt
ende hi bat in sire cellen
versceden van sinen gesellen
nochtan was hi als middel bode
tusscen zinen broeders ende gode
so dat i onder die sine
ontseide de discipline
ende sette hem als ter were meest
fransois die saecht in den gheest
enen broeder riep hi voort
ende seegt hem al dese wort
broeder ic zach den viant
up goons broeders rig te hant
die niet was obedient
sinen hals houdende al omtrent
diene also ombeleide
dat hi onderhorichede ontseide
ende alsic gode om hem bat
vlo die viant daer ter stat
ganc sech den broeder nu ter stede
dat hi der heleger onderhorichede
den hals bughe herde zaen
teerst dat die broeder adde verstaen
dese woorde bi gonen bode
bekeerdi hem saen te gode
ende es neder al met allen
tes vicaris voeten gevallen
tere andre tijt ooc also wel
van ij broeders gevel
die van verren bede tsamen
ter woestine van grecii quamen
om hem te scouwene ane
ende sine benedixie tontfane
want si lange bede gader
dat begherden an den vader
alsire camen onder hem beden
was hi uten openbare gesceden
ende was tsire cellen gekeert
si scieden danen met herten verzeert
dus scieden si maer fransois es
die na mensceit niet weet des
uut sire celle ghinc hi mede
jegen ghemene menscen zede
ende heeft hem geroupen naer
ende si ontfingen van hem daer
sine benedixie in onsen here
die si begherden so zere
twee broeder camen up i ure
van den lande van labure
daer doutste den andren toe sprac
mesprijs scande ende ongemac
daer si ginghen bede gader
so datsi camen tharen vader
fransois die den jonxsten vraget
hoe hem sijns gesellen behaget
of hine in den wech verdrouch
dander seide ja wel genouch
fransois seide broeder wacht di
dat gene logene ne si
metter omoede ghecleet
ic weet herde wel ic weet
ombeit onlange du souts sien
den broeder wonderde van dien
hoe hi biden geeste kende
dat hem was so ongehende
niet lange na gonen doene
ginc uten religioene
hi die den andren adde gescent
ende es ter werelt bewent
noch noit ne bat hi genaden
fransoise van sinen mesdaden
no over de sonden zine
ne ontfinc hi discipline
dus worden in des broeders val
ij dingen verclaerset al
dats deffene dinc der gerechtichede
enter profecien claerhede
hoe hi hem jegenwordich gaf
hem daer hi zere was af
bider macht van onsen here
des vindi hier boven mere
eist dat ghi dinct hoe hi gedragen
wart upten vierinen wagen
daer men getransfigureerd zach
ende ooc daer tcapiteel lach
tote arelatum in der gebare
sachmen of hi gecruust ware
dies machmen geloven wel
dat dit bider cracht gods gevel
om datmen soude verstaen mede
bider jeghenwoordichede
van sinen lechame die wonderlijc was
ende merken mede das
hoe jegenwordich ende dor gaen
sijn geest was al sonder waen
metten lichte der wijsheden
die boven allen roerlicheden
roerender ende snelre es
ende over al sijt zeker des
genaect soe dor hare renicheit
ende in geslachte wijt ende breit
over draegt soe haer selven mede
in de ziele der helichede
ende heeft gemaect met groter eren
die vriende entie profeten ons heren
die hoge meester onse here
pleget tondeckene sine lere
den simplen enten clenen lieden
also als de dingen gescieden
in den groten profete davite
ende daer na als ons telt de vite
in pietren der apostelen voget
ende nu ten letsten heeft echt getoget
in fransoise den areminc
dese als tellet hare dinc
waren sempel ende sonder boucstaven
maer bides helichs geests gaven
worden si wijs als wijt horen
deen was van enen herde vercoren
ter bestiernesse der synagogen
die uut egypten was getogen
dandre van enen visscere geset
dat hi der heleger kerken net
met menigerande lieden soude
vervullen alst onse here woude
die derde van enen coopman brocht
die wech gegeven ende vercocht
hevet alt sine groot ende clene
omme jhesus karste allene
te copene die margarite
van der ewangelien vite
te waren de getrouwe cnecht
fransois ende gods garsoen echt
om dat hijt al getrouwelike
vuldoen soude ende vulmaectelike
keerde hem tien duechden meest
die hi biden helegen gheest
wiste dat gode onsen here
meest genouchde ende zere
hier bi caemt ende niet el
dat hi in groten twifele vel
daer hi van sire gebede cam
menigen dach alsict vernam
dat hijt sinen broeders ondede
die waren van sire hemelichede
dor dogen warp hijt om dat hi woude
dat bi hem die dinc henden soude
broeder sprac hi wat radi
ende wat loofdi best an mi
weder ic mi werpe ten gebeden
so te predekene van steden te steden
want ic bem clene altemale
simpel ende onwijs in de tale
ende ebbe meer gracien in doene
mine gebede dan te sermoene
ooc dinct mi in minen zin
in bedingen sijn groot gewin
ende groot wasdom ooc van gracien
ende mi dinct in predicacien
erehande delinge als int prosent
dat van gode es gesent
in bedingen machmen ooc winnen
renicheit van levene van binnen
ende i gevouch met crachte van moede
tote ene waren uppersten goede
in predeken machmen gemoeten
geestelijc bestuven van voeten
misselijc gepens ende pine
ende verlaet van der discipline
in onse gebede dat es mere
spreken wi ende sien onsen here
ende sijn den ingelen beneven
als of wi leden ingel leven
in predeken moetmen in vele dingen
bugen ten lieden ende met hem mingen
ende na menscelike manieren
sien spreken horen pensen visieren
maer ene dinc eist datter jegen seget
dat dinct dat al tander verweget
vor gode ende dat es tgone
dat de eneghe gods sone
die es dupperste wijshede
om der zielen zalichede
uut svaders scoot beten woude
om dat hi de werelt soude
bi sinen exemplen bekeren
dien lieden wisen ende leren
die hi met zinen dieren bloede
lossen wilde dor sine goede
ende reinre maken mettien bade
ende mettien dranke dor sine genade
staende houden jegen verdriet
hem selven so ne hilti niet
hine gaeft al mildelike mede
in onse gemene zalichede
ende want wi sculdich openbare
te doene sijn na den exemplare
die wi in hem sien al clare
alst in enen hogen berch ware
dinct mi gode bequamer sijn
dat ic late de ruste mijn
ende ic uut waert wandre ter stede
tote minen arebede
als hi dit ende dese clage
vertelde in menigen dage
vor hem die bi hem waren geseten
niet sekerlike ne condi weten
welc dat gode best became
van dien tween dat hi an name
nochtan dat hi wonder verheeste
bider profecien geeste
bi hem ne consti niet bevinden
dit claerlike no ontbinden
want god die dinc bet vorsach
dat der predecaden bejach
geopenbaert soude zijn scone
biden rade van den trone
ende des goets mans omoedichede
behoet soude zijn daer mede
die ongevenste mijnste man
ne scaemdem niet te vragen dan
van den minsten de clene dinc
die nochtan grote van gode ontfinc
want hi met groten nerenste besochte
bi welken wege of hoe hi mochte
vulmaectelijxt dienen onsen here
tsire genouchte ende tsire ere
dit was sine hoochste filosofie
sijn hoochste wille al sine clergie
al toe tote sijns levens hende
wat so hi wise ende sempel kende
waer si vulmaect of onvulmaect
jonc of out of hoe geraect
te vragene hoe hi comen mochte
ter vulmaecteit die hi sochte
twee broeders neimt hi die hi kent
ende an broedre silvestre sent
die dat cruce tere andre stonde
adde gesien comen uut sinen monde
ende doe hi bi assisen der stede
up i berch lach in sine gebede
dat hi hem den twifel sochte
watter gode best of dochte
ende hi hem dan weder ombode
den wille van onsen here gode
dat selve omboot hi te waren
der heleger maget sinte claren
dat soe bider puurster maget
wies simpelheit haer best behaget
van die waren onder die hare
ende selve met andren zustren dare
bevraget souden an onsen here
welc sijn wille ware mere
si ij drougen over een
uut ende uut dat wonder sceen
silvester entie helege clare
alst hem god seide openbare
dat hem ware de wille ons heren
dat hi hem soude ant predeken keren
als die broeders weder keren
ende hem seide de wille ons heren
staet hi up ende scoet hem zaen
daer ne was merren no staen
maer hi maect hem sire straten
ende ginc met willen so utermaten
om te doene ons heren raet
so nerenstelike hi aesten bestaet
als of hi van der gods macht
ontfaen adde niewe cracht
als hi dus in desen bestane
wanderende cam bi bevane
cam hi tere stede bider straten
daer doe vogele vele zaten
van harde menigher maniere
doese sach die goedertiere
tijdde hi zaen thare scaren
ende groetetse alle of si vroet waren
si ombeden alle gader
ende sagen upten helegen vader
die zelve die waren in der weden
ende haer hooft ter aerde leden
als hi hem naken began
sagen si upten helegen man
so dat hi gaet tote hem vort
ende hiet hem datsi gods wort
narenstelike zullen verstaen
broedre vogele seiti zaen
ghi sult harde zere loven
uwen sceppere hier boven
die u met plumen gecleet heeft
ende vedren mede te vliegene geeft
ende u geeft de pure lucht
ende berecht zonder uwen ducht
als hi dus ende dies gelike
sprac die vogle gemeenlike
begonsten wonderlike ontwecken
hare halse ende hare vlogle recken
ende gapen met haren becken
ende ghemene up hem mecken
fransois met geeste dor heet
mids al dor de vogle leet
met sinen rocke hi an hem snaf
nochtan porde geen daer af
tote dat hise benedyede
ende met sinen orlove vryede
te vliechne daer is wilden wale
doe vlogen si up altemale
sine broeders sagent utermaten
die sijns beidden in der straten
ende als hi weder cam them daer
hi die van simpelheden was claer
begreep hem selven daer ter stede
als van sire rouclooshede
dat hi te voren ons heren woort
den voglen niet brochte voort
van danen ginc hi vort leren
ter naester stede twoort ons heren
ende cam te zinen gane
tenen castele heet alviane
daer tvolc tsamen hem cam jegen
so dat si bi ghebode zweghen
maer de zwalewe die haer nest
daer so menich adden gevest
songen daer so zere onsochte
datmen gehoren niene mochten
die helege man daert al na hort
sprac hem an dustane wort
sware zwalewe hets tijt nu
dat ic spreke seggic u
ghi ebt genouch geseit nu mere
hort dat wort van onsen here
hout silencie ongebroken
tote gods woort es gesproken
die zwalewen zwegen alle zaen
of si twort adden verstaen
no sine porreden van der stede
eer het was gepredect mede
alle die dat sagen an
wonderden wijf ende man
ende benedyeden onsen here
dese miracle breedde zere
verre wide al omme ende omme
ende brochte menighe ter somme
teerne den vercoornen man
ende duegt mede te vangne an
tote parmen in de stede
was doe i scolier ooc mede
van goeder juecht die ter scole lach
met andren kindren uptien dach
so dattene ene zwalewe lange
vermoeide met haren zange
tsinen geselle seidi mettien
dese zwalewe es ene van dien
die fransoise den helegen man
moeide daer hi predeken began
onthier ende hise zwigen hiet
mettien tkint der zwalewen gebiet
boudelike in fransoise name
dat soe zwege ende tote hem came
alsoe fransoise name hoorde
gelijc of soe ane sine woorde
adde verstaen te voren eer
sweech soe ende sanc nemmeer
ende cam te sire hant al dare
recht of soe daer zeker ware
die jonclinc wort met wondre bevaen
ende liet de zwalewe wech gaen
daer na nemmeer cort no lanc
sone verhoordi haren sanc
tere andre tijt dus horic lien
soudi te gajette castien
upten ouver van der mere
daer cam volc met so groten gere
om hem te roerne so waest al
die goede man ontsach tgescal
van dien lieden entien lof
in i sceipkin dat stont bet of
anden oever al waest clene
es hi gesprongen allene
dat scip recht in der gebare
als of het van binnen ware
berecht van enen stierman
daert de menige sach an
dies wonderden voer van den lande
ombesmet van iemens hande
ende alst cam daert i deel was diep
stont stille dat niewer ne liep
sonder porren in die baren
als lange als die lieden waren
daer ten oevere ende si horden
die predicaden van sinen worden
als die here adde gecastiet
ende dat volc gebenediet
entie menichte die sach an
die miracle scieden dan
dat sine nemmeer souden moeien
tscepelkin sonder iemens roeien
allene bi ons heren hant
keerde weder an dat lant
wie es van zinne dan so quaet
of so hart in sinen raet
die onwaerden of versmaden
soude fransoise predecaden
bi sire wonderliker dueget
ghesciedet als ghi merken mueget
dat niet allene sijn gebod
ne daden die beesten zod
maer dingen die sijn sonder leven
gelijc als of si adden beseven
dienden hem in sijn sermoen
ende moesten sinen wille doen
met fransoise den gods cnecht
waer so hi voer was echt
hi diene sacreerde ende heeft gesent
die geest ons heren diet al kent
ende hi die es svader wijshede
ende sine cracht jhesus cristus mede
om dat vloeien soude die here
met worden van der heleger lere
ende lechten soude in deersce nacht
met miraclen van groter cracht
sijn woort was van der maniere
als i brant van groten viere
dor gaende die herten binnen
ende wonder bringende in de zinnen
bedi hine brochte niet vort
bi menschen zinnen gevonde wort
maer die smakeden ende roken mere
van der ghifte van onsen here
want eens als hi predeken soude
als de bisscop van hostien woude
vor den paues ende cardenale
ende hi nerenstelike ende wale
een sermoen adde gevest
int herte so hi mochte best
ende hi ooc was comen voort
om te segne gods wort
die dinc hi al also vergat
hine conste spreken dit no dat
als hi dit telde daer ter stede
met warachtiger omoedichede
sette hi hem te biddene meest
die gracie van den helegen geest
daer begondi vor diet horden
vloeien met so vulmaecten worden
ende met so groter mogentede
der hogher lieder zinne mede
te berounessen bugen daer
dat claerlike was openbaer
dat van hem niet cam dat leren
maer datter sprac de geest ons heren
ende want hi eerst selve plach te doene
wat so hi riet in sermoene
ontsachi genen begripe daer
maer puurlike seide hi twaer
hine conste niemens mesdaet striken
maer lachtren sonder enich wiken
no onsculdegen der quader leven
maer scaerpe wrede worde hem geven
even stoutelike gemene
sprac hi an groot ende clene
even blidelike sprac hi an
lettel lieden of enigen man
wijf ende man bede jonc ende out
haesten gemene met gewout
te horne ende te siene den niewen man
van gode gesent der werelt an
hi ginc ende dede sijn sermoen
dor harde menich regioen
met heter gewillichede
ende onse here die wrochte mede
ende confirmeerde de worde waer
met tekene diere volchden naer
want in de cracht der name ons heren
fransois die tware aldus ginc leren
jagede uten lieden den viant
ende genas de zieke te hant
ende des men noch meer wondren mach
die cracht die an sijn spreken lach
dede te penitencien zochten
sinne die verhart al dochten
aldus genas hi van smerten
die lechamen metten herten
als somege dinc van sinen gewerken
hier proevet diet wille merken
want si hier an sijn gescreven
om dat sijs exemple geven
te russcenelle in de stede
adden met groter omoedichede
j rudder tsire herberge ontfaen
sinen zone die sonder waen
al puur crepel was geboren
duer srudders bede als wijt horen
heefti metter hand up geheven
ende sine gesonde also gegeven
dat hem gestaercsten zine leden
ende het gans ende vaerdich mede
up stont wanderde ende spranc
ende seids onsen here danc
tote narnien in die poort
genas hi dor des bisscops woort
die hem lach met beden an
enen zere juchtigen man
die in alle sine lede
verloren hadde de mogentede
hi seindene van den hoofde ten voeten
ende hi genas bi diere boeten
int bisscopdom van reatine
was i kint dat doochde pine
want het so te blasen sceen
dat niet mochte sien sine been
des kints moeder gont hem brochte
teerst dat hijt getasten mochte
met sinen handen daer ter stont
uptie stede wart het gesont
ooc tote orten in die stede
was i kint so vercrompen mede
dat het thooft an de voeten drouch
te broken waren hem been genouch
vader ende moeder met hare trane
baden hem gont kind tontfane
hi seindet ende al daer ter stede
genaest altemale mede
j wijf als wi ebben gehort
was teugubien in die port
in beden handen crepel ende lam
datter haer ne geen goet of ne cam
doe hise seinde wort soe van desen
te hant also wel genesen
dat soe te hant thuus es gegaen
ende ooc spise reedde zaen
hare enden armen n der gebare
als of symoens zweger ware
tote mevane ebbic bekent
so was ene joncfer al blent
als hi adde hare oghen mede
in de name der drievoudichede
driewaerf bestreken met sinen spuwe
cam hare dat sien weder al nuwe
tote narnien in de stede
so was i wijf al blint mede
die hi seide ende soe ontfinc
dat lecht daer soe omme ginc
tote bolonge was i kint
metten enen oghe al blint
want datter ene smitte up lach
so dat altoos niet ne sach
ende ment niet conde genesen
gheseint so was het van desen
vanden hovede toten voeten
die clare ziene cam hem teboeten
ende sident eist in dordine gegaen
ooc seidet al zonder waen
dat verre vele ene dinc bekent
mettien oghe dat teerst was blent
dat het mettien bekennen conde
daer het oit in adde gesonde
tote sente gemin in de stede
was fransois geherberget mede
met enen manne die adde i wijf
die den viant adde int lijf
als hi gedaen adde sine gebede
hiet hi up onderhorichede
dat hi rumen soude tvat
so zaen liet de viant dat
bi ons heren mogentede
datmen wel mach weten mede
dat des viants dorper daet
jegen onderhorichede niene staet
in de stede van castele
j geest van den valscen dele
verwoet adde i wijf gevaen
fransois die geboot hem zaen
bi onderhoricheit uut te gane
met onwaerden voer hi dane
ende liet twijf gesont te samen
van sinnen ende van lechamen
j broeder was verswaert ooc mede
van so dor zware ziechede
dat bet dochte sijn duvels spel
van siecheit van naturen fel
want hi dicken ter neder tumede
ende wentelde ende tumede
sine lede nu crepel nu recht
nu gebogen nu gewrongen echt
nu hart ende steffardich van leden
nu al gestrect van stefferdicheden
voete ende hooft dat wonder sceen
al gheeffent over een
ende dan hoge up geheven al
te valne enen zwaren val
die vrient gods versach desen
dus zwaer gepijnt sonder genesen
ende ontfaermede zere das
als die vul ontfarmicheden was
ene mont vul broots daer hi of at
senddi hem daer ter stat
als hi gesmaect adde tbroot
so zere halpt hem ter noot
daer hi nemmermeer daer naer
van dien evele ne was zwaer
ene vrouwe lach ziec van kinde
int lant van areten alsict kinde
ende was herde na der doot
van live clene ende groot
ne wasser troost sonder an gode
tien tiden dat fransois de gods bode
om dattene ziecheit adde bezwaert
voer onder wilen up een paert
ende was dor dat lant geleden
maer men leide tier steden
dor tdorp tpaerd daer hi up sat
daer die vrouwe gedoochde dat
als die lieden tpaert versagen
dat den here adde gedragen
traken si hem uut den bredel up trouwe
ende leidene uptie vrouwe
als de bredel cam an hare
sonder enighe pine zware
genas de vrouwe al te hant
van den evele datse bant
het was i man up gonen dach
religieus die gode ontsach
wonende ooc horic bedieden
tere poort hiet casteel van lieden
die met hem adde ene line
dat fransoise gordel plach te sine
tenen tiden daer an
dat bede vrouwe ende man
lagen ende quolen in de stede
van herde misseliker ziechede
hi ginc ten zieken al daer
ende nette de corde in water claer
ende gaeft drinken den ongesonden
daer menich bi genas ten stonden
ja tbroot daer hi an adde gewesen
heeft den menigen ghenesen
bider cracht van onsen here
van herde misseliken zere
als dus de creyere ons heren
met desen miraclen ende met meren
blexemde in sine predecade
wat so hi sprac ende spade
hiltmen over sulke waerheit
oft dinghel gods adde geseit
want de uutnemende grote duecht
die ghi an hem vernemen muecht
die profecie van sinen geeste
die men an hem vant ende verheeste
die vulmaecte miraclen mede
die hi wrochte te meniger stede
ende dat hem vanden hemele god
te castiene gaf gebod
daer toe donderhorichede
van den stommen beesten mede
ende dat verwandelen van sinnen
die sijn woort ontfingen binnen
ende hi sonder menscen vulleeste
geleert was vanden helegen geest
de macht van predeken daer hem af
de paefs orlof bi miraclen gaf
ende sine regle die predeken wijst
van den zelven paues geprijst
enten zegel gods dien hi drouch
in sijn vleesch openbare genouch
gelijc alst tiene orconden waren
die orconden ende verclaren
fransoise den taleman ons heren
in sijn officie wel waert der eren
gelooflijc in sire leren mede
ende te wonderne in sine helichede
ende hi hier bi als i vray bode
castiede dewangelie van gode
altoos so plach fransois das
dat hi weldoens niet ledich was
maer gelijc als dingle hi plach
in de ledre die jacob zach
in gode te clemmene daer iet te haelne
of neder tsinen even kerstijn te daelne
want de tijt die hem was gegeven
deeldi so wiselike in dit leven
dat hijt som met pinen van zinne
gaf sijns evenkerstins gewinne
ende som die tijt van sire spacien
gaf hi der zoeter contemplacien
bedi alst tijt ende stede
hem daer toe verbughen dede
vreimder lieder vordeel te doene
liet hi tfolc na dien sermoene
ende woestinen dat hi sochte
daer hi gods vriliker mochte
gebruken ende vagen of
jof hem ware enich gestof
an bleven van enegen dingen
van der lieder wandelingen
twee jaer te voren ebbic verheest
eer hi gode gaf den geest
also alst god zelve woude
na pine ende verdriet menichfoude
wort hi geleet in ene stede
in ene zide daert hoge was mede
die berch hiet mont alverne
als hi na sire zeden gherne
een viertich nachte began de here
vasten in sinte michiels ere
overvloeiliker dan hi was gewone
wort hi vergoten de gone
metter zoetheit enter gracie
van der hogher contemplacie
ooc wort hi ontsteken van binnen
met heter vlamme in sine zinnen
vander begaerte van hemelrike
so dat hi in hem hogelike
began de gaven van onsen here
gevoelen sonderlanghe zere
up waert wort sijn sin gedragen
niet als noch plegen ende plagen
subtile sonderlange clerke
besoukers van ons heren werke
ende van sire mogenteit al
die de glorie verduwen sal
maer als i getrouwe knecht ende vroet
die hem tondervindene doet
wat de wille ons heren si
hem te gelikene begherde hi
met uutnemender heter minne
ende algader zine zinne
in sinen zinne hem daer cam
van gode daer hijs andworde of nam
dat int up doen van den up souken
van der ewangelien bouke
soud hem van kerste sijn ondect
wat god in hem te doene mect
ende wat dinge hem van hem si
meest ontfangelijc daer bi
sine gebede hi voren dede
met sonderlanger omoedichede
ende dede nemen upten outaer
den ewangelien bouc al daer
ende zinen geselle ondoen mede
in dere der omoedichede
die i man sijt zeker das
devoot ende helich was
te waren in iij waerf omme keren
cam emmer voren de passie ons heren
daer es fransoise te kenne gegeven
gelijc als hi na sijn leven
jhesus karste volchde naer
soude hi gelijc hem warden daer
in der passien verdriete
eer dat hi dit leven liete
ende al was hi van lechamen
cranc ende arem alte zamen
om de zonderlange zwaerhede
die sijn lijf adde verleden
ende om dat dragen eenpaerlike
tcruce gods van hemelrike
nochtan ne was hi niet vervaert
te tijddene ter martelien waert
maer levendeliker onstac sijn moet
om te sturtene sijn bloet
want donerverwinlike brant van minnen
was gedegen in sine sinnen
des goets jhesus in lampten maniere
te vlammen ente staerken viere
dat vele waters ne mochte ontlaten
den brant van sire caritaten
als hi sine herte dus gode up gaf
na de maniere van seraf
met begherliken brande
ende met enen soeten bande
van jamere in hem vervormen soude
die hem crucen laten woude
van caritaten sonder gront
up i tileke morgenstont
omtrent der heleger crucen dach
die naest den oesten leigt ende lach
daer hi bat an dene zide
van den berge also betide
heefti enen seraph versien
ende vi vlogle ebben dien
vierin ende so duer claer
van den hemele comen daer
als hi met dor snelre vlucht
biden gods man cam in de lucht
verbaerdem onder de vlogele claer
eens mans gedane gecruust daer
hande ende voete wide ondaen
genagelt ant cruce sonder waen
ij vlogle die waren echt
boven zinen hooft gerecht
ende ij ware te vliegene ondaen
ende ij andre ebben bevaen
al den lechame ende bedect
fransois diere up siet ende up mect
wonderde zere in dit scouwen
ende gemanc bliscap met rouwen
so cam hem in sinen sin
sere vro was hi daer in
datten jhesus kerst sach ane
onder des seraphs gedane
maer dat hi an de cruce stoet
dontfaermenesse quetste sinen moet
ende heeft sine ziele dor houwen
metter zwaerde van den rouwen
sere wonderdem in sijn doen
in dat diepe visioen
want hi dat verstont wel mede
dat van der passie de cranchede
metter onstervelichede van seraf
ne gene concordie ne gaf
ten letsten hi doch verstoet
alst hem god gaf in den moet
dat hem bedi was van gode
dat visioen gesent als bode
dat de gods vrient daer bi verheesche
dat hi niet bi pinen van vleesche
als maertelare soude geliken dus
den gecruusten here jhesus
maer biden brande van sinnen
met sonderlanger heter minnen
dat visioen voer wech te hant
ende liet hem enen so groten brant
die hem int herte es gebleven
ende in sijn vleesch es hem gescreven
daer of i tekin al besonder
dies noch de werelt heift wonder
want recht alte hant te waren
begonsten hem daer openbaren
tekene van naglen ende van wonden
die hem in voeten ende in handen stonden
als hi te voren gesien adde ane
in dies gecruusts mans gedane
in handen in voeten openbaerde
als of si in de middewaerde
met naglen waren dor boort
der naglen hoofde bleken vort
in elke palme vander hant
ende buten up elx voets cant
ende hare pointe scaerp ter cure
waren an dander zide dure
die hoofde waren zwart ende ront
daer elc in handen in voeten stont
te pointe lanc gekeert int cromme
als of si geniet waren daer omme
die uut sinen vleesche camen
ende buten vleesce raechde tsamen
die rechter side in der figure
als met enen spere gesteken dure
stonder in ene ronde wonde
daer bloet uut ran te meniger stonde
ende bede roc ende neder cleet
bespaersde wijt ende breet
die helege man dat wel versach
dat dat tekin dat gelach
in sijn vleesch so openbare
dat het moeste warden mare
onder sine hemelike gesellen
nochtan ontsachi dat vertellen
dat sacrament van onsen here
ende twifelde utermaten zere
weder hi best zwege of spracke
dat hi gesien adde de zake
hier bi dedi van hem somen
die hi wilde te hem comen
ende hi began in sine tale
te sprekene woorde generale
den twifel hi hem te voren draget
ende om raet dat hi hem vraget
een van gonen broedren siet
die broeder illuminatus hiet
ende met gracien was verlecht
die verstaen wel hevet echt
dat hi iet wonders heeft gesien
want hi hem geliet in dien
als die met wondre es bevaen
die sprac dus an fransoise zaen
broeder niet om die allene
maer om andre mede gemene
verstant wort di te so meniger stont
gods sacrement gemaect cont
hier omme dinct het ontsienlic wesen
ebstu iet ontfaen van desen
dat menigen mach comen te baten
datment di niet utermaten
ne verwite vor gode dat
als die hout den verborgen scat
dat woort vervaerde den helegen man
al plachi somwile te segne dan
mine hemelicheit si mi allene
nu met zorgen entie niet clene
heefti getelt sijn visioen
als hi voren staet alt doen
ooc seide hi hi dien hi daer sach
seide hem sulke dinc uptien dach
die hi nemmermee in sijn leven
niemene sal te kenne geven
gelovelijc eist zekerlike
dat hi die hem so wonderlike
in de cruce hem verbaerde
dat zulke van sulker waerde
so hemelijc waren ende so goet
datse geen mensce spreken moet
na dien dat de vraye minne
cristus die lach in fransoise zinne
die vorme adde gegeven ane
van der ymagen enter gedane
den minre die die meester drouch
ende hi adde na sijn gevouch
gevast als hi eerst vor achte
in de woestine sine xl nachte
ende sinte michiels dach cam daer an
fransois de inghelike man
die cam van den berge neder
ende brochte met hem weder
des gecruus heren gelike
niet gemaect menscelike
in stene of in houte verheven
maer in sine leden gescreven
sonder engien min no mere
metten vingere van onsen here
ende want hi goet bedeckent kent
altoos des coninx sacrement
hi die den raet wiste wale
der hemeliker hemelscher tale
decte altoos de helege wonden
so hi meest mochte tallen stonden
maer om dat tons heren glorie hort
sine miraclen bringen voort
onse here god die rike
die de tekine gaf hemelike
toochder bi al openbare
miraclen scone ende clare
om dat de bedecte cracht
diere god an hevet gewracht
geopenbaert soude sijn tsamen
biden tekine diere an camen
in dat lant van reatine
wort van plagen grote pine
dat de beesten so verquisten
dat mer genen raet toe wiste
j man was daer die gode ontsach
nachts dochtem daer hi lach
datmen hiet ter woestine gaen
daer die broeders woenden zaen
ende hi twater ontfinge te handen
van fransoise voeten ende handen
ende spaersder zine beesten mede
want hie doe woende daer ter stede
tileke es hi up gestaen
ende cam tere stede gegaen
hemelike dat hi behaget
die dinc daer hi omme vraget
ende bespaersde sine beesten vort
nu hort hier vreimde woort
teerst dat van den watre iet
an de beesten die men ziec siet
up daerde leggen i lettel cam
elke beeste hare gesonde nam
ende stont up saen mettesen
ofsoe noit ziec adde gewesen
ende tijdde te hant ter spisen
dus eist gesciet in deser wisen
biden watre dat tien stonden
gedwegen adde de helege wonden
al de plage daer bi cesseerde
no den beesten nemmeer ne deerde
ooc omtrent den mont alverne
eer fransois daer was so gherne
plach i zwerc ende een groot rooc
uten berghe te risene ooc
dat dan i groot hagel waert
ende bi costumen daer in den aert
die vrucht omtrent in den lande
destrueerde ende scande
daer na die zalege dinc
dat fransois daer de wonden ontfinc
so ne gesciede dat nemmere
des menige wonderde wel zere
om dat die hemel entie lucht mede
openbaren soude de helichede
van visioene ende van wonden
jegen costume diere stonden
up ene winter tijt gevel
dat hi so cranc was dat hi wel
gestaen ne conde ende hi dor dat
up eens arems mans ezel sat
want de wege waren onsachte
onder ene rootse hi vernachte
om dat hi ontsculen soude
die nacht ende snewes coude
want hem gone dinc benam
dat hi ter herberge niet cam
fransois wart geware das
dat gone man die met hem was
claechde ende versuchte zwaer
ende keerdem nu hier nu daer
als die lettel heeft an
ende gerusten niene can
want dat coude dedem leet
hi die was van minnen heet
heeft metter hant getast
sinen geselle die niet rast
dit es wonderlike mare
teerst dat de helege hant cam dare
die dat vier niet herde clene
drouch vanden ingelliken stene
alt coude dat voer dane
ende dien man cam doe ane
hitte buten ende binnen mede
als ene vierachtichede
uut enen ovene comen ware
ende up hem gevlogen ware
want sine cracht cam hem in
in den lechame ende in den sin
dat hi sochter sliep gemene
onder den snee entie stene
dan noit up sijn bedde te voren
dit wonder liet hi menegen horen
sonder waen es mens zeker dan
dat die wonden an dien man
gezeghelt waren met zire macht
die metter ingeliker cracht
suvert verclaert ende onsteict
want de miraclen buten spreict
want gesonde clareit ende hitte
heeft den lechame gegheven ditte
also alst na sine doot
met openbaren tekine ende groot
getoocht es als ghi sult mede
hier na horen in sine stede
maer hi die den dieren scat
upt velt vant al pijndi dat
te verheelne met al dat hi mect
nochtan mocht niet sijn bedect
daer ne waren some diese kanden
bede in voeten ende in handen
al waest dat hi de handen drouch
vortwaert meer bedect ghenouch
ende hi vort na gone dinc
gescoeit an de voeten ginc
want in sine levende dagen
waren vele broeders diese sagen
ende al waest datsi van helicheden
gelovelijc waren in allen steden
nochtan om al of te dwane
alle twivelike wane
leitsi hand up helegen na dien
dat sijt dus hadden gesien
ooc waren somege cardenale
die hem hemelijc waren wale
diese zagen te somegen stonden
ende maectem van dien helegen wonden
van dien soeten bloedegen rosen
ymne zanghe ende prosen
teerne den vercornen man
ende gaven waerlike daer an
orconde in haer ghedichte
als metten vraien gescrifte
onse here de paues alexander
scrijft boenaventure ende ne geen ander
dat hire te jegenworden sat
met menigen broedre tere stat
dat hi den volke sermoen dede
seide vor waer daer ter stede
dat hem gevel daer ter stonde
dat hi sach ooc fransoise wonde
ooc sagense in sine doot
meer dan l al bloot
entie helege maget clare
met haren zustren sachse openbare
ende seculiere sonder getal
daer men hier na of tellen sal
hoese van groter omoedichede
sulke custe daer ter stede
ende met handen ebben getast
om tware te wetene vast
maer die wonden van der ziden
decte hi vaste tallen tiden
dat die niemen mochte zien
hen moestem dieftelike gescien
een broeder die hem adde gedient
nerenstelike ende was sijn vrient
met ere heleger lustichede
brochten daer toe tere stede
dat hi of dede sinen roc
om te scuddene an enen stoc
nerenstelike hi merken begonde
so dat hi sach de zijt wonde
haestelike hire an dede
sine drie vingeren daer ter stede
dat hi de grootheit kende in dien
bede int tasten ende int sien
metter selver behendichede
sachse de broeder mede
die sijn vicaris was al doe
j sijn geselle sachse al toe
j broeder van groter simpelhede
als hi dor sgoets mans ziechede
sine scoudren wriven began
dor sinen caproen stac de man
sine hant enter selver stonde
so gleet soe in de zijt wonde
also als daventure cam
dat den helegen man mesquam
hier omme drouch voort meer an
neder cleet de helege man
die hem toten scoudren gingen
om dat dexel van dien dingen
die broeders diese somwile dwougen
of zinen roc scudden of slougen
alsise vonden van bloede root
so keenden si al bloot
dat hi adde de zijt wonde
sident in sire doot ter stonde
sagen sise al openbare
metten andren de wonden al clare
ende eerdense alst wel recht was
wantmen noit des gelijc las
dat man so openbare drouch
teken ende dits geprouft genouch
ay edel vrome rudder ons heren
drach sine wapine nu met eren
die hertoge es van der zonnen
ende onverwonlijc es onverwonnen
daer du mede best bewaert
maer sonderlanghe verclaert
alle die di jegen comen
sultu verwinnen ende verdomen
drach des hoges coninx vane
dat wie sose scouwen ane
ende vechters zijn vor there ons heren
dat si hem daer an keren
den zeghel vanden hogen here
brinc mi mede dor dine ere
daer ic dine wort ende dine dade
bi so bescrive ende so begade
datse elc goet mensce ontfaen moet
alse warachtich vray ende goet
nu om de tekine jhesus
die du in dijn lijf draech aldus
so neist geen recht dat bedi
di enich mensce onhout si
maer elc goet mensce es gebonden
di bedi teerne tallen stonden
om dese zekere wonden mede
vulprouft met alre zekerede
niet met hem iij of metten tween
dat nochtan genouch sceen
maer met menigen groten here
so datter twifel was ende mere
so sijn bi di ende in di vonden
duere gelove gods orconden
also dat ongelovich diet
ne vind hem te ontschuldichne niet
want si de goede int gelove sterken
ende met hopen doen up waert merken
ende onstekense utermaten
metten viere der karitaten
waerlike dijn eerste visioen
es vervult nu in dit doen
dats dattu souts wesen daer nare
hertoge in jhesus cristus scare
ende versiet edelike
met wapen gecruust van hemelrike
ooc int beghin an dijn bekeren
die gecruuste gedane ons heren
die du sages die di dor houwen
hevet metten zwaerde van rouwen
ende vanden cruce de stemme scone
alst ware vanden hogen trone
ende van ons heren hemelichede
alstu selve tellets mede
sijn gelovelijc ende waer
sonder twifel ende vaer
daer naer als meer an di gelach
tcruce dat broeder silvester sach
uut dinen monde enten drake vervaerde
ende ooc die ij clare zwaerde
die cruce wijs di adden dor gaen
als pacificus sach zonder waen
ende ooc also de helege man
broeder monaldus sach an
verheven in cruce maniere
in de lucht daer de meester diere
sinte antonis soude doen
van scrucen titele sijn sermoen
behouden wi sekerlike noch
niet over elfs gedroch
maer wi geloven vaste ende zere
dat van gode onsen here
hem dus was geopenbaert
ende sijs waren te scouwene waert
ende daer na bi dinen hende
daer dijn helege up sien kende
van seraf de hoge gedane
entie omoedege gelike daer ane
van jhesus den gecruusten here
dat onstac di binnen zere
ende tekende buten openbare
als oft i ander ingel ware
die came van der zonne up gane
ende in de dade te verstane
van den levenden gode de baniere
dit geeft gelovelike maniere
den dingen die hier voren staen
dat si waer sijn sonder waen
nu merct hier omme ende hier bi
sijn in di ende om di
vij tekene met groter eren
gesciet vanden cruce ons heren
na die ordine van den tiden
dies men wondert verre ende wide
die gelijc vi graden sijn
daer du bi caems ter ruste dijn
in dese zevende daer du toe caems
entinen helegen hende in naems
want dat helege cruce ons heren
dattu an naems in dijn begeren
ende du vort in al dine dagen
met scaerpen levene ebs gedragen
ende getoocht als in bispele
geeft ons zekereden vele
ende toocht ons al sonder gilen
dattu de hoocheit der ewangilen
endelike heves vuldaen
dat doet den kerstinede verstaen
dat tekin dat in dijn vleesch leget
dat geen goet man weder seget
geen getrouwe ne weder staet
ende gene omoedege versmaet
want waerlike hets de zegel ons heren
ende es waerdich alre eren
fransois die an de cruce in kerste
genaghelt was met groten derste
met vleesche ende met geeste gemene
hine bernede niet allene
met serafs minne in onsen here
daer hi begerde met kerste zere
al der menighen zalichede
bedi waest dat hi voeren dede
sijn cranke lijf van steden te steden
want de naglen so wee deden
die hem dor wiesen de voete onsochte
dat hi wandren niet ne mochte
om andren lieden moet te bejagene
dat cruce ons heren te dragene
sinen broeders sprac hi dus ane
laet ons beginnen an te vane
gode te dienne want ic segt u
lettel ebwi gevroomt tote nu
hi begherde ooc harde zere
hoe hi tsire eerster omoede kere
te dienne laserse lieden mede
als hi in sijn beghin dede
ende zine leden die te gingen
wildi ter eerster zalicheit bringen
bi ons heren helpe hi acht
te doene dinc van groter cracht
ende al eist dat sijn lijf te geet
van geeste es hi staerc ende heet
met niewen stride hoopt hi zege
van den viant alle weghe
want no traecheit nochte quale
ne mach daer niet merren wale
daer de nopinghe van minnen
te meerre dinc porret van binnen
so grote concordie adde te samen
sijn geest ende tvleesch sijns lechamen
so onderhorich so onderdaen
als hi ter helicheit wilde gaen
dat vleesch daer jegen niene sciep
maer pijndem hoe het vor liep
ende om dat hem an wassen soude
te meerre loon recht als god woude
ende om dat in gedogichede
alle dinc vervullet mede
wort hi met ziecheden bevaen
so menigerande sonder waen
ende so zwaer dat cume was let
van hem daer of ombesmet
also dat hi met meniger quale
lanc ende eenparich also wale
so verre int evel was gegraveert
dat sijn vleesch was so verteert
als of daerme huut allene
verheelt ware an de bene
ende als hi dus in sinen lechame
adde so zware mesquame
sine passie hiet hi niet pine
maer hi hietse de suster zine
tenen tiden gevel tgone
dat zwaerliker dan sine gewone
hem dat evel ane ginc
j sempel broeder dese dinc
ende seide broeder bidt onsen here
dat hi bet sochter dijn verdriet kere
want sine hant geefti den slach
sware dan hi te voren plach
als de helege man dit hort
sprac hi met mesbare dit wort
kendic niet in dine zede
die dor simple renichede
dijn geselscap soudic so vlien
dattix nemmeer soude plien
dattu tvonnesse ons heren
an mi zouts te begripene keren
ende al was hi al versleten naer
van qualen lanc ende zwaer
hi warp nochtan hem selven al
up daerde om enen groten val
ende custe daerde ende sprac met staden
here di zeggic dies genaden
van algader minen zere
ende bidde di mijn lieve here
oft dijn helege wille si
dattuus c waerf mee geefs mi
want dat salic gherenst scouwen
dattu mi ghecels met rouwen
ende du mijns niet wils sparen
want dat dat vuldoen te waren
van den helegen wille dijn
sal mi troost overvloeiende sijn
den broeders dochte al openbare
dat dat een ander job ware
so hem de ziecheit mee was inne
so hem de cracht mee wies van sinne
hi was die vorwiste lange
die tijt van sinen henegange
ende als sijn letste dach was naer
seidijt zinen broeders daer
dat hi cortelike na dat
soude rumen sijn aerdersch vat
also hijt selve vorwiste
bi den vertoge van jhesus criste
alst was ij jaer gegaen
na dat hi adde de wonden ontfaen
na sijn bekeren int twintstichste jaer
met meniger ziecheit staerc ende zwaer
gehouwen was hi in der maniere
als i steen die men deelt in vieren
ende leggen sal in den muur mede
van jherusalem der stede
met meniger tribulacien te blouwen
bat hi datmen tonser vrouwen
te porciuncula draghen soude
want hi den geest daer geven woude
ende zijn lijf daer enden sonder waen
daer hi de gracie adde ontfaen
als hi was al ghinder brocht
om dat hi hem hevet bedocht
te togene dat hi groot no clene
metter werelt adde gemene
in gone ziecheit die haer toget
dat soe al hevel verhoget
heefti hem selven al naect
uptie blote aerde gemaect
met enen heten wille ende groot
om dat hi naect ende bloot
jegen den naecten viant vochte
die al nochtoe belgen mochte
als in der letster stonde
daer hem up te stervene stonde
daer hi dus naect up daerde gheet
ende of doet sijn zackin cleet
hief hi up de oghen mede
themele waerd na zine zede
altemale was sijn sin
te hakene der glorien in
metter luchter hant tien tiden
decte hi de wonden ter rechter ziden
om datmense niet soude zien
ende sprac ten broedern mettien
ic ebbe gedaen dat was in mi
god lere u doen dat uwe si
sine gesellen die gemene
waren in dor groten wene
hem ontfarmede sire pine
een  onder de gesellen zine
dien hi hiet sinen gardiaen
heeft zine begherte verstaen
want onse here hem gaf den raet
metter haest hi up staet
roc corde ende neder cleet
heefti genomen gereet
ende gaeft den gods areminc
ende seide al dese dinc
dit lenic als  enen armen di
ende ontfanc dit ooc van mi
dor tgebod der horsamichede
de helege man wort vro daer mede
ende loofde metter harten gode
want hi met trouwen de gebode
der armoede die hi vrouwe kende
hadde gehouden toten hende
up heefti de hande geheven
ende heeft gode lof gegeven
want hi ontladen van al
tote cristuse varen sal
al dit so dede de goede
dor de minne der armoede
want hi geen cleet ebben ne meende
sonder dat hem i ander leende
want hi in allen dingen zere
wilde geliken onsen here
die arem drouve ende mesmaect
in de cruce hinc al naect
hier omme in sijn eerste begin
als sijn bekeren eerst ginc in
bleef hi al naect staende mede
vor den bisscop van der stede
ende als hi sterven zoude te waren
wildi naect uter werelt varen
die broedre die omtrent hem stonden
heefti met obediencien gebonden
dat alsine naect ende bloot
dat sine lange naect ende bloot
lieten lecgen uptie aerde
als lange dat i sire vaerde
gemackelike ende sonder ghilen
den trait ginghe van ere milen
o wy te waren nu scouwet an
hier enen dorkerstinen man
die den levenden kerst onsen here
in sijn leven gelijcte zere
ende stervende den stervenden al bloot
enten doden geleec hi doot
ende verdiende openbaerlike
versiert te sine na zine gelike
doe de wile naken began
dat sterven zoude de helege man
dedi vor hem al comen mede
de broeders diere waren in de stede
ende gaf hem troost herde groot
daer ter stede van sire doot
als i vader met muerwen zinne
troost hise tons heren minne
ende maectem i sermoen mede
daer hi hem riet gedogelichede
ende armoede ende elc gome
getrouwe tsine der kerke van rome
ende vor alle dandre gebode
prijsdi hem dewangelie van gode
daer hem de broeders zaten beneven
heefti zine hande up geheven
arem over arem geslegen
in cruus wijs het was sijn plegen
dat hi dat tekin adde vercoren
alle die hem waren voren
entiere gebraken in sire namen
diere gecruust was zeindise tsamen
daer toe sprac hi ter stont
kindre blivet alle gesont
in donsiennesse van onsen here
ende blijft in hem emmermere
ende want het es vorsproken al
dat die coringe naken sal
ende vernoy ende verdriet
ende het nu es verre niet
salich sijn si die bliven connen
in dat dat si ebben begonnen
ic bem die saen te gode sal
sire gracie bevelic u al
als hi dese tale zoete
adde geseit met goeder moete
hiet de helege gods man
den ewangeliebouc bringen dan
entie ewangelie die jhan zeget
diemen witdonresdage pleget
te lesene in ons heren kerke
lieti daer lesen enen clerke
hi selve so hi best conde
enen selm lesen begonde
die letste salm eist die leget
in de vrindages vespre alsmen seget
ende seidene al toten hende vort
dus endde de salm dus endde twort
die gherechte ombieden mi
tote datic vandi geloont si
ten letsten alst al was vuldaen
dienst ende dinge die hem bestaen
die helege ziele wort ontbonden
van den vleesce in corten stonden
ende verzwolgen in de diephede
van der godliker waerhede
ende fransois de helege man
ruste in onsen here vort an
een broeder die sijn jongers was
sach de ziele sijt zeker das
in ere clare sterren gedane
up i wit zwercsin voeren dane
boven vele waters in den trone
recht vort gedragen scone
gelijc als wit ende claer mede
van der hogher helichede
ende vervullet zekerlike
metter wijsheit van hemelrike
daer de helege man ooc mede
verdiende te comene in de stede
daer pais no lechts nes gene barste
ende sonder hende rust met karste
haer minister was ter selver ure
in dat lant van labure
augustijn hiet hi bi namen
gerecht ende helich was hi tsamen
ende lach recht doe up zinen hende
so datmen an hem niet bekende
bin langen gene tale te voren
daer si algader toe horen
die ginder omtrent hem staen
riep hi dus ende seide saen
ombeit vader ombeit mi
sie ic come te hant met di
die broeders addens wonder doe
ende vraechde wien hi riep toe
hi seide ne siedi niet algader
fransoise onsen lieven vader
ware hi nu te hemele tijt
ende al te hant ter selver tijt
sciet de ziele van hem daer
ende volchde haren vader naer
de bisscop mede van assise
was gevaren pelegrijms wise
tsinte michiels te monte gargane
om den inghel te roupene ane
nachts heeft hem geopenbaert
fransois na sine henevaert
ende seide ic late de werelt bliven
ende ga nu te hemele cliven
tilike es up gestaen
de bisscop ende vertellet zaen
ende es tassisen waert gereden
met groter nerensticheden
bevraechdijt ende vant sonder gilen
dat recht in der zelver wilen
fransois sinen hende nam
dat hi hem te voren quam
lawerken die den dach so minnen
ende droeven daer sijt donker kinnen
uptie wile dat god woude
dat hi ter werelt wisselen soude
ende het donker avont was
daer vele lieden mercten das
camen met ere groter scare
up dat huus gevlogen dare
ende met sonderlangen zange
voer si daer boven draiende lange
ende gaven daer al openbare
scone orconde ende clare
te sire glorien ende te sire eren
als diese trooste ten love ons heren
vrient ende knecht suppers heren
fransois die met groter eren
hertoge settre van uut gevene
van der minderbroeders levene
toghere van der armoede
van penitentie vorme goede
creyere van der waerhede
spegel der helichede
exemplare alre vulmaectede
van der ewangelien mede
bider gracien ons heren
diene vor ghinc ooc met eren
ordineerde hi so zinen ganc
datti van nedren ten hoochsten spranc
desen sonderlanghen here
die te wonderne es wel zere
als rike van armoeden
edel ende hooch van omoeden
ende also levende in de doot
van simpelheden in wijsheit groot
ende in allen reinen zeden
vul van alre waerdicheden
ende wien dat god ooc in dit leven
vele clareden heeft gegeven
dien maecti sonderlange claer
in zine helege doot daer naer
want doe de vercorne man
hene uut deser werelt ran
die helege ziele voer weetmen wale
in der ewelicheden zale
daer soe van des levens dranc
versaet wort sonder verganc
ende heeft in den lechame gelaten
tekine scone utermaten
als van der glorie die comen sal
daer tvolc sal verrisen al
want dat helege vleesch tien stonden
dat gecruust was metten zonden
ende nu was in der figure
als ene niewe creature
vertoochde in sire leren
de gelike der passie ons heren
ende dede mede te verstane
der verrisenesse gedane
men sach in de zalege lede
der naglen gelike mede
gesmeet met wonderliker macht
ende al bi ons heren cracht
enten vleesce also gehende
waest datmense porde an teen hende
gelijc als staerke senewen waren
begonsten si ter andre zide varen
openbaerlike was daer vonden
dat teken mede van der zijt wonden
men ghere mensceliker cracht
no gesteken no gewracht
gelijc als in jhesus zide
uut wies wonden gebenedide
der menscelicheit alst es bekent
vloeide al dat sacrement
die nagele waren zenewen hart
gedaen alst ware ysere zwart
ende root was de zijtwonde
j deel gescepen na tronde
ende gevaerwet in der gebare
oft ene scone rose ware
sijn vleesch dat eerst was bi naturen
ende bi evele in der figuren
van zwarheden gekeert dats waer
wart nu wijt ende dor claer
ende dochte oft der sconeit plage
diet ebben sal ten domesdage
so sochte waren sine lede
ende so lieflike te handelne mede
datsi aldus te handelne dochten
alst kinder leden wesen mochten
versiert dochten si sijn daer ter stede
met tekene der onneselede
aldus in dien dor witten vleesce
die nagle zwart waren alsict vereesche
entie wonde van der zide
bloeide als ene rose blide
vvat wonder eist dat dus scone snede
ende aldus wonderlike mede
hem diet sagen anebrochte
wonderne bliscap int gedochte
sine kindren weenden al gader
om tverlies van sulken vader
maer de bliscap ne was niet minder
alsi an hem custen ginder
die tekene de scone wonden
die an den hogen coninc stonden
die miracle die niewe sceen
heeft in feesten verkeert den ween
ende heeft de subtijlheit van zinne
in wondre gekeert daer inne
want de miracle die men sach bloot
was ongewone ende so groot
dat hem allen diet an sagen
mochte vast gelove an dragen
ende minne int herte steken
ende diere of horden spreken
mochtens wondren ende huegen
dat sijt mede scouwen muegen
want alsmen vernam al bloot
die mare van des heren doot
entie miracle cam daer ter stede
dat volc toe gevloeit mede
om vleescelike te siene de zake
die hem vander herten stake
allen twifel ende waen
ende sijs bliscap mochten ontfaen
porters vele leitmer in voort
ute assisen van der poort
om te scouwene an de wonden
ende te cussene metten monden
een rudder die onder hem stoet
gelettert ende van sinne vroet
jeronimus hiet hi bi namen
j waert man onder tvolc te samen
want hi vanden helegen wonden
sere twifelde tien stonden
als wilen sinte thomaes dede
ginc stoutelike daer ter stede
in handen in voeten de nagle taste
entie zide daer toe vaste
bedi dat hi waerlike ende zere
de tekene taste van onsen here
dat hire bi uut allen herten
den twifel dede van der smerten
hier omme waest dat hier naer
alsmen dat ondersochte vor waer
dat hi zwoer met stouten zinne
al de waerheit van beghinne
die broeders clene ende groot
die comen waren tsire doot
ende met hem tander diet
die nacht dat de here versciet
heltsi met love ende met sange
al durenture de nacht lange
het dochte bet sijn zekerlike
inghel feeste dan van like
als tileke was tvolc te samen
die van daer omtrent camen
namen menige kerce ende lecht
ende telgen van bomen echt
met imnen met zange mede
drouch sine tassisen ter stede
alsi camen in haren gane
ter kerke van sinte damiane
daer doe woende de maget clare
die nu es van gode mare
ende was met maechden daer besloten
bleven si daer metter roten
om dat der maechden scare came
sagen ende custen den lechame
die versiert was zekerlike
metter sierheit van hemelrike
so dat si camen ter stede
met love ende met groter vrohede
ende brochten den dieren scat
tsint joris kerke in de stat
ebsine ter aerde gekeert
want hi daer eerst adde geleert
ende hire sijn eerste sermoen dede
int hende nam hire sine ruste mede
dese edele vader versciet
uut deser werelt verdriet
na jhesus cristus gebornesse
mccxx ende zesse
in octobre upten vierden dach
die naeste vor den sondach gelach
navonts spade met groter waerden
des sondages gebrocht ter aerden
ne begonde te hant daer an
verclaert worden de helege man
also als tanscijn ons heren
te hem waert begonde keren
met vele miracle warden mare
dat die helicheit openbare
worden soude dier hi plach
hier vor zinen sterfdach
also alst de werelt kende
menichsins vor sinen hende
ende datmen soude geloven
dat hi met gode ware hier boven
binden miraclen die men mochte
sien dat god dor hem wrochte
alsmen sine miraclen kende
misselicsins in der werelt hende
eerden menige in sine stede
dat hi dus bi sire gebede
den menigen dede bekeren
metter herte ten dienste ons heren
dor dere van den helegen man
so dat van hem roupen began
bede tongen ende gewerke
dat toten here der roomscher kerke
toten paues gregorius voort
van fransoise cam dat woort
die de negende gregorius was
paues geheten alsict las
sekerlike al waest den here
kenlijc utermaten zere
niet biden miraclen groot
die hi hoorde na sine doot
maer dat hi de selve in zijn leven
daer toe adde onder souc gegeven
bede gesien ende getast
dat hi sine helicheit wiste vast
ende hem ne twivelde min no mere
hine ware met onsen here
om dat hi gods vicaris was
drouchi over een ooc das
dat hine ter werelt gave te vierne
dien hi waert kent te versierne
om te doene alle zekerhede
durenture al kerstinede
dat hi eren waerdich ware
sine miraclen harentare
dedi scriven daer mense vant
entie wel prouven te hant
ende onder souken herde wale
met somegen cardenale
die te sulker besichede
mijnst jonsten dochten ebben mede
vaste besochtent de cardenale
ende thooft van rome ooc altemale
loveden miracle ende leven
de paues hevet uut gegeven
metten prelaten van den hove
sant te zine den here van love
selve de paues de here van prise
cam toter stede van assise
mccxx ende achte
na dat van davits geslachte
jhesus cristus word geboren
vor den oust als wijt horen
uptie zeventiende calende
cume zouts gerisen hende
sedict met hoe groter eren
dat hine screef onder de sante ons heren
daer na ons heren gebornesse
mcc ende vijf waerf zesse
dat de broedre te zamen
ten generalen capitele camen
tote assisen binder poort
was de here gehaelt voort
uter aerden ende ter kerke brocht
die in sire ere was gewrocht
ende was up dachtende calende
vor hoymaent also ict kende
doe men verdrouch den helegen scat
met ons heren bulle besat
hi wies tekin dat hi drouch
wrochte miraclen genouch
also dat bi der heliger lucht
die cam van der diere vrucht
menich wort gewect al daer
jhesus karste te volgene naer
ende het was zekerlike recht
dat god desen omoedegen knecht
dien hi adde in dit leven
sire minnen so vele gegeven
dat hi met merkene ten paradise
gedragen adde na enichs wise
ende in enen vierinen wagen
in den hemel adde gedragen
bider caritaten viere
na helyas maniere
dat ooc sine zalege bene
roke zouden geven niet clene
als die onder demelsce blomen
hare bloeyen adden genomen
ghelijc als dese helege man
doe hi dit leven adde an
menich tekin dede groot
also vort van sire doot
tote heden deser tijt
doet hi over de werelt wijt
bider cracht van onsen here
die hem doet selve de ere
menich miracle scone ende claer
wide ende zide verre ende naer
want hi blende dove stomme
juchtegen creple ende cromme
laetsi twater of sijn si beseten
lasers of uptie zee gespleten
of in karkere ghevaen
sine genaden verleent zaen
allen evelen ende alre noot
staet an staden dese here groot
ja vele dode sonder waen
die bi hem zijn up gestaen
doen ons openbare weten
dat god sijns niet heeft vergeten
die altoos eert desen here
den vader si ooc lof ende ere
glorie ende ewelike feeste
metten zone ende metten helegen geeste
sonder hende ewelike voort
amen segt alle diet hoot
ten love enter groter ere
des almachtichs gods ons heren
somech miracle ic hier vergadre
van fransoise den helegen vadre
die god dor hem heeft gedaen
sijnt hine heeft met hem ontfaen
ende meest genoucht in minen sin
daer of te nemene mijn begin
daer des crucen cracht wart in getoget
gods wet vernieut ende verhoget
fransois de helege niewe man
wort met niewer miracle dan
der werelt cont gemaect mede
ende met sonderlanger vrihede
hier te voren al ongehoort
so cam zine name voort
dat was metten helegen wonden
die an jhesus cristus stonden
ende an sinen sterveliken lechame
scone waren ende so bequame
wat so menscelike tonge
hier of seide of te zonge
ne mochte den love no der ere
liet geliken nemmermere
al sijn nerenst ende al sijn wille
waest openbare ofte stille
ende zijn gepens dedi keren
altoos omtrent tcruce ons heren
ende om dat hi des crucen figure
die in sire herten also sure
geparst was soude an sinen live
togen voren man ende wive
besloot hi hem int cruce mede
als hi sijn abijt an dede
van penitencien ende toochder ane
des crucen vorme ende sine gedane
recht als sijn zin gedaen adde an
jhesus den gecruusten man
wildi dat sijn lechame an dede
de wapene van der cruce mede
want onse here adde verstreden
daer mede lucifers mogentede
des wildi in de selve baniere
ebben zine saudeniere
ja ende van al sinen beghinne
dat hi eerst began met sinne
te dienne den gecruusten here
gesciede hem dor menige ere
van den cruce alsmen mach lesen
wilmen de vite besien van desen
hoe men heeft te vij stonden
vij tekine van hem vonden
in gepense in doden in minnen
daer men bi wel mach bekinnen
hoe hi den gecruusten here
geleec in der lieven zere
die uutnemende goedertierhede
van den hogen coninc mede
es haren minres onderdaen
buten allen menscen waen
die desen wilde dragen doen
van sire crucen dat ponioen
als die met sonderlanger minne
die cruce drouch in sinen zinne
dat hi daer of sonder waen
sonderlange ere soude ontfaen
deser miracle daer wi of spreken
die so vast es men canse gebreken
niet bi orconde diese zagen
ende tasten in haren dagen
die gelovich sijn in haren doene
maer mede met visioene
ende ooc bi miraclen groot
die gescieden na sine doot
geven ons gelove mede
of te doene de twivelichede
want bedi het cam aldus
de negende paues gregorius
daer fransois of seide te voren
dat hi paues soude sijn vercoren
eer hi desen scriven dede
ondre dandre santen mede
drouchi twivel in sijn gedochte
vander zijtwonde hoet wesen mochte
up ene nacht so ghesciede
hi seit wenende sine liede
dat hem fransois te voren cam
int upsien hart ende i deel gram
ende scaltene dat hi in den zin
enigen twifel liet comen in
den rechtren arem hi up trect
entie wonde hem ondect
j vaetkin eeschti ende hi ontfaet
tbloet dat uter wonde gaet
die paues in sinen slape an dole
brinct als hem dinct i viole
die vul wort al was soe diep
van den bloede datter uut liep
sidemeer lude ende stille
eerdi met so groter wille
die miracle van der wonde
dat hi gedogen niene conde
dat enich man bi gere hovaerde
die pretisieuse tekine veronwaerde
hine deit hem zwaerlike ontgelden
in i sonderlange scelden
een minderbroeder i predicare
van wien dat verre was de mare
alsmen hem te meniger stonden
nerenstelike seide van dien wonden
als hi in mensceliken gedochte
dese miracle besochte
hoet bi redene mochte wesen
cam hem an twivel van desen
als hem aldus menigen dach
twivel in den zinne lach
ende hire dicken jegen vacht
daer hi sliep up ene nacht
fransois hem al daer verbaerde
sine voete beslegen in daerde
omoedelike wreet hi cam
ende gedogelike gram
hi sprac wat werringe van stride
es in di nu ter tide
wat onrenichede van wane
sie mine hande ende voete ane
als hi de hande duerslegen sach
ende hi bekennen niene mach
van den voeten ooc de wonden
om dat si bemoedert stonden
seide fransois te hem met moeten
vach de muedre van minen voeten
ende kenne der naglen stede
als dit de broeder omoedelike dede
dede hi de aerde of als hi best mochte
ende custe de wonden sochte
hi ontwiec te hant na dat
ende maectem met tranen nat
enten waen dien hi heeft gedregen
die met muedren was beslegen
heefti gemaket rene
met biechten ende met wene
in rome was bin der steden
ene vrouwe van sconen zeden
ende van magen wel geboren
die sinte fransoise adde vercoren
in hare bede camere binnen
daer soe gode bat met minnen
hadsoe soe sijn gebeelde gescreven
eens es soe in gebede bleven
ende heeft gont beelde besien
daer an ne vant soe niet mettien
die tekene van den v wonden
wonder ende rouwe hadsoe tien stonden
maer dan was te wonderne niet
dat soere dat niet an siet
datter niet an gescreven was
als hare dus wonderde das
waer bi dat wesen mochte
up enen dach alsoet besochte
de v wonden soere an ziet
recht alsmen te scrivene pliet
die vrouwe wort soe vervaert
de dochter riep soe dare waert
ene joncfer goet ende devoot
ende vraechde haer met nerenste groot
of dat beelde totien stonden
hadde gewesen sonder wonden
die dochter zweert dies niet ontsaect
dat sonder wonde was gemaect
ne waer om dat der lieder zin
hem selven dicken val brinct in
ende waerhede in twivele keert
der vrouwen herte wort echt verseert
in enen twiveliken waen
oft beelde oit also adde gestaen
maer de macht gods die niet woude
datmen veronwaerden zoude
deerste miracle heeft dander gedaen
wont de wonden die te gaen
entat beelde blever of bloot
om dat de miraclen groot
togen soude ende prouven daer
dat die eerste ware waer
in catalongen tote ylerde
gevel dat in groter werde
j goet man ende hiet jehan
sinte fransoise gewan
die enen wech ginc herde spade
daer ene lage lach bi rade
om enen doot te slane
niet om hem te begane
maer om enen andren zine gelike
die met hem cam de zelve wike
die lage es up gesprongen dare
ende waende dat hi de viant ware
ende gaven hem so zware wonden
dat daer ne was in dien stonden
gene hope om sijn leven
deerste slach die hem was gegeven
adde hem of geslegen wel naer
scoudre ende arem alledaer
onder dene spene so lach
daer toe mede so zwaer i slach
dat die wint daer of sijt seker dies
vi kercen tsamen ute blies
sijn genesen mochtmen sien
stont an genen cirorgien
want so stonken sine wonden
dat sijn wijf te dien stonden
dat gedogen niet ne mochte
ende daer geen troost toe ne dochte
die gewonde man hem keerde
an fransoise dien hi eerde
so hi best mochte in sire clage
ende want hine onder de slage
metter moeder gods marien
aneriep dus horic lien
entoe hi in der mesquame
dicken aneriep fransoise name
stont i vor hem tier tijt
in eens minderbroeders abijt
die ter veinstre cam in gegaen
ende noomdene bi sire name zaen
hi seide want du di troosts an mi
god zaldi quiten bedi
die zieke vraechde wie hi ware
hi seide fransois openbare
bet na cam hi hem tien stonden
ende heeft hem de bande ontbonden
ende salveden also hem dochte
alle zine wonden zochte
als hi hem daer besief vanden
metten helegen dor boorden handen
voer daer hene al de stanc
ende hi genas eer iet lanc
als gesont als hi was eer
ende fransois dede danen keer
als hem gevoelt genesen
wart hi lude lovende in desen
fransoise ende onsen here mede
ende riep sijn wijf daer ter stede
soe es te hant daer gegaen
den man seitsoe vor haer staen
dien soe waende ende weten woude
datmen naest dages graven soude
van wondre riep soe so vervaert
dats de geburte geware waert
sine vrienden camer toe
ende pijnden hem daer doe
te bedde te bringene in der gebare
of hi in frenesien ware
hi weder stont ende toochdet desen
of hi al up es ghenesen
van wondre wortsi so vervaert
dat elc wel na zinneloos waert
ende bewaenden hem das
dat al ware i gedwas
want die si te voren sagen
sticken gehouwen van slagen
ende verdwenen in corter stont
sien si nu vro ende gezont
hi die gesont daer waert
seide ne weist niet vervaert
hout niet vor favele radic u
want sinte fransois was hier nu
ende met zine helege wonden
genas hi mi nu ten stonden
so datmen dese mare vernam
ende tvolc algader ginder cam
ende worden vroet al dare
wat crachte an fransoise vonden ware
in teken also openbaer
bliscap wonder en vaer
adden sijs ende loofden gode
ende fransoise zinen bode
wel eist recht merket algader
dat fransois de helege vader
die na den vleesce was doot
ende levede in abraems scoot
met sire jeghenwordichede
die zere was te wonderne mede
den man die doot gewont dochte
dat hine met zinen tastene sochte
weder brochte ter gesonden
want hi drouch des heren wonden
die ontfarmelike doot wilde ontfaen
ende wonderlike van dode up staen
om dat hi adaems geslachte
half doot ende gewont onsachte
genesen zoude bider viertuut
die ginc te zinen wonden uut
tote poelien in ene poort
die men potencia nomen hoort
was i canonec van goeder maniere
diermen hiet den here rogiere
up enen dach soude hi mede
ter kerke doen zine gebede
daer sinte fransoise beelde stoet
metten wonden root als i bloet
so dat hem int herte scoot
twonder van der miracle groot
so ommogelijc so ongewone
e wort twivelende om tgone
doe hi gewont wort in den zin
ende hi pensde uut ende in
word hi onder zinen hantscoe
sere gewont te hant al doe
in de luchter hant als enen slach
verhordi recht alsmen mach
enen arenborst horen slach
wonde ende slach vervaerdene zaen
ende trac den hantscoe vander hant
om te ziene dat hi vant
in zine palme ter middewaerde
vant hi ene wonde diene vervaerde
daer te voren al was geheel
als oft gedaen adde i quareel
daer hitte uut vlooch ende brant
datti bederven waende te hant
sere was te wonderne dat
die hantscoe adde geen gat
dus andworde de bedecte wonde
der bedecter herte gronde
als hi dus riep daer dage twee
als hi adde utermaten wee
ondecti al den lieden mede
sire herten ongelovichede
hi zeigt hi zwert ende hi liet
dat hi in den here gebenediet
fransoise houdet over waer
die wonden ende sal altoos daer naer
omoedelike bidt hi zere
dor der helegher wonden ere
met beden ende met tranen toe
dat hi hem genaden doe
dit was wonderlike dinc
als de twivel hene ginc
entie zin wort van cranken gronde
so verghinc te hant de wonde
swere hitte al hene dreef
so datter geen litekin bleef
dus es de ziecheit van den zinne
bider wonde die tvleesch adde inne
genesen bi ons heren cracht
hande ende sijn zin al gesacht
hi wort i omoedich man
fransoise jonstic voort an
enten freren minre mede
vrient met alre vriendelichede
boen aventure diet eerst dichte
seit dat die bisscop vanden gestichte
dese miracle hevet gescreven
ende met lettren uut gegeven
entat hi dese dinc zelve sende
ter steden daer hise bekende
niemen ne twivele in genen stonden
dan van den helegen wonden
niemen dragher in quaden moet
want onse here die es goet
ende onsen here betaemt lichte
te gevene so scone ghichte
want oft so es so merct hier inne
dat bider uutnemender minne
vele leden met groten derste
ant hooft hem gevoegen kerste
om datmense in alre tijt
eens getekent vonde in den strijt
ende si behoren souden mede
alle tere waerdichede
niemen goeder zeggen dan
dat dese wonden van desen man
yet waerdich sijn datmense kere
els dan tons heren ere
bi bonevent doet men te verstane
ten castele van mont marane
minde zonderlanghe zere
ene vrouwe fransoise den here
ende sciet van desen live
clerke camer meer dan vive
nachts hare vigelie te zingene
enten zouter uut te bringene
daer si alle sagen toe
rechte hare de vrouwe doe
onder de papen alle gadre
riep soe enen hare gevadre
ende seide hore vader mine zonden
die ic wille belien met monden
ic was doot ende soude te handen
sijn gevaren in zwaren banden
want in adde geseit niet al
die zonden die ic seggen sal
maer fransois die bad vor mi
want in mijn leven was hi
dien ic gerne ebbe gedient
so datmen mi dor den gods vrient
gaf orlof te comene weder
te liene up ende neder
mine zonden ende ic verheven
daer bi worde int lange leven
ende alsic bem gebiecht van dien
daer ghi alle zult toe sien
salic toter rusten varen
die mi beheten es te waren
twijf die seide hare zonden
toten levenden pape tien stonden
ende heeft obsolucie ontfaen
neder lach soe weder zaen
ende versciet doe salichlike
in gode van hemelrike
int geberchte van poelgen lant
int casteel van pomarke genant
was ene eneghe dochter allene
vader ende moeder gemene
vercoren met lieve herde groot
die ziec wart ende cam ter doot
vader no moeder ne hopen
datsi zullen ander oor belopen
ende droufden in der gebaren
als of si bede doot waren
magen vriende gemeenlike
quamen ten jamerliken like
maer de moeder die van rouwen
wel na al wilde bedauwen
die lach als die niet verstaet
waer de werelt hene gaet
mettien fransois hem verbaert
met enen geselle dare waert
om te visenteerne twijf
die hem diende al haer lijf
ne wene niet seidi zaen
al es dine keerce uut gegaen
het es di met mire bede
weder gegeven hier ter stede
dat wijf es up gestaen
ende seide den lieden zaen
dat haer fransois adde gewagen
den doden lietsoe niewer dragen
maer met harde groten rouwe
riep up fransoise de vrouwe
ende vinc an die dochter doot
daer het al toe sach clene ende groot
heeftsoese levende up geheven
dit heeft hare fransois gegeven
eens gevel ene maniere
dat den broeders van nociere
enen hiet pieter lenen soude
enen wagen dor de godshoude
om dat sijs hadden noot
die man antwoorde in dompheit groot
ende sprac hem groten mesprijs mede
om dat si hem daden de bede
ende daer toe onwaerden mere
sprac hi up fransoise den here
alte hant berau den man
dat hi sulke dompheit began
want up hem cam de gods vaer
hi ontsach hem dat daer naer
comen soude ons heren wrake
alsoe dede nu hoort de zake
want ziec wort sijn oudste zone
ende daer na staerf de gone
dongevallege vader mesbaerde
ende lach ende wentelde up daerde
wenende so riep hi an
fransoise den heleghen man
ende seide ic was die mesdede
ic was diere sprac dorperhede
minen persone zoutu blouwen
nu mi mine zonden rouwen
ghef mi weder so doestu wale
dattu mi naems dor over tale
ic gevedi mi up emmermere
als te dienste ende dor dine ere
belovic gode mine offranden
te bringene met omoedegen handen
hort wonder dat noit man ne horde
tkint dat stont up metten worde
ende verboot gonen mesbaer
het sede het was versceiden daer
ne ware sinte fransoise bede
waest weder brocht ter stede
tote rome was in de stede
eens notaris kindekin mede
dat cume hadde vij jaer
ende wilde der moeder volgen naer
daer soe tsinte maerx kerke ginc
maer de moeder benam de dinc
ende dede tkindekijn thuus bliven
doe so zout ter veinstre cliven
van der zale daert uut scoot
ende vel neder al doot
die moeder die niet verre ne was
horde van den kinde den quas
ende wart vervaert ende keerde weder
daer vant soe gevallen neder
haer kint ende al steen doot
up haer selven dat soe scoot
om te wrekene dat an hare
met roupene ende met mesbare
verroedsoe alle gemene
die gebuerte ende met wene
j minderbroeder hiet raiho
was daer om predeken comen also
sprac hi ten kinde ende sprac ten vader
vul van goeden gelove algader
gelooftu dat sinte fransois tleven
dinen kinde mach weder geven
om de minne die hi altoos
an jhesus cristus drouch sonder loos
om te bringene man ende wive
toten eweliken live
die man sprac ic geloofs wale
ende ic lies met vaster tale
ewelike blivic zijn knecht
geefti mi dit ende hets recht
de broeder ende zijn geselle mede
ende tander volc vielen ter bede
ende dat kint began sicken
alsoot dede in weet hoe dicken
hevet de oghen up gedaen
ende daer na gerecht ende up gestaen
gesont ginct dane mede
bi des goets sinte fransoise bede
tote caeps uptie riviere
daer i kint na sine maniere
met andren kindren spelen ginc
vel in den stroom de jongelinc
verdronken was hi alte hant
ende verzworeven int zant
roupende worden dandre kinder
groot volc cam gelopen ginder
die omoedelike allegader
riepen an fransoise den vader
dat hi vader ende moeder bescouwe
die tsinen dienste waren getrouwe
entat kint quijtte vander doot
j zwemmere hort dat roupen groot
die verre dane was gestaen
ende cam tier stede zaen
lange hi dat hint zochte
doch riep hi lude also hi mochte
an sinte fransoise selve mede
so dat hi vant de stede
daer de muedre adde bedect
dat kint daer hi omme mect
hi ontdalft ende brocht
doot des hem hevet verdocht
al was dat tvolc al sach
dat de jongelinc doot daer lach
nochtan riepen si allegader
fransois ghef weder tkint den vader
ja jueden diere waren mede
van natuurliker ontfarmichede
riepen ooc upten helegen man
tkint al daert menich sach an
es daer up gestaen gesont
ende bat ter selver stont
omoedelike ende also houde
datmen te hant leden soude
te sinte fransoise kerke als daer of
hem te seggene danc ende lof
diene bidder cracht ons heren
van dode te live dede keren
in ene stede die suessen heet
daer ene strate dore gheet
die ten colummen heet bi namen
vel in i huus sticken al te samen
daer i jonclinc also wel
onder bleef ende doot vel
man ende wijf horden den val
ende camen daer omt gescal
si hieven up hout ende stene
den doden jonclinc met wene
hebsi der moeder gegheven
menich versuchten es haer bleven
ende soe brochte met rouwen uut
in deser wijs al dustaen luut
sinte fransois helich sant
gef mi weder mijn kint te hant
soe ne bat ooc niet allene
maer met hare tvlo gemene
riep up hem als wel als twijf
die jongelinc ne adde luut no lijf
den doden leitmen up i bed
smorgens te delvene na der wet
de moeder trooste haer in onsen here
ende den helegen fransoise zere
soe beloofde fransoise outaer
j niewe cleet te gevene daer
up dat haer kint moeste leven
te minnachte of daer beneven
began sicken de jonclinc
ende ene hitte mede ginc
in sine lede ende stont up saen
ende heeft gode lof gegaen
ja de clerke ende al de liede
die sagen dat daer gesciede
heefti gedaen loven zere
gode ende fransoise den here
een jonclinc hiet gherlandijn
dien wi horen geboren zijn
van ragulia de stede
gesciede in wijngaerd tiden mede
dat hi mede soude begonnen
met enen emere vullen tonnen
hi cam onder den persore
boven lagen alsict hore
grote stene ende hout
dat al up hem vel met gewout
ende gaf hem den dootslach up thooft
die vader camer toe verdooft
ende was onthoopt so vanden valle
dat hi hem niet halp al met alle
maer lieten leggen als hi sach
dat hi onder dat last lach
dander werclieden camen uut
alsi hoorden dat droeve luut
ende waren om tkint algader
sere drouve metten vader
ende traken uten laste groot
alte gader recht steen doot
de vader bat met groten zere
jhesus karste onsen here
dat hi zijn enich kint
dor sinte fransoise dien hi mint
ende wies feeste daer was beneven
hem levende wilde geven
groot wonder hort hier sonder blijf
tkint dat te broken adde tlijf
wart levende daer ter stont
ende van leden wel gesont
het stont vor hem allen vro
ende scalt diere weenden so
ooc seit dat hem was gegeven
dor sinte fransoise sijn leven
in almaenien tere stede
verwecte hi enen doden mede
daer wi of vinden aldus
dat de paues gregorius
bi sinen lettren zeker ende vro
die broeders of maecte also
daer si te capitelen waren
comen vele met groter scaren
ende men verdragen soude
hens niet bi mire scoude
dat ic hier niet visiere
van der miraclen de maniere
want icker nemmer of ne sach
ooc gelovic dat wesen mach
des paues orconscepe wale
vaster dan el eneghe tale
een edel man hiet roelf bi namen
hi ende sijn goede wijf tsamen
hevet minderbroeders ontfaen
ende tsire herberge ghedaen
bede dor lieve ende dor ere
van fransoise den groten here
ende want sijn huus was i casteel
in enen tor was hoochts i deel
lach de wachtre ende sliep ter cure
up thout dat lach upten mure
also dat gont hout ontbant
ende hi vel upte zale te hant
ende van dane up daerde neder
tvolc wort ontwaken vort ende weder
van den sonderlangen valle
so dat si verstonden alle
wiet was ende liepen ter stede
here vrouwe ende broeders mede
hi die daer van hogen vel
sliep so vaste ende so wel
dat hi van dien ij vallen
niet ontwiec al met allen
no biden lude der mesnieden
no biden lope vanden lieden
doch si traken ende staken
dat sine daden ontwaken
al hemelike claechdi das
dat hi so gewect was
uten slape die was so zoete
ende seide hi adde met goeder moete
in fransoise arem als hem dochte
geslapen utermate zochte
alsi hem begonsten alle
ondervragen vanden valle
ende hi hem daer neder sach
die te voren lach
hadde hi wonder hoet so quam
dat hi den val niet vernam
hi seide hi wilde dor fransoise ere
penitencie doen vort waert mere
int casteel pofis dat staet
in campaengen in principaet
was i pape die thomaes hiet
die hem te makene beriet
ene muelne die daer ter kerke behort
als hi dompelike weder ende vort
wanderde daer twater liep
in den stroom daert was diep
vel hi daer twater lopen moet
dat de muelne keren doet
als hi dus lach inden gront
ende twater hem liep over de mont
om dat hi up waert lach
want hi metten monde ne mach
fransoise an roupen den helegen man
riep hine metter harte an
lange lachi in den gront
ende sijn geselscap dat boven stont
ne trooste hem niet up sijn leven
maer de muelne ebsi gedreven
weder up waert jegen stroom
om sijns te nemene goom
so dat die pape met deser aert
uten wiele verlost waert
j minderbroeder cam daer mettien
enen witten roc addi an in dien
ende gegort met ere line
goedertierlike ende sonder pine
leeddine biden arme te hant
uten watre up tlant
ende seide datti fransois ware
dien hi an riep in den vare
hi die aldus was genesen
hadde wonder groot van desen
ende wort harentare in porre
als die wilde zine voetsporre
cussen ende vraechde te waren
waer es dese heine gevaren
waer es dese helege man
dat hi mi dus es ontgaen dan
dit woort gone lieden vervaerde
dat si vielen uptie aerde
ende benedieden onsen here
ende zinen vrient fransoise zere
jongelinghe van celane
waren die hem pijnden te gane
in enen acker daer si tiden
om dat si gars wilden sniden
j out pit was daer oncont
die bedect adde den mont
wanten bedect adde tgras
die xx voete bi na diep was
ende van watre also diep
elc harentare liep
upt velt alst mochte wesen wel
so datter i kint in vel
maer al ghinc de lechame te gronde
die geest die sinken niet conde
recht hem up waert in de bede
tote fransoise helichede
ende ooc riep hi daer hi vel
getrouwelike staerc ende wel
sinte fransois nu help mi
dandre diere waren bi
doe si dat kint niet sagen
ghingen si roupen ende clagen
ende ebben tander gesocht
so dat si ebben gedocht
dat in den pit es versmoort
met wene keerden si ter poort
ende hebben om helpe gebeden
van diere ongevallicheden
alsi ginder weder quamen
met harde vele lieden tsamen
lietmer in enen met ere line
die openbare alst was anscine
tkint up twater sitten vernam
als die niet i twint mesquam
als dat kint was uut gedaen
seit hem allen diere staen
doe ic vel in de mescame
riep ic up sinte fransoise name
die in dien val al te hant
mijns selve hevet gevant
ende heeft mi up geheven
ende niet eer begheven
eer men mi brochte uten pitte
hier onder u nu merct ditte
tote assisen in de stede
in sinte fransoise kerke mede
daer dat hof van rome toe sach
die bisscop van hostien soude uptien dach
predeken die sident was
paues alexander alsict las
j zwaer steen was te dien male
rouclooslike upten doxale
gelaten licgen hooch vanden vloere
van der porsse ende van der roere
die ghinder was es hi gevallen
up eens wijfs hooft met allen
diere waren clene ende groot
waenden dat soe ware doot
want men haer hooft al gescuert mect
met enen mantele mense dect
om datmense na dat sermoen
uter kerke soude doen
soe lach vor sinte fransoise outaer
haer selven beval soe daer
hem dien soe getrouwe kent
ende als tsermoen was gehent
stont up twijf daer ter stont
vor hem allen also gesont
datmen selfs niet vant an hare
niet quetsinge van enen hare
ja dat wonderlijc es te waren
dat wijf adde int hooft gevaren
herde qualike lange wile
van danen vort al sonder ghile
was soe van allen mesquamen
genesen int hooft al te samen
tote cornet so gesciede
dat duer duegt vele liede
cam toter broeders stede
want mer ene clocke ghieten dede
j kint was van viij jaren
dat bertelmeus hiet te waren
ende heeft gebrocht i prosent
der broeders pijnres als men hem sent
j staerc wint began daer horten
die de dure van der porten
die bede groot was ende zwaer
up dat kint velde daer
ende daer up vel i last so groot
men mocht wel houden over doot
want het begraven also geleec
datter i twint niet uut bleec
al dat daer was lieper toe
an sinte fransoise riepen si doe
dat hire sine macht to sinde
ja de vader van den kinde
die van rouwen verstivent was
beloofde sinte fransoise das
dat hi hem dat kint offeren soude
men hief den last up also houde
ende dat si waenden vinden doot
voer als dat van slape ontscoot
no hen adde groot no clene
in hem quetsinge ne gene
doet was van xiiij jaren
wort het minderbroeder te waren
ende wart gelettert vroet ende bequame
ende predicare van groter name
lieden van ere stat heet lentine
hiewen met herde groter pine
up enen berch enen steen
diemen soude over een
liggen up sinte fransoise outaer
die te wiene was daer naer
als bi na omtrent xl man
haren nerenst leiden daer an
up enen wagen te bringene dien
ende het hem niet conde gescien
vel die steen up enen man
ende dectene alte male dan
te baerteert worden si alle
ende versaget van dien valle
dat meeste deel van den hope
dane keert ende sonder hope
maer die tiene diere bleven
ebben drouvelike up geheven
hare stemme ende riepen an
fransoise dat hi gonen man
in zinen dienste niet sterven liete
hare herte becam vanden verdriete
ende hebben den steen up geheven
so lichte dat si beseven
wel ebben al openbaer
dat fransois was mettem daer
die man stont up vander stede
gesont in al zine lede
sine ogen daer toe die verclaren
die te voren donker waren
datmen dus soude verstaen
hoe grote macht dat sonder waen
sinte fransois mach vulbringen
in ongeweseliken dingen
dies gelike recht anscine
gesciede te sinte severine
in de marche van ancoene
was i steen van groten doene
van constantinoble brocht
te sinte fransoise warke gewrochte
als men trac ter kerke waert
met vele lieden an de vaert
vel de steen al daer ter stede
up enen man diene trac mede
men hiltene niet allene over doot
maer al te broken clene ende groot
hem halp fransois diene adde lief
die den steen daer van hem hief
entie man stont up tier stont
sonder mesquame al gesont
een bertelmeeus de gajetaen
die nerenstelike sonder waen
pijnde tere kerke ende zere
die men stichte in fransoise ere
met ere balke die qualike lach
quam hem in den hals i slach
die hem dede pine groot
als hi hem gevoelt bider doot
ooc waest i man van goeden levene
bat hi hem onsen here te gevene
van enen broeder diere was
die hem zere twivelde das
dat so lanc niet mach sijn de bede
ende sprac als sinte augustijn sede
geloof allene sonder waen
so ebstu gods lechame ontfaen
uptie naeste nacht daer naer
so cam sinte fransois daer
met xi broeders ende daer hi cam
brochti tusscen zinen borsten i lam
tote zinen bedde dat si quamen
fransoys riepen dus bi namen
bertelmeeus wes niet versaget
want de viant die ne draget
boven di gene mogentede
die di dit in minen dienst dede
dits tlam dattu eeschs tontfane
ende om den wille die dure ads ane
heefstuut ontfaen bi zire macht
soutu gezonde ende cracht
ontfaen ende salichede
van siele ende van live mede
ende doe streec hi tien stonden
sine hant over sine wonden
ende hietene keren dan
ten werke dat hi began
sere tileke hi up staet
ende diene zonder verlaet
hadden gelaten in corter stont
vor hem so cam hi gesont
si wondrens zere algader
ende loofden den helegen vader
fransoise daer si up alte samen
sulke miraclen of vernamen
volc vanden castele van ceperaen
gingen wonden ende slaen
enen niclais haren viant
diene wonden al te hant
dat sine doot waenden ebben gewont
of te levene onlange stont
die clais riep als i areminc
als hi den eersten slach ontfinc
sinte fransois staet mi in staden
help mi teser noot beraden
dit luut horden lieden ten stonden
die hem gehelpen niene conden
tsinen huus mene drouch
met sinen bloede root genouch
hi seide dat hi vander noot
nemmermee saghe de doot
ende hine gevoelde zeer vanden daden
want sinte fransois addene beraden
ende adde hem an gode bejaget
penitencie des hem behaget
ende dit wort openbare waer
want men drouch van bloede daer
ende hi wort in corter stont
van allen wonden gesont
int casteel te sint geminiaen
was met zwaren evele bevaen
eens wel geborens edels mans kint
so dat mer niet an ne vint
dat te hopene staet clene of groot
sonder allene die doot
want uten ogen van hem bloet
als enen uut sire adre doet
ende andre tekine van gebreken
die der doot so wel geleken
datment over doot al helt
want zin gebrac ende gewelt
ende dochte sijn in der gebare
als oft al versceden ware
mage ende vriende camen gemene
na des lants zede ten wene
ende handelden van der uutvaert
die vader die hem troostende waert
an onsen here die es zaen
te fransoise kerke gegaen
die daer stont in de poort
sine rieme daer hi hem mede gort
bant hi daer om sine starte
ende knielde met omoediger harte
gode beloofdi ende bat
ende zuchte also tier stat
dat hem god van den trone
fransoise gaf tenen patrone
weder thuus es hi gegaen
te sinen kinde dat hi zaen
genesen vant so metter vaert
dat de rouwe bliscap waert
dies gelike dede onse here
dor sinte fransoise ere
an ene joncfrouwe gesciede dit
in catalongen te tamarit
ende ene andere bi anchoene
die so cranc van haren doene
waren ende licht als ene lantaerne
hare magen met mesbaerne
riepen sinte fransoise an
daer elc gesonde bi gewan
mattheus i clerc zeigt tlatijn
die gedronken adde venijn
was daer of comen so voort
dat hi niet ne sprac ne wort
ende el niet ombeet dan den hende
j pape was hem gehende
om dat hi biechte soude spreken
j woort conde hire niet of breken
omoedelike dat hi began
in sire herte te roupene an
fransoise den here groot
dat hine losse vander doot
teerst dat hem god gaf de cracht
dat hi up fransoise name wacht
orconden die gone diet sagen
ende daer waren ende sijns plagen
speu hi tvenijn uten monde
ende dancte gode sire gesonde
scipmanne die waren wilen
in de hoge zee x milen
vor die havene van baer
entie tempeest wort up hem zwaer
so dat si slives adden vaer
ende worpen uut de ankere daer
maer de baren hurten ende staken
also dat de cabelen braken
ende si de hankere moesten laten
ende driven henen hare straten
harentare daer wijnd geboot
so dat vel de storem groot
ende alsi dat sien ende kinnen
wildsi varen ende winnen
hare ankere met haren roten
want de cabele boven vloten
alsi dat in genen dingen
altoos niet conden vulbringen
riep si up menigen sant
ende dader toe macht ende hant
nochtan bin des dages stonden
wonnen si niet enen uten gronden
j scipman onder hem allen tsamen
wasser hiet perfectus bi namen
maer onvulmaect was hi van zeden
die dus sprac in spotlicheden
ghi roupt up alle helege ende gelpt
ende ziet dat u geen ne helpt
twine roupen wi desen niewen zant
fransoise laet zien of hi te hant
duken sal in de zee hier neder
ende geven onse onse ankere weder
dandre loofden perfectus woort
maer sine gingen niet spotlike vort
maer si begrepene daer of
ende daden den here haer belof
te hant zonder trecken geen
vloten dankers dat wonder sceen
als of bi der naturen gewout
dat yser ware worden hout
een pelegrijm van live cranc
wantene de zucht zere dwanc
cam gevaren van over mere
ende hi drouch an fransoise ghere
want hine omme toeverlaet
ghecoren adde tenen advocaet
nochtoe was hi niet genesen
dat hem van dorste began wee wezen
water gebrac in sinen vate
doch riep hi lude ende ongemate
gaet scept mi drinken ende doet dat
want sinte fransois heeft mijn vat
met watre nu gevult ten stonden
dits wonder al te hant si vonden
sijn vat vul waters sijt seker das
dat te voren ydel was
tere andre tijt als i tempeest
adde dat scip zere gevreest
also dat si waenden scuren
riep die zelve zieke tier uren
staet up seiti algader
hier comt fransois de grote vader
ons allen te behoudene gemene
met groten lude ende met wene
es hi selve up ghestaen
ende heeftene geanebeidt zaen
te hant doene de sint an sach
genas de zieke uptien dach
entie felle zeewes vloet
die wort zochte ende goet
een broeder jacob ratijn
soude in i clene scepelkijn
met andre broeders diere waren
over ene riviere varen
die broeders gingen ute zaen
ende daer na sal hi uut gaen
maer tscepelkin es omme geslegen
hi es te gronde zaen gedregen
entie stierman zwam dane
dandre broeders riepen ane
fransoise met beden omt gone
dat hi holpe zinen zone
die broeder die int water lach
want hi spreken niene mach
roupt met harten algader
ghenaden anden groten vader
also halp hem daer ter stede
sinte fransoise jegenwordichede
dat int water in der ghebare
ghinc als oft up daerde ware
ende nam tscepelkijn metter hant
ende cam daer mede gaende upt lant
maer dat was te wonderne zere
dat zine cledren min no mere
van ere dropele nu merct dat
newerinx ne waren nat
een broeder hiet boen aventure
soude met hem ij tere ure
in enen laec varen ende sijn scip brac
also datter water in lac
so dat si metten scepe zinken
ende si ontsien dat verdrinken
daer riep si an allegader
fransoise den ontfarmigen vader
ende si quamer mede an tlant
bider helpe van fransoise hant
also i broeder van esculo
die in ene riviere sanc also
wart verlost ende verhuecht
bi des helichs heren duecht
ooc in den laec reatijn
man ende wijf alst was anscijn
waren ooc also besorget
die sinte fransois hevet geborget
daer men up zine name riep
ende halp hem uten watre diep
also dat si tlijf ondrougen
dies si van joien zident lougen
ende dancten met herten zere
fransoise van der groter ere
van anthoene uter stede
waren ooc scipmanne mede
die in enen zwaren tempeest
van verdrinkene waren gevreest
daer si in wanhopen liepen
ende si fransoise aneriepen
cam hem int scip i groot lecht
ende daer mede scone weder echt
recht als hi no min no mee
gebieden mochte wint ende zee
met hoe vele miraclen mee
dese bekent es in de zee
hoe dicken hi geholpen hevet
wanic dat niemen die levet
nu es diet gesecgen can
ende daer nes niet te wonderne an
sident dat hi vor gode levet
ende hi macht up twater hevet
dien in dit leven sonder waen
alle creature was onderdaen
in romenien was i knecht
van grieken geboren echt
ende was van dieften vor sinen here
gewroucht ende tonrechte zere
dien sijn here al te handen
karkerde in zwaren banden
de vrouwe was des onverduldich
want soe heltene over onsculdich
ende bat haren man met vlite
sere dat hine scolde quite
de man ontseide hare bede
ende soe met groter omoedichede
bat sinte fransoise mettien
dat hi den onsculdegen moeste besien
der armer keitiven minnare
cam te hant ten karker dare
ende visiteerdene te hant
sine hande hi ontbant
ende heeft den caerker te broken
ende dus toten man gesproken
ic bem de gone dien de vrouwe
di beval also up trouwe
als de gone was vervaert
hoe hi soude neder waert
van der roche ende omme clam
hi bi wien hi dane quam
brochtene int dal daer neder
ende ginc tsire vrouwen weder
ende seide hare hier of tware
soe die goet was word daer nare
gode minnende lanc so mere
dor fransoise den groten here
in massa sinte pieters was
j rudder die bewant hem das
dat hi om scout vinc enen armen
die bat datmen sijns soude ontfarmen
ende vursten in sinte fransoise ere
want hine adde min no mere
die rudder was verhovaerd
ende adde zine bede onwaerd
ende seide met overmoeden
ic sal di al daer behoeden
daer di fransois no ander man
nemmermeer getroosten can
hier toe dedi al zine macht
enen donker carker al de nacht
sochti daer hi den man in bant
fransois die cam daer te hant
ende brac boeien ende caerker mede
ende brochte den man in zeker stede
aldus heeft fransois berooft
den fieren rudder die was verdooft
enten armen verloost
die hem hilt an zinen troost
entes rudders overmoede
verkeert ooc daer mede te goede
alebrecht van arecio
die was ooc gevaen also
om ene onrechte scout
die omoedelike menichfout
fransoise zine onsculde beval
der broeders ordine mindi al
ende onder alle de helege ons heren
dedi fransoise meest eren
de gone diene hilt gevaen
sprac met dullen worden zaen
dat god no sinte fransois vermochten
dat sine uut zinen handen brochten
te sinte fransoise avonde was dat
dat die gevangene niene at
ende hi dor hem in goeder wise
enen armen gaf zine spise
nachts daer hi wiec heeft hem verbaerd
sinte fransois te hem waerd
met sire comst vellen de bande
den man van voeten ende van hande
die dueren sijn allene ondaen
entie planken sprongen zaen
van den solre entie man
ghinc thuus vri ende quite dan
vort meer altoos datti gevaste
fransoise avont ende heltene vaste
ende ene keerce die hi offren plach
alle jaer up zinen dach
maecti zwaerre ene once mede
dor de grote waerdichede
doe de paues gregorius zat
te rome in sinte pieters stat
j pieter was geboren
van alisia als wijt horen
ende was van erisien beseit
te rome ende in hoeden geleit
ende bevolen uptie hoede sine
den bisscop van tiburtine
de bisscop addene sonder waen
up sijn bisscopdom ontfaen
ende in vingerline geslegen
ende in enen caerker gedregen
jegen alrande ontganc
ter maten addi broot ende dranc
die man leide zine gebede
an sinte fransoise helichede
want hi horde ende vernam
dat sine vigelie daer bi cam
ende want hi adde uut sinen zinne
alle erisie diere lach inne
metten rechten love verdreven
daer hi sine herte adde gegeven
sinte fransoise ons heren vrient
bi sire duecht heefti verdient
dat onse here daer ter stede
verhorde sine gebede
want des nachts recht vor den dach
daer sine feeste up gelach
sinte fransois in den karker coomt
bi sire name hi gonen noomt
ende hietene metter vaert up staen
met vare wort de gone bevaen
wie hi ware hi vraechde das
doch hi verstont dat fransois was
bi des heren jegenwordichede
braken of al daer ter stede
sine boeien daer hi toe sach
die caerker daer hi in lach
die planken sprongen of te hant
entie naglen uter want
ende sach dat hem was ondaen
de wech up dat hi wilde ontgaen
nochtan dat hi hem dus vri ziet
ne consti vlien van wondre niet
maer hi riep ter dure waert
ende heeft de wachters vervaert
haren here si beconden
dat die mensce ware ontbonden
hi ten caerkere zelve quam
enten cracht ons heren vernam
boeien banden also ware
drouchi den paues ende cardenale
die des wonderden wel zere
ende benedyeden onsen here
een van sint geminiaen
hiet guidolet ebbic verstaen
die was valscelike bedregen
dat hi met venine verslegen
soude ebben enen man
ende hi zinen zone nochtan
ende sine mesnieden voort
doden wilde met diere moort
tgerochte vingene vanden lande
ende ledene in zware banden
ende in enen vasten tor mede
maer om zine onsculdichede
trooste hi hem vaste in gode
ende in fransoise ons heren bode
heefti zine herte geleit
hem beveilt hi zijn pleit
die potestaet diene adde gevaen
pensde hoe hi best soude bestaen
dat hi met pinen hem die mort
doet lien ende bringen voort
ende als hijs geliet hevet al
hoe hine dan ontliven sal
snachts te voren alsmen pinen
sdages zoude sachi scinen
om hem groot lecht als hem dochte
wantene sinte fransois besochte
dat toten dage geduerde also
des was hi utermaten vro
ende hi hevet troost ontfaen
groten dat hi soude ontgaen
smorgens sijn de pijnres comen
ende ebbene uten karkere genomen
ende hingene an i hout vast
ende an zine leden groot last
dicken lietmen up ende neder
ende gaf hem sulke pine weder
om dattene de pine castien
soude dat hi wilde lien
maer in den onnoselen anscine
ne vernamen si gene pine
doe maectemen onder hem vier weder
ende hinkene dat hovet neder
nochtan ne was hem daer
selfs niet besingt i haer
doe was hi begoten mede
met heter olie up zine lede
maer hi dien hi hem beval
die bescermdene van al
dus ginc hi in zijn behout
quite gescolden van der scout
van slavenie i grafenedinne
hadde geset hare minne
an fransoise ende dordine mede
soe was van groter edelhede
ende ooc van duechden vermaert
so dat soe bezwaert waert
van kinde so in den aerbeit
dat haer genesen was ontseit
ende het haer moeste costen tleven
soude haer de vrucht sijn gegeven
als dat alden vrouwen dochte
dat soe genesen niene mochte
entat kint comen te live
cam te voren den edelen wive
de name van fransoise den here
ende soe wort ontsteken zere
upten gonen die macht hevet
hem te helpene die snevet
fransois sprac soe alle mine lede
roupen up dine genadichede
ende met sinne gelovic dan
dat ic geseggen niene can
grote goedertierheit hoort
al daer henden gone woort
al daer hende haer rouwe
want te hant genas de vrouwe
sonder ziecheit ende verdriet
haer belof vergat soe niet
maer ene kerke deitsoe maken
scone fransoise om de zaken
ende gafse minderbroeders mede
om des heren waerdichede
beatrix alsict begome
hiet ene vrouwe int lant van rome
vul van kinde bi haren dagen
die iiij dagen adde gedragen
dat kint doot in haren lechame
ende daer of adde mesquame
want de dode arme vrucht
gaf hare des levens ducht
soe sochte raet an fisisiene
maer het stont haer onsiene
dat yemene gehelpen ne conde
dus was de vloec van yeven zonde
up hare verzwaert dien god gaf
want soe soude zijn haers kints graf
ende haer also gevallen soude
dat soere omme soude ter moude
ten minderbroeders zende soe boden
ende bat dat si vor hare noden
bidden souden ende senden hare
yet dat van sinte fransoise ware
so datmen van der corde
daer hi hem wilen mede gorde
teerst datmense leide up hare
alle ziecheit vlo openbare
ende soe genas der doder vrucht
ende wort gesont van alre sucht
eens edels mans wijf hiet juliane
ende was van carvio ic wane
die was lange in rouwen groot
om hare kinders doot
die haer god ter werelt gaf
entaer soe onlange was moeder af
eens adtsoe i kint begort
iiij maenden eer soet brochte vort
ende bat sinte fransoise genouch
om sijn leven dat soe drouch
eens nachts daer soe in slape lach
in haren drome soe vor haer sach
j wijf die in hare handen
j scone kint drouch te handen
boot soe haer blidelike tkint
maer soe ne wilts niet i twint
als diet verliesen waende zaen
maer twijf dede haer verstaen
sekerlike ontfanc dit kint
want di fransois zelve sint
die dijns vernoys ontfaremt so
het sal leven ende zijn vro
als de vrouwe wort ontwake
so verstont soe bider zake
die haer droomde daer ter stede
dat soe was in fransoise bede
ende was te blider in haren wane
om gont kint vort tontfane
ende vel in haer gebede zaen
ende heeft haer belof gedaen
die dach cam het moeste sijn
ende soe brochte i cnapelkijn
dat scone bloeide in sire juegt
ende vort wies in de duegt
bi helpe van den helegen vader
vader moeder bede gader
dat elc te meer gode minde
ende worden gewect biden kinde
des gelike dede mede
fransois te tyburis in de stede
want daer was i vrouwe die drouch
maechdekinne vele ende genouch
ende soe bat fransoise den sint
sere om i cnapelijn kint
daer na ontfinc soe alst sceen
ende brochter ij die bat om een
tote viterbe als men ons seide
ginc ene vrouwe in aerbeide
ende naerre vele dochte wesen
de doot dan den genesen
ende in der vrouwen ongeval
dochte verzwaert wesen al
nature faelgierde metter pine
daer ne dochte aert no medicine
maer doe soe riep up fransoise name
genas soe van alre mesquame
ende doe haer wille was gesciet
ne dochte haer namaels niet
no dede fransoise gene ere
maer up sinen dach dats mere
ghinc soe ten scalkeliken werke
ende ne ginc niet te sire kerke
alte hant daer soe ter vaert
den rechtren arem te werke waert
boot daer bleef hi staende stide
ende verdroochde in corten tide
doe soe den andren daer toe dede
om dien te bringene ter stede
wart haer des gelijx getoget
want hi verstijft ende verdroget
alte hant de vrouwe waert
om de wrake gods vervaert
ende verniewede haer belof
hare gesonde daer soe of
berovet was bi hare onwaerde
gecreech soe weder alsoe begaerde
biden ontfarmigen omoedegen here
dien soe ere beloofde vort mere
een wijf int lantscap van areten
was met aerbede beseten
van kinde vij dage so hart
dat al haer lijf was worden zwart
ende men niet hoopte van hare
sinte fransoise deetsoe dare
haer belof so soe best mochte
recht al daer soe sterven dochte
doe soe belof adde gedaen
wart soe in slape bevaen
ende sach in drome openbare
fransoise spreken jegen hare
soetlike hi an hare bevint
of soe sine gedane kint
ende of soe dese anteffene can
van der maget marien dan
salve regina der ontfarmichede
seggen in hare eren mede
soe seigt dat soe kent den man
ende dat soe de anteffene can
hi sprac nu seg de helege woort
eer duse al ute zeghes vort
sultu zalichlike ghenesen
twijf wort ontwaken na desen
met vresen cam soe ten beghinne
ende groette de coneghinne
der ontfarmicheit daer ter stat
ende alsoe de oghen bat
die ontfarmich sijn genouch
ende soe der heleger vrucht gewouch
die de maget drouch ombesmet
sonder pine wort haer bet
van enen sconen cnapeline mede
de maget der ontfaermichede
diese dor sinte fransoise dueget
uter pine heeft verhueget
benedyede soe menichfoude
want soe hare helpen woude
tote napels dats bekant
in der minderbroeders covent
j broeder was die robeert hiet
die bin langen ne sach niet
want hem in dogen wies vleesch onzochte
dat hise niet luken ne mochte
eens gevel dat ginder camen
vele broeders die alle tsamen
wilden in menichs lants hende
als haer meesterscap sende
gevel dat sinte fransois dede
die spegel der onderhorichede
ene miracle daer hise bi trooste
ten wege enten broeder verlooste
eens nachts lach die robbrecht
siec als te stervene recht
ende sine ziele was bevolen
daer cam met ere scoonre scolen
sinte fransois de helege vader
entie broeders met hem te gader
vulmaect in alre helichede
sinte antonis ende daer mede
broeder augustijn ende van assisen
broeder jacop die in alre wisen
hem volchden in dit cranke leven
ende dies waren si hem beneven
na de doot alst wel recht es
sinte fransois nam i mes
ende sneet hem van den ogen recht
dat vleesch ende gaf hem sijn lecht
ende leeddene uter doot
ooc seidi hem ende geboot
sone robbrecht dat ic di
dit goet doe es tekin daer bi
den broeders die verre wech tiden
dat ic vor hem sal gaen ende liden
berechten haren ganc saen
sien dat si blidelike gaen
ende tgebod der onderhorichede
doen met snellen wille mede
tote teben in romenien
was i blent wijf horic lien
die te watre ende te brode
fransoise avont hilt niet node
der freren kerke was daer gestaen
daer es soe tileke gegaen
als fransoise dach dagen began
ende geleet van haren man
alsmen messe ghinder dede
ende men hief onsen here mede
ondeitsoe de ogen daer
ende sach wel ende claer
ende anebeedde onsen here
in hare gebede riep soe sere
danc ebbe god ende fransoise name
ic sie ons heren lechame
alle die dit sagen also
worden gemeenlike vro
ende soe na der messen feeste
keerde thuus blide van geeste
allene niet blide van dien
dat soe weder adde haer sien
maer om dat soete sacrement
datmen lecht der zielen kent
entat warachtege lijf
dat soet scouwen mochte twijf
bi sinte fransoise gebede
daer soe toe drouch getrouwichede
in campaenien was over waer
j kint adde xiiij jaer
te pofis in ene stede
dien an cam zware ziechede
ende so sonderlange groot
dat hem tluchter oghe uut scoot
an ene adre dans gene sage
hinct hem uten hoofde vi dage
eens vingers lanc uptie wange
ende dochte zijn verdorven lange
daer was niet dan of sniden an
hem conde genesen no wijf no man
maer met herten keerde hem de vader
an sinte fransoise algader
dien onvermoeden advocaet
der keitiven toeverlaet
nontseide niet sine bede
want hi toge sette in de stede
ende gaf hem daer toe echt
sine gesonde ende sijn lecht
int selve lant in i gestichte
heet casteel van groten gewichte
cam i hout van hogen gevallen
up eens papen hooft met allen
daer cam hem of so zware dinc
dat hem tluchter oge verginc
te hant hi ter aerde vel
ende lude riep hi also wel
up sinte fransoise alte gader
met drouver stemme help helich vader
dat ic te diere feeste mach sijn
also ic behiet den broeders dijn
nu waest sijn avont sonder waen
up stont de pape herde zaen
van al sire smerten quite
ende hi lovede gode met vlite
die hem daer omtrent stonden
ende sijns eerst ontfarmen begonden
die worden van wondre vro
ter feesten ginc hi also
ende telde hoene verhueget
hevet sinte fransoise dueget
een man was te mont gargaen
ende soude laburen bestaen
in sinen wijngaerd ende houwen i hout
daer slouchi ontwee met gewout
sine ogen recht ter medewaerde
dat dene helt hinc uut ter aerde
als hi in al dus zwaer i wesen
wanhoopte dattene ghenesen
altoos ne mochte geen man
beloofdi sinte fransoise dan
sine feeste te vastene up dat hi
genesen mochte daer bi
alte hant de here dede
sijn oghe weder in de stede
ende heeft te gadre gevisiert
ende met lichte verciert
dat niemen wort geware das
dat sijn oge gequetst was
eens edels mans als wijt horen
was dat al blent was geboren
ende bi fransoise lecht ontfinc
ende om de sonderlange dinc
waest geheten illuminaet
sident alst cam te mans staet
hevet fransoise abijt ontfaen
als die dinc wat hem es gedaen
ende wies in gracien ende in lechte
vort waert meer altoos so rechte
dat elken mochte dinken das
dat hi des lechts zone was
ten letsten bi sinte fransoise dueget
sijn helich beghin van sire jueget
heefti int hende gesloten mede
met meerre vele helichede
bi araengen daer int lant
tenen castele heet zancant
was i rudder hiet dher giraerd
die sire ogen quite waerd
het gevel dat daer toe tsamen
ij vreimde minderbroeders camen
die te sinen huse gaen
om ter herberge sijn ontfaen
goetlike ontfincse de here
om des goets sinte fransoise ere
ende alle zine mesnieden
ende hantieretse als goede lieden
des dancten si gode enten waert
ende ghinge tere stede waert
daer i huus van hare ordine was
up i nacht een stic na das
cam sinte fransois der broeder een
in slape te voren alst wel sceen
ende seide ganc weder als i snelle
te dijns waerds huus ende dijn geselle
die kerste ende mi in u ontfinc
ic wille hem vergelden die dinc
hi es bi sire scout worden blent
wanten de sonden ebben gescent
die hi niet wel of ne dede
met biechte ende penitencien mede
de helege vader voer wech saen
entie broeder es up gestaen
dat hi met sinen broeder soude
vuldoen dat haer vader woude
te haers waerds huus si camen
ende wat hem droomde te samen
telde hi daer al besonder
de goede man adde des wonder
ende so watmen seide daer
lyede hi dat was waer
ende sprac biechte met wene
ende beloofde ooc niet clene
betringe te doene daer naer
dus maect hi de ziele claer
ende daer na cam den man
die siene van buten an
dese miracle doe soe waert
verre ende wide verclaert
brochte menigen sondare
toter biechte openbare
ende maecte menigen herberghier
dies hem hilt te voren fier
te casteel plebe gesciede i dinc
datter was i jongelinc
arem sident hi wort geboren
sone mochti spreken no horen
sine tonge was so cort so dinne
als mense sochte het sceen daer inne
of soe al of gesneden ware
j man hiet marcus woende dare
diene in sijn huus dor gode ontfinc
doe de arme jongelinc
daer so wort gemaex geware
cam hi vele te houder dare
up enen avont als de man
met sinen wive eten began
entie knecht vor hem sit
spreecti te zinen wive dit
het mochte grote miracle wesen
waert dat sinte fransois desen
gave horen ende sprake
vort sprac hi ic belove de zake
gewaerdicht hi te doene dit wort
dat ic dor sine lieve voort
desen kinde wille geven
sinen cost al dore sijn leven
hort hier wonderlike dinc
te hant hem ene tonge uut hinc
ende hi sprac ende seide dus
god danc ende sinte franciscus
die mi hevet hier ter stede
sprake gegeven ende horen mede
broeder jacob van yseo
doe hi kint was mesval hem so
als hi woonde met sinen vader
dat hi binnen te scuerde algader
maer als hem riet onse here
al was hi jonc ende ziec zere
hi es in dordine gegaen
ende liet niemene verstaen
sine sonderlange mescame
maer als men fransoise lechame
verdragen zoude toter stat
aldaer nu leicht de diere scat
was hi daer mede daer menich louch
alsmen den helegen last verdrouch
up dat hi den groten here
dienen soude ende doen ere
die metten inglen hier boven
glorijert die gode loven
ter tombe ginc hi in dien daghen
daer de helege bene in lagen
ende om devocie die hem god gaf
om helsde hi dat graf
te hant vergaderden de scuren
ende hi ghenas binnen ter curen
sijn onder gordel heefti of gedaen
ende was quite sijns evels zaen
broeder bertelmeeus genas mede
van al sulker ziechede
die was van eugubio
ende broeder inghel van tuderto
clais van sucran jhan van fore
ende i van pisen alsict hore
ende i ander van casteel spellen
dats bi assisen horic tellen
ende menigen andren dien god verhuegt
heeft dor sinte fransoise duegt
bider zee alsict kinne
was i wijf uut haren zinne
v jaer adtsoene verloren
entat sien mede ende thoren
hare cleder soe metten tanden scuerde
vier no waters haer niet duerde
ende daer toe dat groot evel mede
met uutnemender grulichede
up ene nacht alst wesen soude
dat god haers ontfarmen woude
wort soe bescenen van onsen here
met enen salegen lichte zere
sinte fransoise heeft soe versien
up i hooch zitten mettien
daer vel soe voren tier stonde
ende bat hem om gesonde
nochtoe dedi niet hare bede
doe beloofde de vrouwe mede
als lange alsoe sal leven
ende soe heeft datsoe sal geven
die hare dor gods minne bit
fransois die bekende dit
dat hi des gelijx belof
gode wilen dede hier of
ende seinetse metter hant
ende soe wort gesont te hant
van geliken evele na
ganste hi ene vrouwe van mursia
ende eens edels heren zone
ende somich andre als de gone
vertelt ebben die men sal
met rechte geloven van al
een hiet pieter van fulgine
als hi de pelegrimage sine
te sinte michiels soude varen
niet wel helichlike te waren
ne vuldede hi sine vaert
al daer hi drinkende waert
van enen borne bider strate
voer hem de duvel in den vate
iij jaer geheel van dane vort
slijt hi hem selven ende scort
ende sprac wonderlike tale
nochtan addi te somegen male
sinen zin ende sine macht
ende aneriep sinte fransoise cracht
die hi macht ebben verheeste
over de onreine gheeste
so dat hi cam daer was sijn graf
als hijt taste sciede hem af
die quade geeste diene dicken
scuerde zwaerlike te sticken
enen wive ghesciede also
die was geboren van narvio
dien sinte fransois den viant nam
ende menigen andren diere cam
maer haer zeer ende haer genesen
teldict al het soude te lanc wesen
een man hiet bonus lesen wi
vander stede van fani
lasers juchtich wort gedragen
te fransoise kerke van sinen magen
ende genas zaen der mescamen
van beden evele te samen
j ander van sinte severine
acto was de name zine
was lazers ende dede sijn belof
te zinen grave genas hier of
van sulken evele adde de here
grote macht in allen kere
want dat hi dor grote omoede
ende dor sonderlange goede
den lazersen te dienne plach
dor lieve diere hem an gelach
rogata doetmen ons te verstane
van den bisscopdome van sorane
ene edele vrouwe adde xx jaer
met bloede gevloeit herde zwaer
ende adde van meesters omme niet
gedoget menich zwaer verdriet
van utermaten zware quale
doochde soe dicken altemale
sterven ende alsmense stemmede dan
wies hare de lechame vort an
so datsoe in roomscher tale
j kint horde zingen wale
die miraclen die onse here
dede dor sinte fransoise ere
grote rouwe cam haer ane
ende te hant vel soe in de trane
dat soe met gelove onsteken
dese woort begonste spreken
ay edel fransois here vermaert
die met miraclen dus es verclaert
wiltu mi verlossen mede
uut deser zware ziechede
grote ere zoutmens spreken die
want des gelijx ne daetstu nie
alsoe dese woort vul sprac
al haer evel vlo ende brac
haren zone enen hiet marijn
die lam in den arem adde gesijn
als hi fransoise dede belof
genas hine claer daer of
van sicilie ene vrouwe dats waer
die van den bloede vij jaer
adde gevloeit zwaer ende zere
genas ooc de grote here
tote rome in de stat
was i religieus wijf die zat
in enen karker nauwe ende spranc
wel naer xl jaer omme ganc
om onsen here te sine became
praxedis was hare name
soe adde an sinte fransoise verdient
dat hi was haer sonderlange vrient
want eens dages horen wi tellen
dat soe van haren nouwer cellen
upt solrekijn soude gaen
stacse i quaet gheestkin zaen
dat soe brac ende brac over een
haren voet ende haer been
ende de scoudre was haer mede
uut gescoten vander stede
daer sach soe fransoise den vader
gecleet metten cleden algader
van der glorie wit ende clare
ende sprac zoetelike tote hare
stant up gebenedide dochter
wes onvervaerd die wart wel zochter
hi hiefse up metter hant
ende sciet dane alte hant
maer praxedis keerde hare
achter haer cellekijn harentare
ende waende enen droom zien
tote soe riep ende mettien
brochtmen hare vort i lecht
doe bevoelet soe haer recht
bi sinte fransoise cracht genesen
ende telde dit wonder na desen
int lant van poitau leget
j dorp heet symo alsmen zeget
ende was i pape als wi horen
hiet reginaldus die adde vercoren
fransoise die zinen prochianen
geboot te vierne in sijn vermanen
sinte fransoise dach doe wasser een
die lettel kende alsoot sceen
sine macht ende als i zod
ne achti niet spapen gebod
te velde waert es hi gegaen
om hout te houwene zaen
ende als hi hem gereet daer toe
hort hi i luut driewaerf doe
die hem seide hets mesdach
men moet niet werken no men mach
als de stemme no spapen wort
van hem niet wort verhort
jegen sijn scalkerlike ambacht
bredeldene ons heren cracht
ende gheceldene harde zere
dor sijns vrients fransoise ere
want doe hi metter ere hant
ene vorke geprant
ende i yser in dandre nam
om te werkene wort hijs gram
elc hant bleef vast an thare
met gere pine hoe soot ware
can hi gene hant versceden
in gere wijs van hem beden
hier of wort hem wonderende zere
ende weet wat doen min no mere
ter kerke liep hi daer vele lieden
waren te siene water gescieden
daer cam hi vor enen outaer
ende vele papen die waren daer
die die pape selve bat
dor fransoise ere daer ter stat
daer beloofdi sonderlinghe
sinte fransoise iij dinge
also als hi adde gehoort
iij waerven van gode twoort
teen was in der manieren
dat hi zinen dach soude vieren
ende hi soude daer ter stede
sijns dages soude sijn ter feeste mede
ende hi zelve zoude varen
tote zinen lechame te waren
wonder groot int eerste belof
loste hem de vinger of
ten andren belove noch een
ten derden dat wonder sceen
so wort hem de derde ontbonden
daer na de hant in corten stonden
ende dander hant ooc daer na mede
want al daer was uptie stede
menich die bat altegader
vor hem den goedertieren vader
dus cam de man in sijn gewout
ende dede van hem yser ende hout
daer hi mede was gebonden
dies loofden si gode tien stonden
diet sagen ende sinte fransoise duegt
die so verdroeft zaen ende verhuegt
sine instrumente hangen daer
noch heden vorden outaer
al in sinte fransoise ere
andre miraclen mere
heefti gedaen daer omtrent
daer men claerlike bi bekent
dat hi vor gode heeft grote waerde
ende eren waert es uptie aerde
in die stat te cenomane
als sinte fransoise dach ginc ane
nam een wijf rocke ende spille
als ene die spinnen wille
daer worden hare verstijt de hande
de vingren heet als van brande
bider smerte heeft soe gedacht
des grote sinte fransoise macht
beroert met herten datsoe gaet
daer der broeders kerke staet
die broedre baden haren vader
ende des wijfs smerte algader
so dat soe al daer ghenas
van den zere maer dat haer was
j litekin bleven an de hant
als dat hare gaf de brant
in grotere campaengen zekerlike
cam enen wive des gelike
ende ere andre lesen wi
in i doorp heet oleti
ende in casteel pellei noch mere
doe si den dach van desen here
te vierne adde zere onwaert
eerst wortsi jamerlike vervaert
ende doe hem cam berau van desen
worden si wonderliker genesen
int lant van massen i rudder was
die hem niet vermeet das
hine sprac sine achter spraken
wat miraclen of wat saken
god dor sinte fransoise dede
ende dot met groter onhovesscede
pelegrime die ooc ghingen
te sinen reliquien te zinen dingen
dien sprac hi sonderlange scande
daer ooc broeders gingen bi lande
openbare weder ende voort
gaf hi hem onhovessce wort
eens daer hi begreep so zere
van sinte fransoise die ere
loet hi vort up sine zonde
over tale met dullen monde
of het waer es seget hi
dat dese fransois helich si
up desen dach moetic met zwaerden
heden dan verslegen waerden
ende of hi helich niene es
so moetic ontvaren des
de gramscap van onsen here
ne vurste niet te werkene zere
want de bede van sinen monde
was gedegen te zware zonde
want onlange daer na de quade
wilde onrecht ende scade
doen eens sijns broeders zone
daer so nam i zwaert de gone
ende nammer hem mede tlijf
aldus staref de keitijf
der zwarter der meester hedine kint
ende wort ter hellen gesint
dat ander lieden te hare scade
niet begrepen fransoise weldade
met onhovesscher boser tale
maer dat sise eren wale
een rechter was hiet alexander
die meer begreep dan enich ander
met sire gevenijnder tonge
waren si oude ofjonge
die sinte fransoise adden vercoren
so dat hi heeft vi jaer verloren
sine sprake alst god woude
want hi hem castien soude
als hi geplaget in den monde
int let daer hi mede dede de zonde
ghingen berounesse stoken
dat hi den here adde mesproken
fransois die ontfarmige vader
laet sine gramscap algader
alsmen bat vaste ende wale
ende gaf hem weder zine tale
vort waert meer nacht no dach
de tonge die quaet clappen plach
wart ten love ons heren geset
dus voer hi bider ghecele bet
int casteel te galliane
dat bi valensen staet ic wane
hiet maria ene vrouwe
die onsen here was getrouwe
ende fransoise onderdaen
tenen tiden soutsoe gaen
te velde up enen heten dach
om haers lechamen bejach
de zonne began up haer steken
ende haer begonste dranx gebreken
datsoe bederven waende van darste
waters moest soe ebben barste
want soe up enen berch hooch
was ende daert was herde drooch
recht als of soe ware doot
viel soe uptie aerde bloot
ende bat fransoise haren troost
dat hise uter noot verloost
als de vrouwe gedurich bleef
int gebede datsoe dreef
van pinen hitte ende verderste
vel soe zaen in ene erste
ende al te hant daer fransois coomt
diese bider name noomt
stant up sprac ende drinc fontene
die de ghifte gods allene
di ende menigen andren gevet
mettien worde dat wijf hevet
haer selven uten slape gedaen
die groten troost daer heeft ontfaen
enen steen die was bi hare
trac soe uter erde al dare
met enen spane soe daer grouf
daer vant soe na haer behouf
levende water dat dochte sijn
eerst i clene dropelkijn
ende wies bider cracht vanden trone
in ene fontene scone
die vrouwe dranc genouch ende sat
ende dwouch hare ogen in dat
die te voren donker waren
te hant besief soe verclaren
thuus ghinc soe ter vaert
ende heef gont geopenbaert
den geburen in haer keren
den groten fransoise teren
alt volc liep harentare
te deser sonderlanger mare
om te ziene ende te prouvene mede
twonder dat gont water dede
want die sine biechte sprac
of dan dranc of an hem stac
genas van meniger armoede
noch staet de fontene goede
ende i bede huus staet daer
insinte fransoise ere dats waer
in spaengen te sinte faconden
dedi groeien tenen stonden
enen drogen kerzeboom ende mede
vrucht dragen dor eens mans bede
ende ooc tote villesios
maecti de lieden loos
van wormen die de wijngaerde aten
want tvolc up hem hoopte der baten
bi palensen eens papen scure
die elx jaers plach up some ure
vul worme tsine diet coren aten
die pape te sire baten
fransoise de scuere beval
entie wormen scieden al
in poelgen van petremale
des heren lant dure altemale
tlant datter omme was gelegen
die moort de beesten adden verslegen
alsment hem omoedelike beval
quijtte hijt vander plagen al
een die martin bi namen hiet
verre van sire poort hi liet
sine beesten ter weiden gaen
j sijn rent brac sijn been zaen
also dat gene hope desen
int herte cam om genesen
so dat hijt te vlane dochte
ende want hi niet ebben mochte
daer hijt mede mochte ebben gedaen
es hi weder thuus gegaen
ende beval dor sine goede
dat rent in fransoise hoede
dattie wulf niet verteert
eer datti daer weder keert
sere tileke alst was dach
keerde hi daer trent lach
ende heeft enen vlare brocht
daer hi trent liggende heeft gesocht
vant hijt etende staen int gras
al daer geen lac an ne was
no hine wiste besceet ne geen
tusscen der broke ende tander been
groten danc seidijs den herde
die sijn rent also verwerde
ende so wel adde gewacht
van den wulven al de nacht
hies die cam staen in staden
hem allen die up sine genaden
roupen ende hine versmaet niet dit
hoe clene dinc men hem bit
want van amiterne een man
diene ter noot ooc riep an
om ene beeste die men hem stal
dien dedise weder ebben al
van interduco ene vrouwe
diene aneriep met goeder trouwe
enen niewen nap in vele sticken
men can tgetal niet gemicken
brac hare dat hi vel neder
ende hi gaven haer geheel weder
van mont ulme datmen seget
dat int lant van der marche leget
maecti enen couter geheel
dat was te broken in menich deel
int bisscopdom van sabine te waren
was ene quene van lxxx jaren
haer dochter staerf ende liet i kint
dat zooch ende niet at i twint
die quene was arem van goede
ende vul van groter armoede
ende sonder melc ende wijf ne gene
daer ne was die in zinen wene
dat kindekin zogen mochte
also zine nature besochte
ende ooc ne can weten de quene
welc sins soe mach tiden hene
dat kindekin verloos sine cracht
doe gevelt up ene nacht
als haer menscelijc troost gebrac
dat soe met natten ogen sprac
an fransoise in hare gebede
ende bat sine genadichede
al daer cam doe ter stede
die minre der onnoselhede
ende seide fransicus bem ic
dien du in dire noot een stic
met tranen roups an ter stont
stec dine mamme in skints mont
want god saldi verlenen
melc genouch nu laet dijn wenen
die quene dede fransoise gebod
ende daer vervulde onse here god
met melke genouch te waren
des wijfs borsten van lxxx jaren
dit wonder so menich vernam
man ende wijf ghinder cam
ende want de ogen sagen an
ne cons de tonge gezwigen dan
soe ne moeste loven onsen here
in sire wonderlicheden zere
om die wonder goedertierhede
die hi bi fransoyse dede
tote scoplet so was mede
j man ende i wijf in de stede
die adden i eneghen zone
alle dages was de gone
beweent als i arvelijc lachter
want daer ne sceen ander troost achter
sine arme an sinen hals gecnocht
sine knien an sine borst gewrocht
entie hielen an sinen hende
het dochtem bet sijn diet kende
j wonder van den elven gesint
dan enichs menscen kint
hier omme was der vrouwe
gequetst met uut groten rouwe
met menigen versuchte mede
deitsoe an gode gebede
ende an fransoise met groter omoede
dat hi hare in staden stoede
up i nacht gesciede mede
alsoe om dese zerichede
in enen drouven slape lach
sinte fransoise soe sach
die hare goetlike sprac ane
ende riet hare te gane
daer bi tote ere steden
die stont in sire gebeden
ende soe tkint met haer drouge
ende metten watre dwouge
van den pitte vander stede
hem souden genesen die lede
die vrouwe liet als i sot
achter bliven sijn gebot
ander waerf hiet hijt haer mede
derde waerf cam hi ter stede
ende leedde bede wijf ende kint
al daer hise wilde ebben gesint
toter kerc dure voren
vrouwen camen daer wel geboren
om pelegrimage ende om gebede
toter kercdure mede
ende verstonden ooc in dien
wat de vrouwe adde gesien
ende brochten kint ende moeder
geleet daer vor menigen broeder
si sciepen watre uten pitte
de hoochste vrouwe dede ditte
dat soe tkint dwouch metter hant
uptie selve stede te hant
worden gesont des kints lede
ende gingen staen in hare stede
entie grote miracle brochte
menigen wonder int gedochte
tote segusiam gesciede een  dinc
dat hem begaf i jongelinc
dien wi ubertin nomen horen
van riparolien geboren
ende wort minderbroeder gegeven
doe hi ledde novissis leven
cam hem an i yselijc vaer
dat hi den sin verloos al daer
die rechter zide heefti verloren
entie tonge entat horen
als hi was int qualijc varen
ende broeders om hem droeve waren
ende lange in sijn bedde lach
naecte sinte fransoise dach
in sinen avont hem begonde
toe comen some lichte stonde
den helegen vader roupti vort
al waersi onvulmaect de wort
doch waest met getrouwer herte
so hi best mochte vor sinre smerte
als die broeders te mattintide
onsen here loveden blide
cam fransois de helege vader
in minderbroeders abijt algader
vorden novissis ende groot lecht
cam ooc ghinder met hem echt
die hande recte hi ende ondoet wide
ende sine rechter zide
van den hoofde toten voeten
bescrijt hi hem vele soete
de vingere hi hem in doren dede
ende uptie rechte scoudre mede
tekendine ende sprac na desen
dit saldi i tekin wesen
dat god sal genesen di
want du om exemple van mi
dese ordine ontfinges ente pine
doe gorde hine met ere line
want hi lach al ongegord
ende seide stant up ende ganc vort
in de kerke ende groten lof
so seg onsen here hier of
ende metten broeders seg echt
dijn getide na dijn recht
als hi geseit adde dese dinc
ende hem wilde de jongelinc
metten handen gripen an
om cussen sine voetsporre dan
ontvoer hem de helege vader
uten ogen altegader
dien jonclinge cam tier stonden
bede sien ende gesonden
ende sine sprake ende es gegaen
binnen in de kerke saen
broeders ende seculiere
wonderden van sire maniere
want zine te voren ebben bekint
juchtich ende ongesint
ende nu siens mee in sine gewelt
sine miraclen hi vertelt
ende deder menigen minnen zere
fransoise in onsen here
int bisscopdom van hostien was
int casteel chore alsict las
j man die verloos sijn been
dat hire an adde ganc ne geen
eens was hi in sulker noot
ende hine hoopte clene no groot
up mensce die hem helpen mochte
nachts began hi clagen onsochte
up fransoise in der gebare
als of hi daer vor hem ware
sinte fransois nu help mi
ende laet doch gedinken di
mijns diensts alsic die dede genouch
ende up minen ezel drouch
dine helege hande ende dine voete
cusdic die waren soete
ende emmer wasic di onderdaen
ende wilde te dinen dienste staen
nu zie ic nu stervic lieve here
in rouwen ende in groten zere
hi die vergeten niene mochte
sijns diensts die daer lach onsochte
cam daer de man wiec in wene
ende met hem i broeder allene
ende seide dat hi daer came
om dat hi an riep fransoise name
ende hi ooc met hem brochte
hem mede te gancene zochte
met enen clenen stockelkine
taste hi daer hem lach de pine
ende het was gemaect na thau
de zwere brac dat seggic u
entat been wort hem goet
entat meer te wonderne doet
thau dat tekin bleef tien stonden
staen uptie stat vander wonden
dat liet fransois daer want hi woude
datmen der dinc gedinken soude
met desen helegen tekine
plach fransois de lettren zine
te tekene als hi dor enege lieve
lettren sende ofte brieve
maer nu comt dat mijn zin
die misselicsins uut ende in
getrect wort nu hare nu dare
om menige miraclen clare
te telne die geprouft algader
sijn van fransoise den edelen vader
biddic den helegen vaendragere
der onreinre vianden versaghere
dat hi met uutnemeder dueget
minen zin so verhueget
dat ict thelege teken ontfa
van thau so hoe dat ga
dat ic daer bi moghe verstaen
gelijc als hem dat ontfaen
des crucen doe hi rudderlike
volchde kerste van hemelrike
in dit lijf hem verdienen dede
die hoge uutnemende zalichede
also moeticne alle wege
scouwen daer hi heeft den zege
hier boven met onsen here
gode te lovene ende tsire ere
deser crucen betekenesse
die wonderne grote diepe lesse
in de welke dat sijn bedect
met diepheden al ongemect
van gracien de ghiften scone
ende van duechden al de lone
ende ooc alle de scatte mede
der wetentheit enter wijshede
so dat si al sijn bedect
den werelt wisen ende ontrect
die waren also openbare
in desen armen gods minnare
so dat al te male sijn leven
niet dan der crucen ne was gegeven
ende hi niet ne smaecte mede
els dan der crucen zoethede
ende hine predecte min no mere
anders dan der crucen ere
waerlike in sijns kerens beghin
mochte wel spreken sijn sin
metten apostele dinke mi
die seit mine genouchte ne si
el niewer in genen kere
dan int cruce van onsen here
ende als hi was in sijn leven vord
mochtire toe seggen dit word
die deser regle volgen mede
genaden si up hem ende vrede
ende in sinen hende mochti best
dit wordekin seggen lest
ic drage in minen lechame nu
die tekene ons heren jhesu
ende wi lieden die ebben verloren
die gone die tsire ordine behoren
mogen begheren emmer voort
van hem te horne dit woort
die gracie van kerste den behoedre
si met uwen geeste broedre
edele vaendraghere ons heren
was vro ende zeker in dire eren
in scrucen glorie want dijn beghin
naemstu daer of ende daer in
ende in der crucen glorie mede
naemstu dijn wassen telker stede
enten letsten wortstu vuldegen
int cruce dattu ebs gedregen
ende bi des crucen orconde
weet elc goet kerstijn nu ter stonde
hoe groter glorie ende hoe scone
du best waerdich in den trone
coenlike ende te haren vromen
mogen si die uut egypten comen
die volgen want bider crucen roede
sal sceden de rode zee van bloede
daerna dor de woestine liden
ende over de jordane tiden
van den sterveliken levene
ende int lant te comen daer te gevene
es belooft gods kinde mede
bides crucen moghentede
daer ons in na onse sterfdaghe
bringen moete te rechte leitsage
die behoudre jhesus karst
die an de cruce doochde darst
bi sinte fransoise verdiente ons heren
bede te glorien ende teren
eens gods in drievoudichede
die levet ende regneert mede
in alle werelde sonder hende
ghi daer ic dit dicht toe sende
in dere van sinte fransoise name
waest gedicht eist hem became
sone blivet ongeloont niet lichte
bidt vor jacoppe diet dichte
ende over janne diet screef mede
dat god si in hare ghelede
