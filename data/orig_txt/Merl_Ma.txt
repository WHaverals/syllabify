ende daden se achter in dese wijs
tote op pontes ende antonijs
ende keye volgede wel metten drake
die hem merlijn gaf vor dese sake
dien groet vier uter kelen scoet
dies noit ne sagen seiden bloet
het soude domesdach wesen sciere
ende vervaerden hem sere van den viere
ende sonder twivel an den drake
lach betekenesse van groter sake
want tfier dat hem uter kelen scoet
dat martelie betekent groet
van lieden doet te slane met
in sconinx arturs tiden dat wet
ende dat sijn stert gewrongen was
betekent grote verraetnesse das
die in sijnselves liede was mede
doe si jegen hem keerden ter stede
ende met mordrette algader
daer hi oem af was ende vader
want hine wan ane sijnre suster met
des coninx lottes wijf was dat wet
hierna suldi wel verstaen die dinc
hoe die strijt tuscen hen verginc
nu hoert hoe randoen achter tiede
tote op pontes ende antonijs liede
daerne die coninc artur opjagede doe
die den coninc bohort hilden alsoe
cort dat hi wel hadde te done
hulpe ende doe sach datgone
pontes dat si quamen gevloen
voer hi daerjegen ende riep doen
sijn teken ende sloech in daernaer
daer wart die strijt groet ende swaer
doe die vier batalien vergadert waren
want walewein dreef oec daernaren
frolles den hertoge op claudas
die jegen den coninc ban in stride was
die nu tonder was dus wart daer
die strijt sterc ende swaer
daer dede walewein wonder groet
enne sach noit man dies genoet
doe geviel dat walewein na das
vergaderde an den coninc claudas
die daer street yegen den coninc ban
met cm man yegen xv man
daer die coninc sere tachter af was
walewein verhief sijn swert na das
ende waende op thovet hebben geslegen
claudas diere den scilt hilt yegen
dien walewein sloech al ontwee
ende die slach ginc vorwaert mee
ende campelde nederwaert alsoe
ende sloech den perde den hals af doe
ende si vielen beide daer
ende walewein reet voerwaert daernaer
want hi ne kinde claudas twint
hi gemoette miseresse na tgint
ende sloech hem daer af sijn hovet
dese was vrome dies gelovet
ende was van claudas mesniden
walewein toech voert tenselven tiden
ende clovede antorilasse alsoe
sijn hovet toten tanden toe
dus sloech hire xx doet
daer sine slage waren so groet
datter niemen ontbeiden dorste
doe dit die coninc ban sach vorwaer
dat walewein die so jonc was
so groet wonder dede dancte hi na das
gode ende seide te walewein doe
bi gode here ghi strijt hier soe
dat ghi tswert wel verdient hebt nu
dat die coninc artur hevet gegeven u
ende oec en mochte hi genen beteren ter stede
sine liede hebben bevolen mede
dan ghi sijt ende ic bidde u heden den dach
dat ic u gesel sijn mach
here ic doe dat gerne seide hi
ende danc hebt dat ghijt soeket ane mi
maer ic moet varen sueken minen neven
ende mine brueder waer si sijn bleven
ende alse ic se hebbe vonden so sal ic tot u
wederkeren doe seide hem nu
die coninc dat hi hem soude
gerne wreken also houde
over claudas dien ghi voerwaer
te hand ter neder sloecht aldaer
ende waer hi doet so ware saen
mijn orloge hebben gedaen
doe seide walewein wiseten mi
die coninc seide sieten hierbi
met genen wapenen die ghi siet hier
gebloemet van silver ende daernaer
den scilt in midden gedeelt terstede
van selver ende van kelen bede
den leeu rampant van sable met
doe seide walewein vaste ende niet en let
varen wi an hem ende proeven wi
onse cracht doe seide daernaer
die coninc ban ic en gere niet meer
want hi hevet mi gescadet seer
doe sloegen si hare orse daerwaert
ende die coninc claudas reet metter vaert
jegen hem doe wart ter tijt
groet ende vreeselic die strijt
walewein ende die coninc ban
deden daer vlien claudas man
ende doe claudas dit sach aldaer
vloe hi in de meeste perse daer
want hi ontsach dese twee nu
diene daer yagen seg ic u
hi wiste wel hervoren sine daer
dat hi doet ware voerwaer
dus vloe hi onder sine liede alsoe
ende si volgeden hem emmer toe
ende en wouden niet laten gaen
enne en hadde ene aventure gedaen
die si vonden onder hem ter stede
want doe si yageden claudas mede
ic sal uwen droem ontbinden dan
doe gelovedi them voer alle sine man
doe seide die wildeman here bi trouwen
ghi laget hiervor bi uwer vrouwen
ende u droemde dat ghi saghet daer
ene soch met borstelen daernaer
ende hadde op dat hovet enen goudenen rinc
ende seide alsovoert al die dinc
gelijc ghi hebt ghehoert hiervoren
doe hijt geseit hadde dore ende dore
seide hi her keyser wat dunct u
heb ic mi yet mesgrepen nu
neen ghi een word niet seide hi doen
here seiden doe die baroen
sint hi dit so wel hevet geseit
sal hi wel seggen die waerheit
wat die droem bedieden can
seker seide doe de wildeman
ic salt u so ontbinden nadien
dat ghijt metten ogen sult sien
nu segt dan seide de keyser doe
gerne here nu hoert hiertoe
die soch die ghi saget ten beginne
dat es u wijf de keyserinne
ende die borstelen bedieden ter stede
haer lange sloyende cleder mede
ende den hoet dien si hadde op thovet
bediet hare crone dies gelovet
ende uwe sekerhede doe seide hi vort
die xij wolve here nu hort
die ghi ute uwer cameren saget comen
sijn dese xij jonfrouwen heb ic vernomen
die mijn vrouwe onthout hier nu
maer en sijn gene jonfrouwen seg ic u
het sijn alle man nu doet se dan
ontcleden so weetti die waerheit daeran
ende wetet wel als ghi hier niet en sijt
so liggen se bi haer talre tijt
nu hebdi uwen droem gehoert
die keyser en conde gespreken i woert
so was hi tebarenteert om das
dat hem sijn wijf so ongetrouwe was
doe sprac de coninc te grisandelise
ontcleedt mi dese in alre wise
ic wil dat mine baroene sien
ende die drossate deedt mettien
ende alsi ontcleedt sijn daernaren
sach men dat alle manne waren
des wonderde hen allen sere daer
doe vragede de keyser daernaer
gemeinlec elken baroene
wat hem daermede stoet te doene
ende si berieden hen lange na dat
int lest droegen se overeen ter stat
dat men se bernen soude openbaren
omdat si haren here ongetrouwe ware
bi desen hen sijs verdient wel
daerna en dede de keyser niet el
dan hi hiet tfier maken gaen
in midden de plaetse men deet saen
ende hi dede de keyserinne daernaer
haer hande binden ende werpen daer
int vier en al andere mede
ende deed se verbernen daer terstede
in midden thof na die sake
aldus nam de keyser wrake
over sijn wijf ende over dandere met
doe wart die niemare groet dat wet
overal int lant van desen dingen
daer prisede menich sunderlingen
den wilden man ende seiden aldare
dat hi een goet waersagere ware
daerna bat hem de keyser vri
dat hi hem seggen wilde waerbi
dat hi loech so sere gereet
doe hi voer die abdie leet
ende voer die capelle daer hi oec loech
daer de knape sinen here sloech
