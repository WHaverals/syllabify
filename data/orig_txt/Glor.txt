ic bidde gode den oversten vader
dat hi ons moet bewaren alle gader
heren ende vrouwen groet ende clene
ic bidde u allen int ghemene
dat ghi wilt maken een ghestille
ende merct daer na diet merken wille
men sal u hier spelen een suverlijc dinc
van enen hoghen jonghelinc
die hertoghe was van bruuyswijc
hem dochte dat niemen sijns ghelijc
op eertrike niet vinden en mochte
ende sprac uut overmoedege gedochte
roemeghe worden ende ombekint
daer dicke die menege es bi gescint
want wie dat hem te hoghe beroemt
als dan die saken anders comt
soe wort hi bi den roeme ghescant
alsoe gevielt desen hoghen wigant
al was hi rike ende hoge geboren
uut groten roem soe quam hem toren
om dat hi sprac roemeghe wort
wert vrouwe venus op hem ghestoert
soe dat sijt namaels op hem wrac
die roemeghe worde die hi sprac
alsoe ghi nu hier selt bescouwen
daer omme radic heren ende vrouwen
dat hem nieman te hoghe en sal beroemen
want daer es selden ere af comen
te hoghen roem en wert nie ghepresen
nu bidden wi gode die wert gheslegen
ane een cruce om onsen sonden
dat wi alle salich werden vonden
te josepat in dat soete dal
daer god sijn oerdeel besitten sal
dies biddic maria der coninghinnen
nu hoert ende swijcht wi gaen beghinnen
waer sidi lieve vrient godevaert
ic ben hier her gheraert
nu segt mi wats die raet
godevaert het en dochte mi niet quaet
dat ons hertoghe die hoghe baroen
enen huwelijc woude doen
ende dat hi nemen woude een wijf
hi heeft soe scone vromen lijf
ende es een stout jonc man van daghen
hadde hi een wijf si mochte draghen
kindren dat ware des lants profijt
hets een lantscap groet ende wijt
het ware scade bleeft sonder gheboert
daer omme hebbic u gheroepen voert
dat ghi ons daer toe sout gheraden
heer gheraert dat en mochte niet scaden
daer hebbic oec omlancs om ghepeinst
maer ic segghe u al ongheveinst
heer gheraert ghi sijt des hertogen oem
daer omme moetti sijns nemen goem
meer dan ic ofte die hem niet en bestaet
wattan godevaert ghi moet ons raet
gheven hoe dat wi varen moghen
dlantscap waers in goeden hoghen
hadde hi een wijf ende kinder daer bi
heer gheraert daer omme selen wi ic ende ghi
onder ons beiden daer na spien
ic weet ons wel na ene te sien
die men hem gheven sal herde gherne
dats die coninc van averne
heeft een dochter noyael ende goet
ende die oec draecht enen reinen moet
ende hevet enen goeden aert
sekerlijc heer godevaert
die huwelijc dochte mi goet
die coninc van averne es een edel bloet
ende die altoes binnen sinen daghen
sine wapen eerlijc heeft ghedraghen
ende sijn vorders van goeder aert
sekerlike godevaert
desen huwelijc dochte mi goet ghedaen
laet ons dan toten hertoghe gaen
ende laet ons hem dit legghen te voren
dan soe moghen wine spreken horen
hoe dat hi beraden si
nu willen wi gaen ic ende ghi
ende laet ons horen wat hi seght
staet sijn herte daer toe gheweght
soe willen wi thuwelijc maken dan
waer sidi hertoge hoghe gheboren man
edel hertoghe van bruuyswijc
sijt willecome oem sekerlijc
ende minen lieven vrient godevaert
nu segt mi lieve oem gheraert
u begherte het sal u ghescien
gloriant neve dat souden wi gerne sien
dat ghi wout huwelijc doen
wi saghent gerne edel baroen
ende oec bruuyswijc u selves lant
oem gheraert hoghe gheboren wigant
daer toe en benic noch niet gestelt
ic bidde u dat ghi mi niet en quelt
want daer en willic niet af horen
ic en weet gheen wijf op eerde gheboren
daer ic met woude leiden minen tijt
neve ghi moetet om des lants profijt
doen alsoe wel als om u selves lijf
ghi selt nemen moeten een wijf
neve om kinder daer van te crighen
nu en canic langer niet gheswighen
edel hertoge hoghe baroen
ghi moetet om uus lants wille doen
om kinder te crighene al geraert seght
hets een dinc dat men niet en pleght
sonder vrouwe te bliven soe groten here
ghi souter u lantscap met onteren
edel here stoerfdi sonder gheboert
daer soude op risen een groet discoert
elc souts die naeste willen sijn
ghi sout beraden groten pijn
den edelen lande van bruuyswijc
godevaert godevaert sekerlijc
dese redene es te male om niet
mijn herte gheen wijf soe gherne en siet
daer ic om gave een haer
in weet gheen wijf dies werdich waer
dat icse maken soude mijn vrouwe
here wacht dat u noch niet en rouwe
dat ghi sprect dus domme woert
wort vrouwe venus op u ghestoert
si sal u noch maken mat
gloriant neve verstaet wel dat
samsoen die was soe sterc
bedroghen wert bider minnen werc
ende oec apsloen die scoen
ende die wise coninc salomoen
bleven bi minnen al bedroghen
dits emmer waer ende niet gheloghen
vrouwen minne brachse tonder
seker oem dat heeft mi wonder
maer si waren vol geckerdiën
oem gheraert van noermandiën
daer quamen ander saken bi
sine waren haers selfs van herten niet vri
si bleven aen vrouwen al versmoert
ic en weet gheen wijf van soe hoger geboert
dat icker seker om gave twee peren
seker neve dats niet dan sceren
mede te makene soe wie dat hoerde
ende ic en hoerde nie soe domme woerde
spreken enen hoghen man
seker neve ghi moet nochtan
huwen om des lants profijt
seker oem dien tijt
en sal nemmermeer man bescouwen
dat ic enech wijf sal trouwen
die nu op eertrike leeft
of die die werelt binnen heeft
want ic hebbe soe vromen lijf
soudic dat legghen ane ene wijf
soe waric emmer buten kere
ende oec benic soe groten here
vanden lande van bruuyswijc
en es gheen wijf op eerde mijns gelijc
ic wil bliven mijns selves man
bi den vader die mi ghewan
nu en hoerdic nie soe domme tale
seker neve en voeght u niet wale
dat ghi den vrouwen sprect soe naer
seker gheraert ghi segt waer
den vrouwen heeft hi wel na ghesproken
maer het sal noch werden ghewroken
dat weetic wel in rechter trouwen
een lieflijc aensien van eenre vrouwen
sal hem noch duncken medesine
oem gheraert bider trouwen mine
dat en seldi gheleven nemmermeer
mijn herte es vaster dan een weer
ghestelt al op mijn scone lijf
ic en weet op eertrike gheen wijf
die mi dunct dat mijns werdich ware
mijn herte dat vlieght ghelijc den are
boven alle vrouwen minne
soudic dan mijn herte ende vijf sinne
legghen an eens wijfs bedwanc
van gode moetic hebben ondanc
of dat emmermeer ghesciet
gloriant neve soe waert om niet
dat hoeric wel datter ic om pine
maer wacht dat u noch niet en scine
dat ghi sprect dus dommelijc
ay en mach op eertrijc
mijns ghelijc niet gheboren sijn
ende die ware vander naturen mijn
ende ghelijc mi van moede
ic en sach nie man soe rijc van goede
dien ic woude hebben tot enen man
noch amerael noch soudan
noch nie man soe hoghe gheboren
die mi van huwelijc leide te voren
dat ic sine minne woude draghen
dier ghelijc hebbic horen ghewaghen
van enen man in kerstenrijc
ende es hertoghe van bruuyswijc
ende van herten alsoe proeys
ende van moede soe oerghelyoes
dat hi oec gheen wijf en mint
wi sijn beide ghelijc ghesint
dat segt mi mijn herte te voren
ende onder éne planete gheboren
ende hebben beide gader éne nature
nu salic hem sinden ene figure
een beelde ghemaect na mijn anschijn
eest dat wi twee ghelike sijn
sijn herte sal hem verwandelen dan
bi minen god tervogan
ic sal horen wat hi sueght
mijn herte dat staet te hem ghevueght
om dat hi van herten es soe fier
waer sidi mijn bode rogier
comt tote mi ic hebts te doen
o edel vrouwe bi mahoen
segt mi wat wildi hebben ghedaen
rogier ghi moet haestelec gaen
toten hertoghe van bruuyswijc
ende es gheleghen in kerstenrijc
ende es gheheten gloriant
ghi selt hem gheven in sine hant
dese figure den deghen fijn
ende segt hem dat icse na danschijn mijn
hebbe doen maken wel ghelijc
ende dat ghi comt uten rijc
vander stat van abelant
ende segt oec den hoghen wigant
dat ic hem bidde in rechter trouwen
dat hi in deere van allen vrouwen
dese figure wille anesien
hem sal sere verwonderen van dien
wat ic daer met menen mach
ende segt hem dat ic nie man en sach
daer ic mede deilen woude mijn lijf
ende segt hem oec al sonder blijf
dat hi es mijn vader die hoghe baroen
van abelant die rode lioen
ende hoert ende merct ende swijcht ende heelt
ende verstaet wel dat hi u beveelt
ende brinct mi die boetscap dan
bi minen god tervogan
joncfrouwe dese boetscap wert gedaen
ic wille met haesten daerwert gaen
mamet ende apolijn
die moeten bewaren die vrouwe mijn
die mi heeft ghesent tote hier
edel here ic ben een metselgier
eender joncfrouwen noyael ende goet
si bidt u op gherechter oetmoet
dat ghi wilt anscouwen dese figure
si es na die scoenste creature
ghemaect die men vint in eertrike
ende haren anschijn alsoe ghelike
al waer sijt selve die vrouwe weert
si es van hare doghet vermeert
ende oec van haren hoghen moet
metselgier nu maect mi vroet
wie es die joncfrou doet mi becant
dats florentine van abelant
die edel joncfrou ende die rike
men vint in heydenesse niet haers gelike
soe noyael noch soe scone van live
men vinter in eertrike niet vive
die gheliken der vrouwen mijn
si en mochte niet noiaelder sijn
hovescher noch bat gheraect
ende van haren live soe volmaect
ende haren moet soe eerlijc dracht
en was nie man op eerde verdacht
soe rike noch soe hoghe gheboren
die hare van minnen leide te voren
dat si worden woude sijn wijf
si heeft te male een reine lijf
ende enen vader van hoghen doen
dats van abelant die rode lioen
es haer vader des sijt vroet
du best een bode ghetrouwe ende goet
dat hoeric herde wel ane di
nu staet op ende gaet met mi
ic sal di wel te ghemake doen
ic doet gherne edel baroen
nu biddic gode diet wel vermach
dat hi mi late gheleven den dach
dat ic dese joncfrou noch anscouwen moet
die mi dese grote vrienscap doet
ende heeft mi die figure ghesent
dit anschijn na thare gheprent
ay god ende mach haer anschijn
ghelijc deser figure sijn
sone saghic op eerde nie haers ghelijc
si ware wel weert in bruuyswijc
te sine ene vrouwe ende ene hertoghinne
god daer alle doghet es inne
die gheve haer altoes goeden morghen
ay god wat consten dracht si verborghen
int herte dies benic wijs
si draghet van abelheiden een rijs
boven allen vrouwen die ic nie sach
ay god die gheve haer goeden dach
die mi ghesent heeft desen pant
o hoghe gheboren wigant
ic hebbe mine boetscap ane u ghedaen
nu willic weder keren gaen
toter joncfrouwe florentijn
rogier rogier nu soe moetti sijn
goet ende ghetrouwe in alder stont
ende draghen enen hoveschen mont
wat ghi hoert ende wat ghi siet
dat en seldi voerder vertrecken niet
rogier dan men u beveelt
hi es te prisene die wel heelt
lieve rogier nu sijt ghetrouwe
ende groet mi sere die scone joncfrouwe
ende segt hare in ware dinc
dat nie wijf van mi en ontfinc
groete meer dan si allene
maer om dat si es soe rene
ende soe noiael van haren live
soe segt den edelen sconen wive
dat si mi houde hare reynecheit
tot onser beiden salicheit
ic sal hare oec ghestadich sijn
o edel here bi apolijn
si bat mi uter maten sere
dat ic u vraghen soude edel here
of si u emmermeer soude moghen sien
rogier dat sal hare ghescien
eer dat lijdt die seven weken
salic die joncfrou sien ende spreken
op dat mi god behout mijn lijf
ende groet mi sere dat edel wijf
die god altoes bewaren moet
nu willic gaen lopen metter spoet
mamet ende apolijn
ende mahoen ende jupetijn
die moeten u gheven goeden dach
rogier nu doet mi ghewach
hebstu ghesien den hoghen man
jaic vrouwe bi tervogan
hets een man van hogher weerde
ic weet wel dat op die eerde
sijns ghelike niet en leeft
noch die werelt binnen en heeft
van scoenheden noch van hoghen moede
hi es een man van edelen bloede
rijc van haven groet van gheslachte
ende edel gheboren van groter machte
ende die oec hout een rikelijc hof
ic en hoerde nie soe groten lof
gheven als men gheeft gloriant
hi es te male een coen wigant
ende ontsien van allen man
rogier rogier nu segt mi dan
wat groeten heeft hi mi ghesent
o edel vrouwe wide bekent
hi seide mi in ware dinc
dat nie wijf van hem en ontfinc
groete meer dan ghi allene
ende bidt u edel vrouwe rene
dat ghi hem hout u suverheit
tot uwer beiden salicheit
hi sal u oec ghestadich sijn
segt mi rogier bi apolijn
ende seide hi niet dat hi mi gerne soude sien
jahi vrouwe dat sal u ghescien
noch eer liden seven weken
sal hi u sien ende daer toe spreken
alsoe seide mi die wigant
ende ghelovet mi in mine hant
ende swoert bi der trouwen sijn
bi minen god apolijn
na dien tijt soe salic wachten
mocht noch comen na mijn achten
dat mi dat noch mochte gescien
dat ic den hertoghe mochte anesien
soe waric alle sorghen vri
rogier staet op ende gaet met mi
ghi hebt u boetscap wel bewaert
waer sidi edel oem gheraert
van normandiën hoghe baroen
uus raets hebbic nu wel te doen
edel oem hoghe wigant
wat segdi neve gloriant
wat sijn die dinghen die u ghebrect
edel oem dat mi int herte stect
dies ic niet langher en can ghehelen
gherechte minne doet mi soe quelen
dat mi costen sal mijn lijf
ic minne soe sere een edel wijf
dat ic ure no nacht no dach
gherusten no gheslapen niet en mach
sent dat ic ierst die minne began
dats dat ic niet en can
gheloven soe wats ghesciet
dat u edel herte verdriet
lijdt om enech wijf die leeft
of die die werelt binnen heeft
dies en canic gheloven twint
och edel oem wide bekint
ic lide wel ende gheve mi sculdich
dat ic hier voermaels menechfuldich
dommelike hebbe ghesproken
edel oem dat wert nu al gewroken
dat ic sprac die domme woert
dies es vrouwe venus op mi ghestoert
ende heeft mi int herte gheraect
ende enen dienere der vrouwen ghemaect
ende leert mi gaen der minnen pas
ende hoe willic gheloven das
ghi draghet soe hoverdeghen moet
ghi maket mi ende godevaerde vroet
dat gheen wijf op eertrike
soe hoghe gheboren noch soe rike
u dochte dat uus werdich ware
u herte dat vlieght ghelijc den are
boven alle minnen crachte
het en mach niet comen in u ghedachte
hets al sceren dat ghi segt
u herte soe vol hoeverde stect
die vrouwen en moghen ane u niet winnen
och edel oem wilt mi versinnen
dat ic soe dommelike sprac
dat quam daer bi dat mi ghebrac
wetentheit in rechter trouwen
nu comic te ghenaden allen vrouwen
om ene die mi quelen doet
want herte ende sin ziele lijf ende moet
staet al in eenre joncfrouwen ghewelt
wie es die joncfrou die u dus quelt
gloriant neve laet mi dat weten
want ic en can emmer niet vergheten
der hogher woerden die ghi spraect
ende sidi nu ane ene minne gheraect
seker neve dat wondert mi
segt mi doch wie se si
die u herte alsoe beswaert
van normandiën oem gheraert
si heet florentijn van abelant
edel oem coen wigant
ende heeft enen vader van hoghen doen
dats van abelant die rode lioen
es haer vader des sijt wijs
hulpt here god vanden paradijs
neve hoe mach dat comen bi
dat heeft mire herten alte vri
om dat si woent soe verre van hier
och edel oem der minnen vier
es snelder vele dan enech ghescot
oem gheraert bi minen god
si heeft mi een saluut ghesent
ende een anschijn na thare gheprent
ghelijc den haren ene figure
si es die scoenste creature
die leeft onder des hemels trone
si ware wel weert te spannen crone
al waert een coninc van vranckerijc
sie en es gheenre vrouwen ghelijc
die die sonne nu bescijnt
al es mijn herte van hare ghepijnt
seker oem si eest wel weert
si es van hare doghet vermeert
ende oec van haren hoghen moet
och edel oem ic maects u vroet
minen verborghen heimeliken staet
nu biddic u oem gheeft mi raet
dat ic mijn lief ghewinnen mach
gloriant neve dien dach
en mach u nemmermeer ghescien
ghi moghet wel om een ander sien
ic sal u segghen redene waer bi
die rodelioen hi es soe vri
ende een man van groter machte
ende die oec haet al ons gheslachte
boven al die leven op die eerde
want ic versloech metten sweerde
sinen vader voer abelant
ende u vader die coene wigant
versloech sinen oem eysenbaert
die vroemste man die nie ghewaert
ende in heydenesse gorde sweert
maer u vader wide vermeert
sloech hem den hals ontwee
noch dede hi hem scade mee
daer hi noit sint omme en loech
twee sijnre moien kindere hi versloech
die uut antiotsen waren gheboren
dies heeft die rodelioen noch toren
dat wetic wel ghewaerlike
al waerdi here van al kerstenrike
hine gave u sijnre dochter niet
bi gode die hem crucen liet
oem gheraert van normandiën
ende bider maghet sente marién
ic salse hebben of bliven doot
al ware hi mijn viant noch alsoe groot
ende daer toe van hoger macht
behendicheit gaet voer cracht
ic sal ghewinnen die vrouwe rene
met minen properen live allene
meinicse te halene ans mi god
gloriant neve al sonder spot
ende hoe wildi dat leggen an
dat salic u segghen edel man
van normandién coene wigant
ic sal riden ombekant
ghelijc enen ridder van avonturen
der minnen pas moetic besuren
dat doet al florentijn die scone joncfrouwe
och edel oem nu blijft ghetrouwe
den goeden lande van bruuyswijc
want van vromicheiden uus ghelijc
edel oem nu niet en leeft
ic bidde u dat ghi niet en begheeft
ghine sijt ghetrouwe den goeden lande
ende verwaert al omme mijn scande
dies biddic u edel oem gheraert
eest dat ic doot blive op die vaert
soe es u verstorven dlant
nu blijf met gode coene wigant
dese vaert moet ghevaren sijn
o gloriant neve mijn
ic duchte dat u dese vaert sal rouwen
men vint soe vele scoender vrouwen
in kerstenheit hoghe baroen
hi es soe fel die roede lioen
ic weet wel kint hi u gheslachte
om dwonder dat u vader wrachte
voer abelant onder die sine
hi sal u beraden pine
seker neve dit duchtic al
nu comer af datter af comen sal
dese vaert moet emmer sijn gedaen
soe moetse u te goede vergaen
dies biddic gode vanden trone
gloriant neve dat u god lone
nu sijt behindich in uwen raet
ende uwen heimeliken staet
en seldi niemen maken cont
ende luttel worde in uwen mont
ende die behindich ende vast
ende als ghi comt daer u herte op rast
tot florentijn die vrouwe goet
soe draght heerlijc uwen moet
ende en sijt emmer te haestich niet
eest dat ghi comt in enich verdriet
doeghet mi te wetene neve mijn
ic sal seker u vader sijn
alsoe langhe als mi god behout mijn lijf
maer lietti dese vaert een blijf
soe dadi als die vroede doet
nenic oem om al dat goet
dat die sonne nu mach bescinen
sone latic niet ic en sal florentijnen
bescouwen dat edel wijf
waer es mijn ors vaelentijf
ic wil gaen varen metter spoet
maer edel oem ghetrouwe ende goet
ic set mijn lant in uwer gheweelt
dat ghijt trouwen bewaren seelt
tote dat ic come van abelant
o edel neve gloriant
god ons here moet u bewaren
ende altoes in doghden sparen
waerwaert dat ghi u bekeert
ay god hoe sere mi die minne leert
hovescheit dat vindic nu wel
mijn herte stont tot allen vrouwen fel
eer ic minnende wert die scone
maer nu spannen alle vrouwen crone
in mijn herte dat doet allene
florentijn die vrouwe rene
die mi leert gaen der minnen ganc
o overste god die minne u dwanc
dat ghi van boven neder quaemt
ende menschelijc nature anenaemt
ane ene maghet een suver wijf
onfingdi menschelijc lijf
dat ghi liet hanghen ane een hout
sonder verdiente ende buten scout
ende u edel herte opbreken
met eenre ghelavie al doersteken
dat dede al der minnen cracht
ay god wat wonder hebdi ghewracht
ende al uut rechter minnen vloet
daer omme die haers sins sijn vroet
dien doerven mi begripen niet
dat mi die minne doet verdriet
want die minne es soe crechtich
dat si den starken god almechtich
vanden hemel neder dede dalen
om die scout vore ons te betalen
dat dede al der minnen aert
dat hi vercoes den edelen bogaert
mariën dat edel vat
daer in verborghen was die scat
die ons allen heeft ghecocht
ende uter ewegher pinen brocht
o minne du best een edel cruut
du best dat alder soetste fruut
dat god op eerde nie wassen dede
nu sie ic abelant die scone stede
daer in dat woent die vrouwe mijn
maer si dunct mi besloten sijn
hets recht hets twee uren in der nacht
ic soude gheloven dat mense wacht
daer goede hoede es daer es goeden vrede
abelant abelant wel soete stede
na dien dat ic niet inne en mach
soe willic beiden tote merghen dach
ende minen nacht raste hier gaen doen
ende vaelentijf sal gaen weiden int groen
tote opgaet dat sonneschijn
danc hebbe mamet ende apolijn
ic sie den valke van hogher aert
neder dalen in minen bogaert
daer ic soe langhe na hebbe ghewacht
hi heeft een teken vore hem bracht
daer ane dat ickene kinne
hi es dien ic met trouwen minne
dat sie ic wel ane sine ghedaen
nu willickene vriendelijc gaen ontfaen
want hi es comen te mire hant
een edel valke uut kerstenlant
van bruuyswijc die hoghe baroen
ic sachen neder beten int groen
van sinen paerde die coene wigant
sijt willecome gloriant
ghi hebt beseten die herte mijn
ic sach u onder dat maenschijn
ende oec verhoerdic uwe tale
al te hant verkindic u wale
biden teken dat ghi daer dracht
o florentijn wel scone maght
sidi dit wel edel vrouwe rene
soe biddic gode van nasarene
dat hi beware u reine lijf
o florentijn wel scone wijf
wat hebbic al doer u besuert
ende mi gheaventuert
eer ic hier comen ben int lant
o edel hertoghe gloriant
ghi sijt mi groet willecome
ghi moghes wel draghen uwen roeme
dat ic op eerde nie man en sach
die mijn herte verhoghen mach
meer dan ghi hoghe baroen
maer wijst mijn vader die roedelioen
dat wi hier beide vergadert sijn
bi minen god apolijn
onser beider lijf dat ware verloren
god die vander maghet was gheboren
moet onser beider hoeder sijn
o uutvercoren florentijn
spieghel boven alle wiven
saelt verloren moeten bliven
dat ic hebbe doer u ghedaen
ic hebbe mijn lantscap laten staen
om u te sprekene vrouwe rene
ende come aldus ghedoelt allene
ghelijc enen aermen knecht
o gloriant dat ware onrecht
bi minen god tervogan
hets recht wie enen doghden an
ende in rechter trouwen mint
dat hi troest daer af ghewint
alsoe ic van u hebbe ghedaen
nu seldi oec van mi ontfaen
al dat u edel herte begheert
in reinen aerde ridder weert
al sonder eneghe doerpernie
bider maghet sente marie
florentijn wel suverlike
om al dat goet van eertrike
en dadic u ghene doerperheit
maer edel wijf maect u bereit
met mi te bruuyswijc te varen
want hier en es gheen langher sparen
vernaemt uw vader die roedelioen
hi soude ons beiden lachter doen
soe bleven wi ewelijc ghescant
o edel hertoghe gloriant
bruuyswijc soudic gherne besien
mochte mi dat met trouwen ghescien
so woudic varen daer ghijs begheert
o florentijn vrouwe weert
die ic boven alle vrouwen minne
ic sal u maken hertoghinne
van bruuyswijc den goeden lande
dies settic u mine trouwe te pande
edel wijf van hogher aert
soe salic met u bestaen die vaert
boven alle man die leven mach
of die ic met oghen nie ghesach
edel hertoghe hoghe baroen
nu laet ons hier neder sitten int groen
tote neder gaet dat maenschijn
dan selense alle gader slapen sijn
die te mijns vader hove behoren
dan moghen wi sonder toren
varen sonder yemens gemoet
o edel wijf het dunct mi oec goet
want die vaec gaet mi soe an
dat ic niet langher ghestaen en can
ic moet emmer legghen mijn hoet
soe legghet dan neder in minen scoet
ende slaept hoghe gheboren wigant
dan selen wi rumen abelant
hulpe mamet ende apolijn
hoe es die joncfrou florentijn
alsoe dommelijc ghesint
en wert nie man van hare gemint
die in heydenesse mochte spannen crone
soe hoghe gheboren noch soe scoene
dat si haer herte daer woude legghen an
ende mint nu enen kerstenen man
ende wilt met hem rumen dlant
soe blijft si ewelijc ghescant
eest dat ic swighe hier van
bi minen god tervogan
nenic ic saelt segghen haren vader
want ict ghesien hebbe al gader
waer sidi hoghe gheboren baroen
van abelant heer roedelioen
staet op hoghe gheboren man
doet haestelijc u cleder an
ghi selt vernemen dies ghi niet en wet
nu benic hier al onghelet
floerant neve wat saels ghescien
o edel oem ic hebbe ghesien
wonder ane florentine die scoene
die met rechten mochte dragen crone
van babeloen den soudaen
si leghet aerm ende aerm bevaen
in ghenen boegaert coene wigant
met enen man uut kerstenlant
van bruuyswijc die hertoghe vri
ic salse u wisen comt met mi
edel wigant wide vermeert
want ic hebbe hem ghestolen sijn sweert
daer hi leghet bi dat edel wijf
ende sijn ors dat heet vaelantijf
dat hebbic hem heymelijc ghenomen
uut bruuyswijc soe es hi comen
ende es een hertoghe daer van
nu siet hoghe gheboren man
waer dat hi leghet in haren scoet
ay dat heeft mi wonder groet
van mijnder dochter florentijn
en was nie soe edelen serrasijn
daer si haer herte wilde legghen an
ende leghet nu met enen kerstenen man
die niet en es van onser wet
ay waer toe si haer heeft gheset
ende alsoe jammerlijc ghescant
bi minen god tervogant
si sal daer omme berren in een vier
ende die hertoghe en sal niet van hier
mi ontriden ic en salne vanghen
ende ane enen boem doen hanghen
bi minen god apolijn
gawi floerant neve mijn
ende laet ons vanghen den hogen baroen
o edel oem dat hebben wi goet te doen
want hi es van wapen bloet
staet op hoghe gheboren ghenoet
van bruuyswijc coene wigant
ghi selt besitten abelant
die soete stede dat scoene yuweel
daer staet verborghen een casteel
daer seldi werden casteleyn
het staet op soe scoene pleyn
dat men dies ghelike niet en vint
van gode soe moetti sijn ghescint
fel sarrasijn vul keytijf
bi mijnder wet het cost u dlijf
dat ghi mi heden quaemt soe bi
o edel here van herten vri
laet sinken uwen hoghen moet
hoghen roem en was noit goet
want ghi moet verwonnen bliven
ende daer toe salmen u ontliven
want ghi hebt die doot verdient
ay mi dit spel es mi ontsient
want ic hebbe mijn sweert verloren
god die van der maghet was gheboren
moeten bedroeven diet mi nam
ende al heimelijc tote mi quam
daer ic in groter vrouden lach
met rechten ic dat wel claghen mach
dat ic verloren hebbe minen brant
bi mijnder trouwen haddicken in mijn hant
ghine sout mi niet vangen fel keytijf
her hertoghe laet dese worden een blijf
uwen overmoet wert nu ghevelt
ic mene dat ghijt becopen selt
dat u vorders hebben ghedaen
voer abelant sachic verslaen
minen vader van uwer partiën
dat dede gheraert van normandiën
versloech den lieven vader mijn
ende u vader bi apolijn
versloech minen oem eysenbaert
ende twee ridders van hogher aert
mijnder moien kindere als ghi moget horen
uut antiotsen waren si gheboren
versloech u vader met sijnder ghewelt
ic mene dat ghijt becopen selt
bi minen god apolijn
ende mine dochter florentijn
salic leveren doen den brant
och edel here van abelant
doet met mi dat ghi begheert
maer florentijn die es wel weert
te draghen crone voer elken man
want biden vader die mi ghewan
si heeft te male een reine lijf
si en was noch noit niemans wijf
dat wetic wel te gheenre uren
si es ene edel creature
sijt haers ghenadich hoghe baroen
bi minen groten god mahoen
dan lietic om al die werelt niet
si sal daer omme bernen wats gesciet
dat si nie groete van u ontfinc
ay gheweldich hemels coninc
nu bewaert dat edel wijf
al eest dat ic verliese mijn lijf
bewaert die scoene florentijn
dies biddic u werde sceppere mijn
dat si die doot mach ontgaen
ende kerstenheit moet ontfaen
dies biddic u moeder ende maeght
want si een reine herte draeght
ende heeft te male ene edel nature
moeder gods bewaert die scoene creature
dies biddic u god doer uwen oetmoet
want gherechte minne ons beiden doet
dat wi sijn in dit verdriet
ay god nu en wilt vergheten niet
dat u die minne daer toe dwanc
dat ghi ane ene wigaert ranc
ontfinc menschelijc nature
dat was maria die maghet pure
die u ontfinc in reinen live
dat noit en ghesciede ghenen wive
ende maghdelijc ter werelt bracht
dat dede al die minne cracht
ende daer na stoerfdi die bitter doot
om ons te bringhen in vrouden groet
soe brinct mi noch uut desen prisoene
waer sidi roegier deghen coene
mijn lieve vrient ende ghetrouwe
ic ben hier wel edel vrouwe
nu segt mi wats die raet
ay rogier al minen toeverlaet
die steet al te male ane di
och lieve rogier nu segt mi
wat seet mijn vader die hoghe baroen
och edel vrouwe bi mahoen
hi heeft gheswoeren op sinen tant
dat hi sal hanghen den hoghen wigant
ende u leveren sal ten viere
dat heeft hi gheswoeren alsoe diere
dat mens hem wel gheloeven mach
dies en benic ure noch nacht no dach
sonder droefheit edel vrouwe
och edel rogier nu sijt ghetrouwe
want ghi hebbes wel die macht
ic weet wel dat ghi den kerker wacht
daer die hertoghe in leghet ghevaen
nu wilt hem in staden staen
dat hi behouden mach sijn lijf
och edel uutvercoren wijf
doe ic dat soe ben ic doot
al die werelt van goude roet
en sal mi connen ghehulpen niet
rogier hulpt mi uut mijn verdriet
ende oec den hertoghe gloriant
dan selen wi rumen abelant
ten lande wert van bruuyswijc
rogier ic ghelove u sekerlijc
ic sal ewelijc sijn u vrient
och edel vrouwe dies hebdi wel verdient
over meneghen tijt hier te voren
u vader hadde eens mijn doot ghesworen
doen waerdi al minen toeverlaet
ach nu dadic als een quaet
soudic dies alnu vergheten
al soudic in vieren werden ghespleten
ic sal u hulpen wel edel wijf
dat ghi behouden selt u lijf
ende oec die hertoghe van bruuyswijc
want hi ontfinc mi soe vriendelijc
doen ic hem van u die boetscap bracht
ic sal daer om pinen dach ende nacht
edel vrouwe van herten reen
ic sal ontsluten die kerker steen
ende verloessen die hoghe wigant
waer sidi her gloriant
edel hertoghe hoghe baroen
comt uut desen swaren prisoen
want alle die slote sijn ontdaen
wie heeft mi dese gratie ghedaen
rogier vrient berecht mi dat
florentijn dies mi bat
dat ic u holpe uut uwen verdriet
ay god die hem crucen liet
die moets hebben lof ende danc
dat ic ben uut desen swaren stanc
daer ic soe langhe in hebbe ghesijn
nu segt mi waer es florentijn
die overscoene creature
o edel here si leghet tusschen vier muren
ghesloten ende vaste ghevaen
te hare soe en mach niement gaen
want haer vader wiltse ontliven
dien wille sal achter bliven
op dat mi god behout mijn lijf
ic sal verlossen dat edel wijf
eer ic scheden sal van hier
och haddic minen desterier
valantijf metter hant
ende mijn sweert den goeden brant
soe wildic florentijnen halen
ende den roeden lioen betalen
sijn huushure in rechter trouwen
het sal hem sekerlike rouwen
dat hise soe jammerlijc hout gevaen
here ic wijls u te hulpen staen
ende met u varen uten lande
mamet willic doen die scande
dat ic wille kerstenheit nemen an
nu siet hier hoghe geboren man
valantijf u goede paert
ende uwen brant dat goede swaert
daer u herte soe sere op rast
ay nu haddic minen last
haddic florentijne die scoene
lieve rogier dat u god loene
nu wijst mi die kerkersteen
daer in dat leghet die maghet reen
ic salne ontsluten ende ontdoen
ende werdes gheware die roedelioen
seker ic gheve hem sijn payment
ay here soe waren wi ghescent
worde dit hof met allen ghestoert
ic sal ons vele bat hulpen voert
ghi selt hier houden in dit groen
ende ic sal gaen ten roeden lioen
ende sal hem segghen ende maken vroet
dat hi morghen metter spoet
florentijn dat edel wijf
sal doen dooden ende nemen dlijf
dies salic hem maken wijs
ende ghi selt hier houden in dit rijs
ende emmer seldi op die waerden sijn
als men uut brinct florentijn
ende mense ontliven sal
dan seldi comen over al
ghereden hoghe gheboren wigant
bi minen god tervogant
ic sal u ter hulpen staen
ghi selt steken ende ic sal slaen
ende god sal in onser hulpen sijn
aldus selen wij florentijn
verlossen dat edel wijf
rogier het sal mi costen dlijf
ofte ic bringse uut hare noet
nu gaet henen met haesten groet
ic sal hier bliven in dit foreest
ay vader sone ende heilich geest
nu moetti bewaren florentijn
o mamet ende apolijn
ende mahoen ende tervogant
edel here van abelant
die moeten u gheven goeden dach
rogier nu doet mi ghewach
hoe salic varen met gloriant
edel here van abelant
dat salic u segghen ende maken vroet
dat ghi morghen metter spoet
florentijn dat felle wijf
dooden selt ende nemen dlijf
want si hevet wel verboert
als ment recht na rechte coert
want si heeft onse gode ghescant
ende dan seldi gloriant
hanghen doen ane enen boem
want vernaemt gheraert sijn oem
dat hi hier ghevanghen leghet
here voer waer si u gheseghet
soe sal hi comen met groter cracht
ende met al sijnder macht
ende sal ons doen grote pijn
daer omme duncket mi dbeste sijn
dat ghise beide ontliven doet
rogier desen raet dunct mi goet
nu en willic beiden dach noch ure
gaet henen haelt mi die scoene figure
florentijn die felle pute
ic salse doen leiden ter poerten ute
ende doen haer thoeft afslaen
here dit dunct mi dbeste gedaen
ic salse halen bi apolijn
waer sidi scoene florentijn
ghi moet gaen voer den hoghen baroen
uwen vader den roeden lioen
hi wilt met u justicie houden
ende meint dat u sal werden vergouden
dat ghi sine gode hebt ghescant
ende dat ghi bi gloriant
hebt gheslapen vri edel wijf
dat sal u costen u edel lijf
want hi hevet soe dier ghesworen
god die vander maghet was gheboren
ende sijn voetsel van haer soeghede
ende daer na dat hi ghedoeghede
datten die felle joden vinghen
ende aen enen cruce hinghen
daer hi an sterf die bitter doot
om ons te bringhen in vrouden groet
die moet mine ziele ghenadich sijn
nu segt mi dochter florentijn
wie mach u hier toe hebben bracht
dat ghi sijt aldus bedacht
ende aenbedt enen vremden god
ende maect met onsen gode u spot
ende mint daer toe enen kersten man
bi minen god tervogan
ghi selt daer omme u lijf verliesen
vader die doot willic gerne kiesen
om den ghenen diese doer mi ontfinc
ende naect ane een cruce hinc
met sinen aermen wide ontdaen
ende liet hem hande ende voete doerslaen
met plompen naghelen drie
ghewarich god so moetti mie
bescermen vander hellen brant
ende bewaert den hertoge gloriant
want hi es in pinen groet
o edel hoghe gheboren genoet
hoe gerne haddic u noch ghesien
maer en mach mi niet ghescien
dat doet mijnre herten alte wee
dien moghdi scouwen nemmermee
hoghe gheboren edel wijf
want ic u nu sal nemen dlijf
dat deert sere die herte mijn
och edel joncfrouwe florentijn
waer toe hebdi u gheset
woudi noch anebeden mamet
ghi sout noch wel u lijf behouden
het comt al touwe bi uwen scouden
dat ghi onsen gode aldus blameert
ende u selven scandeleert
ende ghi hoghe gheboren sijt
ghi gheeft haer alte langhe respijt
haestu ende slaet haer af thoet
want hare mesdaet es soe groet
al die werelt en holpe hare niet
bi gode die hem crucen liet
dan sal niet wesen fel tierant
van gode moetti sijn ghescant
dat ghi sijt soe putertier
ter quader tijt maect u van hier
of die duvel sal uus wouden
ende florentijn sal haer lijf behouden
ende tuwer scande mijn eyghen sijn
o uutvercoren florentijn
van deser doot sidi vri
dies danct der werder maghet mari
ende rogier den coenen wigant
och edel hertoghe gloriant
ic dancs gode vanden troene
dat mi ghevallen es soe scoene
ende daer naest u ende rogier
och edel here laet ons van hier
trecken hoghe gheboren man
florentijn nu varen wij dan
te minen lande van bruuyswijc
mijn herte staet in vrouden rijc
edel wijf van hogher aert
nu sie ic den edelen boegaert
bruuyswijc dat goede lant
o edel oem coene wigant
van noermandiën hoghe baroen
nu laet die poerte wide ontdoen
ende laetse incomen met bliden sinne
die ic met al miere herten minne
van abelant die scoene florentijn
o gloriant neve mijn
sijt willecome op desen dach
ende florentijn die ic nie en sach
meer dan nu te deser tijt
mijn herte wert mi van vrouden wijt
dat ic u sie met ghesonden live
comen metten edelen wive
nu segt mi hoe voerdi in abelant
och edel oem coene wigant
al slapende wardic daer ghevaen
ende in enen kerker ghedaen
daer mi met rechte uut mocht verlangen
want aderen padden ende slanghen
waren daer mijn naeste ghebueren
maer god die gaf mi avonture
bi vriende hulpe bi goeden rade
dat ic ben comen sonder scade
uut den vangnesse swaer
het en quam nie man in selken vaer
maer die minne vanden edelen wive
hielt mi altoes te live
dat ic hoepte het soude beter werden
aldus hebic met volherden
ghewonnen daer mijn herte op rast
gloriant neve ghi hebt ghepast
der minnen boegaert leren bouwen
maer doch en derft u niet rouwen
al eest u worden een deel te suere
ghi brinct hier ene scoene creature
die oec niet edelre en mochte sijn
al es haer vader een sarrasijn
hi es een hoghe gheboren man
want van babeloen die soudan
was sijn vader dies benic vroeder
ende des heren dochter was sijn moeder
van antioetsen des benic wijs
ende oec heeft haer vader den prijs
voer ende na in tkerstenrijc
sone es van vromichede sijns ghelijc
in heydenesse die wapen draght
daer om was ic van u versacht
dat u ten quaden soude vergaen
maer ghi hebt wel ghedaen
met volherdene hebdi verwonnen
en dochte oec gheen dinc begonnen
dat men niet volherden en wille
nu swicht ende maect een ghestille
dit voerspel es ghedaen
men sal u ene sotternie spelen gaen
