men moet bi wilen laten staen
die materie ende buten gaen
wandelen vast hier vast daer
in ander materie ende verclaer
te weten ende tondersceiden
van des ons nu te rueren sceiden
en worde niet ghebracht hierin
ander materie den rechten sin
en soude die menighe niet verstaen
werde hem gheen onderwijs ghedaen
waer somighe saken ierst uut risen
dus moet men somwijls onderwisen
ende van buten verre verhalen
ander saken daer uut dat dalen
somighe dinghen die gheboren
tot onser materien te hooren
des wil ic hier nu in bringhen
ende rueren somighe vreemde dinghen
ghi hebt hier voor ghehoort al bloot
den rouwe ende droefheit groot
die hertoghe anthonis uut rechter trouwen
hadde om die doot sijnre vrouwen
nu laet icken in sijnre droefheit
naer der natueren crancheit
ende want tier tijt si u verclaert
als dedele vrouwe aflivich waert
groote tweedracht ende oorloghe swaer
was in den lande van ludike daer
af hier namaels sal ons gheboren
te scrivene ende te laten hooren
so wil ic in corter talen
tbeghin des oorloghs hier verhalen
in tjaer ons heeren hoort hier naer
xiiic neghenentachtich jaer
in meerte den achtsten dach
na costume van scriven doe ic ghewach
des stichts van ludike heer aert
van hoorne aflivich waert
bisscop van ludike ende naer hem
ghecreech tbisdom ic seker bem
jan die joncste soon verstaet te recht
van hertoghe aelbrecht
van beieren die hielt in sijn bewant
henegouwe hollant en zeelant
ende dese quam met sinen vader
ende sinen broeder beide te gader
die welke willem was ghenaemt
tier tijt grave van oostervant
ende met meer ander groote heeren
tot ludike daer hi met grooter eeren
weerdelijk wert ontfanghen claer
xiiic xc ons heeren jaer
den tienden dach in julio
zeventien jaer was hi out also
was hi te jonc te dien termine
bisscop ofte priester te sine
maer die paeus dispenseerder mede
bonifacius die te roomen hielt stede
mits desen en screef hi hem niet
bisscop maer verstaet tbediet
elect van ludike gheconfirmeert
in tjaer ons heeren als staet vercleert
xiiic xcv claer bescreven
is eenen twist op gheheven
tusscen den elect si u bekant
van ludike ende sijn goede lant
also dat die elect voorseit
thof ende den stoel der gheestelijcheit
van sinen gheesteliken gherichte
transfereerde ende stichte
of stelde te diest si u bekant
binnen den lande van brabant
want van ludike alle de steden
ende van den lande loon mede
waren den elect alghemeene
onghehoorsaem sonder alleene
die stat van eick sonder waen
metten slote dat daer leeght aen
die welke van hoorne heer hendrijc
heer van perweis seer subitelijc
als een vroom ridder ende gheeert
ende ter wapen wel gheleert
ghecreech met rechter cloekicheit
tot behoef van den elect voorseit
dien hi in deser noot tier stont
met grooter vroomicheit bistont
teghen alle die ludikeren
twelc men naermaels sach verseeren
also hier naermaels sal sijn bescreven
als dus dese twist was gheheven
tusscen den elect sonder waen
ende omtrent iiii maenden had ghestaen
tusscen hem ende die lande sijn
van ludike van loon so wert in tfijn
ghesaet ghepeist ende ghevelt
ende thof te ludike ghestelt
naer ouder costumen dit was
in tjaer ons heeren mits das
xiiiic een min eerbaerlijc
sant die coninc van vrankrijc
die universiteit van parijs
ende vrouwe joanne des sijt wijs
van brabant die edel hertoghinne
ende die grave van namen dat versinne
tot ludike wel verzien ter keure
haer notabel ambassadeure
te weten hoort die waerheit lien
dien patriarch van alexandrien
meester peeter pleu was mi vercleert
in theologien ghemagistreet
meester willem van brugghe sijt seker das
die tier tijt deken van lier was
meester jan ghio genuemt bi namen
deken van st albaens te namen
ende meer ander met eerbaerheit
die aen den elect aen tcapittel voorseit
aen alle den kerken ende steden
des lants van ludike ende loon mede
verworven dat si hen keerden dus
van den paeus bonifacius
den ixsten
 die te roomen sat
dien si tot dier tijt hadden ghehat
gheobedieert al teenemael
ende hielden hen voort neutrael
tusscen beide die paeusen dits waer bediet
so dat si gheenen van beide niet
en obedieerden sekerlijc
so als de croone van vrankrijc
ende tlant van brabant ooc en deden
op dat men die tweedrachticheden
der voorseide ii paeusen mits desen dinghen
te voorder hadde moghen bringhen
ter cessien oft eenicheit
te makene met voorsinnicheit
in der h kerken ter gods eeren
cort hier naer in tjaer ons heeren
xiiiic drie hoort mi verclaren
eenighe poorteren te ludike te waren
die hen noemen deden bi namen
hedroten die begonden tsamen
onder hen te rebelleren seere
teghen hertoghe jan haren heere
van beieren den elect voorseit
ende seiden ende hebben voorgheleit
dat hi tbisdom langhe ghenoech
beseten hadde naer sijn ghevoech
sonder bisscop ende priester te sijn
want hi nu tot sinen termijn
comen ware van xxx jaren
so was haer meininghe ende begaeren
dat hi priester ende bisscop worde
op twelke datten voor antwoorde
de voorseide elect gheven dede
dat met hem spaeus moghenthede
van dien hadde ghedispenseert
ende dat hem ooc dat gheweert
van dier saken noch tbericht
so en behoorde nichtes nicht
maer hi hadde daerof meer ende men
voor sijn overste ende niet voor hen
te antwoorden sonder si
daerop repliceerden si
dat hi ende si ghehoorsaemheit
den paeus hadden wederseit
dus en vraeghden si wats ghesciet
naer sijn dispensatie niet
ende want hi doen also houde
priester noch bisscop worden en woude
so verworven die hedroten dat
dat die van ludike der stat
ontkenden haren elect voorseit
voortmeer alle ghehoorsaemheit
also si den paeus hadden ghedaen
mits desen transfereerde saen
van ludike die elect voorseit
thof des gherichts der gheestelicheit
van duutscer tonghen stelde hi tghericht
binnen der goeder stat van tricht
ende van waelen voor waer gheseit
heeft hi thof te hoeye gheleit
daer die stat van ludike wilt mi hooren
meer af ontpoint was dan te voren
so dat si coren altehants
voor mombaer ende bescermer slants
van perweis heer hendrike
die in der saken also wijsselike
ende deuchdelijc hem droech voorwaer
datti binnen corten tijt daer naer
dat hi den eedt sonder waen
van der mombaerschap hadde ghedaen
een goet ghevoech ende middel vant
daer mede die twist die tusscen tlant
hinc ende den elect voorseit
ghesaet wert ende afgheleit
ende thof dat worde sonder verbeit
wederom te ludike gheleit
ende daer na worden sonder verlaten
bi den elect ende den staten
des lants van ludike tsamentlijc
xvi persoonen eendrachtelijc
ghecoren al ongespaert
dien die macht ghegheven waert
dat si een besoec doen souden
tondervindene bi wiens scouden
die twist dien ghi hier hebt ghelesen
opghestaen was ende gheresen
voort weghen te vinden vuechelike
ende ordinantie redelike
te maken daer de elect voorseit
met bleve in sijnre heerlicheit
ende die stat alse mi dochte
onghequetst houden mochte
haer rechten ende haer vriheden
also dat dese onvreden
ende derghelike twist niet meere
tusscen hen ende haren heere
en ghevielen noch en resen
welke persoonen voorghelesen
tsamen vertoghen onder hen
binnen der stat van tongheren
daer hebben si onghecesseert
seker pointen gheordineert
die die peis van tongren gheheeten sijn
ende als daer naer verstaet den fijn
op wort ghebroken wilt verstaen
tbesuec twelk hadden ghedaen
die xvi persoonen ende ghelesen
worden beide meesters van desen
van ludike herde cort naer tgone
met hen noch xvii persoone
openbaer ter puyen overluut
van moeyterien ghebannen uut
maer al moesten die xxx na dat
te ludike rumen uter stat
so hebben si nochtans utermaten
aldaer achter hen ghelaten
veel heimelike vrienden in tstat
in tjaer ons heeren verstaet dat
xiiiic iiii wi lesen dus
sterf paeus bonifacius
die ixst die sat tot rome
naer hem worde paeus hier op gome
die viist die innocentius hiet
hertoghe jan ic en lieghe u niet
van beieren elect ghenaemt
van ludike rechtevoort hi sant
aen den paeus hoorde ic oorconden
te viterbien tot dien stonden
meester janne van turnhout
die welke verwerf sonder ophout
aen den paeus altehande
dat hi den elect ende sijn lande
van ludike ende van loon mede
weder in sijner gratien dede
ende in obedientien dits ware dinc
suetelijc nam ende ontfinc
de bullen daeraf onghecesseert
ende werden opentlijc ghepubliceert
in tjaer ons heeren hoort wat ic scrive
m iiiic ende vive
xxvii daghen in novembri
die elect ende clergij
warens wel content ende te vreden
ende songhen met grooter bliheden
te deum laudamus sijt seker das
maer die stat van ludike en was
dies niet ghepaeyt ter waerheden
noch verblijt noch te vreden
aldus is anderwerf herde saen
een groote twist weder opghestaen
tusscen den elect ende die stat
also dat die prelaet naer dat
in tjaer xiiiic sonder saghe
ende sesse in die paeschdaghe
hem weder vertroc met gheninde
tot tricht met sinen huusghesinde
ende stelde daer thof volcomelijc
van sinen gherichte gheestelijc
om welke sake ghehouden waert
herde menighe dachvaert
om de saken te vereenighen tswaer
ten utersten in ons heeren jaer
van sessen op den sesten dach
van september doe ic ghewach
wort bi den steden hoort mijn sermoon
des lants van ludike ende van loon
die stat van tricht uutghenomen
ende van st truyen overcomen
ende ghesloten dat men houde
eenen mombaer maken soude
als dese conclusie sijt seker das
van der momborien ghemaect was
is een van den meesteren tehant
van ludic die was ghenant
jan van der cautsiden ongheloghen
al tot perweis ghetoghen
ende hevet bestelt des seker sijt
dat daer ooc quam ter selver tijt
meester lambrecht gorijs
dwelc een waer des sijt wijs
van den xxx te waren
heidroten die ghebannen waren
te ludike ghewaerlike
dese hebben heere hendrike
van perweis met grooter cloecheit
bibracht dat die elect voorseit
van ludike door niemens houde
bisscop noch priester sijn en woude
maer dat hi meininghe hadde te waren
dat hi tbisdom woude laten varen
ende nemen een wijf met staden
meinde den lande te beraden
groote oorloghe op dat hi tlant
te wille mocht crighen in sijn hant
de goede verdrinken ende veriaghen saen
als hi tanderen tide hadde ghedaen
ende seiden voort waert so dat hi
hem daer toe vueghen woude wouden si
sonder verweeren dat menne houde
tot eenen mombaer kiesen soude
ende dieric sinen outsten sone
tot st lambrecht canonic was die ghone
ende archidiaken van haspegouwe
bisscop van ludike maken soude
op twelk de voorseide heer hendric
antwoorde aldus properlic
dat hem dat in gheenen keere
te doene en stont nimmermeere
gemerct dat hi int openbaer
des voorseiden elects man waer
van leene ooc hadde de elect voorscreven
die provende sinen sone ghegheven
van ludike ende daer mede darchidiaconeit
van haspegouw met minnelicheit
ieghen welke redenen in eenigher wijs
meester lambrecht gorijs
ende jan van der cautsiden allegheerden
ende veel propositien proponeerden
daer van perweis die heere
na hooren woude min noch meere
ende also sijn dese twee met allen
aen des heeren vrouwe ghevallen
van perweis die si ongheloghen
tot harer opinien hebben ghetoghen
so dat si met subtilen keere
heer hendric van perweis haren heere
daer toe heeft bracht sonder sneven
dat hi hen ten utersten heeft ghegheven
totter saken sijn consent
aldus is wederom ghewent
jan van der cautsiden voorghelesen
doen hi drie daghen hadde ghewesen
tot perweis dits ongheloghen
ende is te ludike inghetoghen
ende heeft die saken also bedreven
dat alle die steden daer bi bleven
van ludike ende van loon mede
uutghenomen die twee steden
tricht ende st truyen dit wilt hooren
dat si heer hendricken hebben ghecoren
van hoorne ende van perweis heere
teenen mombaer met snellen keere
ende diericken sinen outsten sone
hebben si ghecoren naer tgone
tot haren bisscop die welke vader
ende sone beide te gader
met scoonder gheselscap te samen
binnen de stat van ludike quamen
in tjaer van sessen dat segghe ic di
xxviii daghen in septembri
daer si met eeren ende met weerdicheit
ontfanghen werden voor waer gheseit
van daer keerden hen die van ludike dus
van den paeus innocentius
den viin die te roomen sat
ende gaven hen verstaet wel dat
onder die obedientie aldus
van paeus benedictus
den xiiin dit sat als doen
in der stat van avignoen
ende die confirmeerde tehant
haren nieuwen bisscop voorgenant
in desen ghescille voor bescreven
sijn bi hertoghe janne bleven
van beieren alle te sinen rechte
die heeren van st lambrechte
uutghenomen een ende mits desen
sijn si in tjaer voor ghelesen
heimelijc op den vijfsten dach
van october doe ick ghewach
van ludike tot st truyen comen
desghelijcs sijn naer haer vermoghen
die ander persoonen gheestelijc
die totter clergien eenpaerlijc
behoorden al meest uutghevlouwen
want si hen niet en betrouwen
noch houwen en wilden in gheenen keer
metten nieuwen bisscop min no meer
maer metten outsten houwen aen
den elect van beieren hertoch jan
dus worden die gheestelike mannen
alle te ludike uutghebannen
ende die nieuwe bisscop onghecesseert
heeftse alle ghepriveert
van haren beneficien sonder sneven
ende heeftse anderen ghegheven
tmeeste deel des rudderscaps in dien tide
hielt ooc hertoghen jans side
somighe edelen hielden sekerlijc
die partie van bisscop dierijc
van hoorne ende alle die stede
van ludike ende van loon mede
sonder die van tricht si u bekant
ende van st truyen ende want
die van st truyen niet en wilden eeren
den nieuwen bisscop noch obedieren
so is heer hendrijc van perweis tehande
als mombaer metten ghemeinen lande
van ludike van loon met grooter machte
daer voor ghetoghen met harer crachte
ende als si die stat sonder saghe
van st truyen beleet hadden xiv daghen
so eest ghededinght ende bedreven
dat haer die stat heeft opghegheven
den voorseiden mombaer metter spoet
behoudelike haer lijf ende goet
met voorwaerden ic seker ben
dat die heeren van der capittelen
ende ander van der clergien te waren
die aldaer ghevlouwen waren
vri ende onbesorcht van daer
souden moghen sceiden sonder vaer
ende trecken daer thaer ghelieven soude
dus toghen die heeren herde houde
van der clergien tot namen binnen
ende die mombaer wilt versinnen
quam te st truyen sonder verhoude
nu heeft hi in sijnre ghewoude
van den lande alle die stede
van ludike ende van loon mede
sonder de stat van tricht si u vertelt
daer hem hertoghe jan uut helt
van beieren metten vrienden sijn
hier naer over een termijn
confirmeerde vrouw joanna tehant
hertoghinne van brabant
ende hertoghe anthonis als ruwaert
van brabant dat si u verclaert
van der capittelen alle die heeren
ende ooc van hen wie si weren
van ludike dat si met vreden
souden moghen binnen den steden
van brabant comen ende bliven moghen
ten einde der voorscreven oorloghen
ende aldus quamen dat derre ic lien
die voorseide heeren van der clergien
die te namen laghen ic segghe u dat
al tot loven in der stat
daer si sijn bleven in goeden vreden
tot den einde des oorloghs in waerheden
hier naer hebben ic seker ben
hertoghe jans vrienden van beieren
cloekelijc met subtilen doen
tslot ghecreghen van bullioen
als dit vernam ic segghe di
heer hendric van perweis so is hi
in tvoorseide jaer doe ic ghewach
van sessen op de xvin dach
van november daer voor ghetoghen
met heercrachte doen hijt met vermoghen
twee maent beleghert hadde sonder scop
gaven hen die beiersce op
behoudelijc lijf ende goet
als nu hertoghe jan wert vroet
considereerde merckte ende sach
dat hi sijn vianden niet en mach
wederstaen noch weder draghen
sonder hulpe van vrienden ende maghen
so is hij selve haestelijc
in persoone ghetooghen in vrancrijc
in enghelant ende in duutslant
om van den coninghen wide bekant
ende princen die hi dat si u cont
van maeghscappen naer bestont
ende van swagheschappe dats bloot
om troost ende hulp in sinen noot
te ghewinnen dat is waer
ende is wel ghetroost van daer
wedercomen si u bekant
in sinen rade dien hi doen vant
dat hi metter hulpen sonder verbeit
die hem sekerlijc was toegeseit
in tjaer xiiiic ende seven
op st machiels avont sonder begheven
met heercrachte ende met ghewoude
in tlant van ludike comen soude
omt weder ter obediencien sijn
te consequeren verstaet den fijn
ende als hi doe ic u ghewach
desen tijt ende overdrach
den heeren ende princen wide vermaert
ghecondicht hadde ende verclaert
die hem troost ende hulpicheit
gelooft hadden ende toegheseit
so eest ghebeurt so wi vernamen
mits sekeren lasten die overquamen
den coninc der croone van vrancrijc
dat van bourgognien die heere rijc
ghescreven heeft aen den swagher sijn
van beieren dat hi tot dien termijn
bliven moeste in vrancrijc
mer tot anderen daghen vuechelijc
die men daer op ramen mochte
soude hi hem met coenen ghedochte
te hulpen comen met moghentheit
also hi hem toe hadde gheseit
ende aldus so is voorwaer
dat opset ghebroken daer
dat hertoghe jan als ic vernam
in den lande van ludike niet en quam
van beieren als ic u dede cont
op st machiels avont
met sijnre crachte so hi had opgheset
van den oorloghe sceidic hier met
daer ic hier naer heb ic gheval
u noch meer af scriven sal
ter plaetsen daer dit point sal sijn
ende in die materie mijn
wil ic nu voort continueren
ende achtervolghen ende persequeren
van hertoghe anthonis den edelen heer
die bedruct was herde seer
om sijner liever vrouwen doot
wier siel god brenghe uut alder noot
