dien doemen doget ende ere
tote dats geware wert die here
die hertoge andwoorde bi mire trouwe
in weet twi ghijt segt vrouwe
van sulken dingen bem ic vri
want genen verrader omtrent mi
sone lietic bliven om gene noot
ic soudene aten toter doot
so moeti dan den gonen haten
ende noomdene die niet wille laten
mi te biddene elkes dages
omme mine minne node ic gewages
ende seget datti lange stonden
heift gesijn in dit gebonden
ende noit sonder nu hine dorst seggen
nu willict u vor ogen leggen
mijn gepens omme dat mi dinct
dat hi uwe ere der in verminct
het mach ooc wel weisen waer
datti lange heift gehaect hier naer
bedi wine hebben geweiten twint
datti els yewer heift gemint
waerbi dat ic u bidde here
dat ghire in behout u ere
ende dat ghire of doet berecht
sulc als u sal dinken recht
die hertoge wient niet mochte becomen
seide ic sals wel te hovede comen
ende ten minen ic hebs geacht
tongemake was hi al de nacht
so datti slapen niene mochte
wonder hadde hi in sijn gedochte
dattie rudder dien hi so minde
ende over so goet ende so noyael kinde
so zere iegen hem hadde mesdaen
dat sine vrienscap moeste te gaen
ende pensder omme al dure die nacht
tote nuchtens datti was bedacht
doe deide hi den rudder voor hem alen
die hem sijn wijf met valscer talen
sonder begerte deide haten
doene wilt dhertoge niet laten
hi setten an talen ende seide
daert niemen horde sonder si beide
waerachtelike hets groot meskief
dat u al die werelt heift lief
om uwe doget om uwe sconeide
ende in u es gene getrauwecheide
ghi hebt mi bedrogen zere
ic hadde gewaent bi onsen here
dat ghi getrauwe haddet gesine
ten minsten iegen mi enten minen
ic hebbe te u gehadt grote minne
nu ne wetic ute wat sinne
u es geporret sulke keitivicheide
dat ghi dor uwe valsceide
dorst versouken die hertoginne
ende bidden haer omme minne
ghi hebt gedaen dorpernie
dorperliker ne hordic nie
vaert stappans ute minen lande
of u comter of grote scande
ic geve u orlof sonder gescal
ende verbiede u van al te al
dat ghire nemmermeer ne coomt
caemdire in ghi wart verdoomt
bedi mochtic u der in vangen
wett wel dat ic dade u hangen
hadde hijs int herte droefheide
so dat hem beven al die leide
ende varen ende keren int lant
dat hem dhertoge verbiet tehant
of ander zide es hem zwaer
datti verradere uppenbaer
gheheten si van sinen here
dus es hi zere uten kere
ende hout hem over doot verraden
hi seide here omme gode genade
ne gelovet nemmermere
dat ic so stout soude sijn here
te pensene dat ghi mi tyet aen
no nemmermeer werdet van mi ghedaen
hi heift mesdaen diet heift geseit
daers geen ontseggen hets waerheit
sprac dhertoge ic weet wel
soe seit mi ende niemen el
in wat manieren ende hoe
ghi haer spraect van minnen toe
als verrader quaet ende vals
ende seit haer sulke dingen in als
daer soe lichte of zwiget stille
here mijn vrouwe seit haren wille
sprac de rudder die drouve es
daers geen ontseggen sijts gewes
die rudder drouft dan wisse so zware
hine weet of hi sal kennen tware
maer hine weet welc gedogen
die tranen liepen hem uten ogen
omme die rauwe die hi besief
die hi hadde omme sijn lief
so dat sijn ansichte wart al nat
doe creech rauwe de hertoge omdat
hem dochte dat els yet ware
datti niet seggen wilde uppenbare
doe sprac dhertoge dits dat mi raut
ic sie dat ghi mi niet betraut
so veile alse ghi wel mocht
qualike ghi wert bedocht
waent ghi dat ic uwen raet
ye ontecken soude ic ware quaet
helen sal mi goet gelucken
ic liete mi eer de tande uuttrucken
doe sprac hi dor gode genaden
in weit wat seggen ic bem verladen
bedi van rauwen ic wane verderven
maer bet liever moestic sterven
dan ic verlore dat ic verliesen soude
wart hare geseit also houde
ende van haer worde geweiten
dat ic desen raet hadde ghespleiten
doe sprac dhertoge nerenstelike
ic geloef di getrauwelike
dat ic bem sculdech up manscap
dat ghi nemmermeer gecriget gramscap
bedi ict nemmermeer gewage
ende noit te genen dage
iemene toge dat ict weet
die rudder weende met tranen heet
utermaten ende seide ay mi
ic minne uwer nichten van vergy
ende soe mi alsoe best can
doe sprac dhertoge segt mi dan
of ghi wilt dat ict heile
weit niemen dan ghi van uwen speile
die rudder seide neent groot no clene
sonder recht wi twee allene
doe sprac de hertoge dit noit gevel
hoe mochtire toe comen wel
ende hoe gecregedi tijt ende steide
trauwen here bi suptijlheiden
ic salt u seggen sonder verlaet
nadat ghi dus weit onsen staet
doe ghinc hijt hem vor ogen leggen
ende tgaen ende tkeren algader seggen
deerste vorworde ende totroyeren
ende van den hondekine de maniere
doe sprac de hertoge hoe dat staet
ic bidde u teerst dat ghire gaet
dat ic u geselle moet sijn
in den wech ende ghi de mijn
want ic moet weiten sonder letten
of ghi die redene moget besetten
maer mijn nichte salt weiten niet
here ic wilt also wilgiet
maer dat u niet dere sijt dies bedacht
here ic wilre gaen te nacht
dhertoge seide ic wille meide gaen
die pine willic onderstaen
het wert mi solaes ende spel meide
ende hebben gevisiert de steide
daer si vergadren sullen te voet
in de deiminge dus dinctem goet
bedi soe woonder na genouch
shertogen nichte die gherne louch
daerwaert hilden si hare vaert
tote si quamen in den boongaert
dhertoge hadde daer niet lange gesijn
hine sach sire nichten hondekijn
dat quam ten ende vanden boongerde
daer vant den rudder diet begerde
die groot spel den hondekine maecte
ende stappans den wech geraecte
ende den hertoge liet hi achtre
maer hi volgede na als een wachtre
tote bider camere daer hilt hi stille
ende decte hem na sinen wille
so hi best mochte onder enen boom
daer sach hi ende nam goom
waer sijn nichte uter camere quam
enten rudder bider hant nam
ende ontfinkene vriendelike
met elsene met cussene solacelike
hi cussetse weider sonder meskief
ende hi seide mijn vrouwe mijn lief
mine minne mijn sin mine herte
mijn soete gepens sonder smerte
mi heift gelanget te sine met u
sint ic hier was so ic bem nu
soe seide weider mijn lieve here
mijn minlijc vrient wien ic minne zere
jou merren heift mi zere verlanct
nu ne drouvic niet god sijs gedanct
dat ic u hier hebbe met mie
ende ic u gans ende gesont sie
here wel moeti comen sijn
ende ghi wel vonden vrouwe mijn
dit hoorde dhertoge ten ingane
die hem daerbi stelde te stane
ende kende sire nichten bi den lude
nochtan ne sprac soe niet lude
ende verkende so hare maniere
datti wart buten dangiere
van dat hem dhertoginne seide
dat logene was ende gene waerheide
dit es hem lief want hi wel siet
dattie rudder mesdaen heift niet
ende dat hine met onrechte wantrouwet
daer staet hem dhertoge ende crauwet
met groter genouchte al die nacht
entie gelieve wel bedacht
alde nacht te gader lagen
sonder slapen tote het ghinc dagen
met sulker merechte met sulken spele
dat redene geift dat ict heile
niemen soude weiten sulc leven
hine hadde der minnen loon beseven
ende met pinen verdient wel
bedi hen bestonde niet el
no niemen soude mogen weiten
wat sulke bliscap heift beseiten
of minne ne daet hem verstaen
maer sulke doget mach niet ontfaen
elc die wille bi mire trauwe
want hets bliscap sonder rauwe
ende solaes met vriendelijceiden
ende het dijnct hem stappans leiden
den gonen dies heift te doene
ende hets altoos te verdoene
hoe wel greyt hem der minnen belanc
al worde de nacht een wouke lanc
die wouke ene maent de maent een iaer
ende een iaer twintich daer naer
twintich iaer hondert alst came ten ende
wildi dat god weider sende
die nacht alst dagen soude gaen
in sulken gepense was gestaen
dien die hertoge daer ombeet
maer hi moeste wech een geleet
deide hem sijn lief toter dure
dat sceden wart hem beden te sure
daer sach dhertoge orlof geven
elsen cussen suchten beven
ende horde neimen die termine
daer te vergaderne ende weider te sine
die rudder dus van dane sciet
die vrouwe die dore open liet
ende geleeddene metten ogen
alse verre alsoene conste geogen
alsoene niet langer mochte zien
so looc soe die dore mettien
ende als dhertoge dit versach
volgede hi den rudder het was na dach
so dat hine achter aelde
die zere iegen hem selven taelde
ende clagede de nacht in de vaert
dat soe tonlange hadde gewaert
alsulc gepens al sulke clage
hadde sijn lief al toten dage
want haer dochte dat god de nacht
al tonlange hadde gewracht
entie dach was comen te gereet
dat was hem beden harde leet
doe cam dhertoge te hem gegaen
ende helsdene ende seide laet staen
ende penst nemmeer dat ic u ate
no wantrouwe dats mine bate
bedi ghine hebt mi niet bedrogen
maer dhertoginne heift mi gelogen
die rudder sprac ic bidde u here
omme gode ende omme uwe ere
dat ghi wilt decken deisen raet
want ic verlore mijn toeverlaet
ende ic storver omme sonderlinge
wiste yemen dan ghi deise dinge
dhertoge seide ne twifelt niet
het wert geheilt bet dan el yet
no nemmermeer werdes gewagen
no gesproken te genen dagen
aldus sprekende sijn si comen
daer si tporren hadden genomen
ende als men ghinc ter tafle reden
ghinc die hertoge den rudder leden
ter tafle waert bider hant
ende togedem vele beter samblant
danne hi te voren noit hadde gedaen
dit dochte der hertoginne mesdaen
sodat soe van der tafle up stoet
ende ne togede tgelaet niet goet
ende gebaerde of soe ziec ware
ende spoede ter camere hare
ende ghinc haer up haer bedde strecken
ende hiet dat mense soude decken
alse die hertoge hadde geheiten
sine vrouwe wildi niet vergeiten
hi ghincse besien met ere hitten
ende voren up haer bedde sitten
ende geboot dat groot no clene
inde camere bleve sonder hi allene
men deide gereet datti hiet
entie hertoge ne liet niet
hine vragede wane haer de siecheit came
ende wat soe heift ende waer soet name
soe andworde so helpe mi god
inne hilt u niet over so sot
nu als ic ter tafle sat
ghine hadt meer vroescepen gehad
danne ghi dengonen ghinct festieren
die mi dus wille sconfieren
also ic u hebbe geseit
entie iaecht minen arebeit
ende als ic sach dat ghi hem daet
meerre feeste ende beiter gelaet
dan te voren in const gedogen
in mocht niet langer zien met ogen
dhertoghe sprac lieve vriendinne
inne geloofs in genen zinne
u no andre creature
dat nemmermeer bi gere aventure
gevallen mochte dat ghi mi seit
ic weet wel over waerheit
dat hijt noit pensede ic houts hem quite
ic weet so veile van sire vite
nu ne vraechter mi nemmeer omme
sprac dhertoge ende keerdem omme
soe bleef pensende om de zake
dat soe nemmermeer te gemake
wert ten dage dat soe leift
voor soe meer ondervonden heift
wat dat haer dhertoge verbiet
van dien verbiedene hout soe niet
nu ginc soe in haer herte creten
ende pensede dat soet soude weiten
mocht soe toten avende ombiden
enten hertoge hebben bi hare ziden
dat al mergende lude of stille
soe vinde soude haren wille
daer up toter nacht soe zweech
tote soe haren here gecreech
up haer bedde daer soe haer wende
ende hilt haer vaste up teen ende
soe gebaerde of haer geen spel luste
nochtanne datse dhertoge custe
venset haer gramlike ende maecte haer diere
soe conste wel die maniere
omme haren here te bringene tonder
ende seide stappans mi dinct wonder
dat ghi so valsch sijt ende so quaet
ende ghi mi toocht so scone gelaet
dicken seidi mi vriendelike
dat ghi mi minnet hertelike
ende omme dat ghi mi hebt gelogen
dinke mi dat ic bem bedrogen
doe sprac dhertoge waer an vrouwe
dat ghi seit mi bi mire trauwe
seit soe die quaet pogede te doene
dat ic nemmermeer worde so coene
dat ic u vragede om die wareit
over zake die ghi wel weit
u te minne dats cranc spoet
inne horde noit quaet no goet
inne seit u stappans dat ics wiste
ende dat ic noit van worde miste
nu sie ic dat ghi mi wilt heilen
u gepens des moetic queilen
ende weit al over waer
dat al levedic hondert iaer
betrauwenesse ne hebbe an u
so ic gehadt hebbe tote nu
doe ghinc soe wenen ende clagen
versiken ende hare ogen vagen
ende pinets haer al dat soe mochte
so dats den hertoge of dochte
ende seide te hare lieve vriendinne
in wiste hoe zien in genen zinne
uwe gramscap no u verdriet
maer weit in mach u seggen niet
dat ghi wilt dat ic u zeide
ic dader an grote dorperheide
ende soe andworde met aesten
ne segges mi niet dat es tnaeste
ic sie wel waert gaet dit spel
ghine betraut mi niet so wel
dat ic heilen soude uwen raet
mi wondert hoet met u dus staet
want ghine horet noit dats waerheit
dat ic ondecte dat ghi mi seit
te mi ne dordijs niet betrauwen
nemmermeer bi mire trauwen
soe ghinc verwenen metten worde
dhertoge elsetse als hijt horde
ende cussetse an hare mont
van herten was hi ongezont
want hi hem niet onthouden mochte
haer te seggene sijn gedochte
doe seide hi tote haer lieve vrouwe
in weet wat doen bi mire trauwe
mi dinke ic mach u betrauwen wel
veile bet dan yemen el
want mine herte entie uwe sijn een
daer es geen decken van ons tween
maer wacht dat ghijs niet spreict een woort
eist dat yemene verhoort
ic segt u wel wildijt verstaen
ghi sulter omme de doot ontfaen
soe ne zweech niet langer stille
ende andworde hets wel mijn wille
hi waende wars omme dat hise mint
dat soe daerbi niet liecht een twint
ende ghinct haer tellen van worde te worde
so hijt van den rudder hoorde
ende hoe hi was inden boongaert
metten rudder onvervaert
int houkelkin onder hem tween
daer thondekin cam soot wel sceen
vanden ingane vanden uutgane
deide hijt haer al te verstane
alse die hertoghinne weet
so eist haer utermaten leet
ende hi hare ontseide sine minne
heift soes despijt in haren zinne
maer soe ne toges geen gelaet
ende seide can ic deisen raet
niet gedecken ende heilen
ic wille men mi hange bider keile
nochtan wert haer te lanc tombidene
tesprekene die soe mict te nidene
omdat soe weet ende bekint
dat soe van dengonen es gemint
die haer gedaen heift groot meskief
omme datti niet sijn wilde haer lief
so houtse haer vaste in deisen nijt
tote soe siet steide ende tijt
dat soe haers heren nichte spreke
soe sal haer seggen aesteleike
wat soes weet van haren man
daer wert ooc geen heilen an
maer noit te pointe soene beghincse
sonder alst cam tenen chincse
dattie hertoge hilt vul hof
omme te hebbene ere ende lof
ende sende boden uut menegerande
omme al de vrouwen van den lande
ende omme sire nichten diere woonde bi
die casteleine van vergy
ende alse dhertoginne sach
mochtsoe verbliden niet up den dach
maer soe conste haer wel gelaten
want soe haetse utermaten
soe togede haer beiter gelaet
dan noit te voren dat was quaet
soe hadde te seggene grote herte
daer soe sident of hadde smerte
ende tleven verloos dat was diere
soe pensede menege maniere
alstie taflen up waren gedaen
deide soe in hare camere gaen
die vrouwen omme te pareirne
omme te dansene ente baleirne
soene conste haer niet wachten van sprekene
soe begonste gonder te rekenne
alsoes tijt sach ende steide
oft in boerden ware soe zeide
casteleine ghi moget wel moy sijn
ghi hebt een scone lief ende een fijn
ende soe andworde semperlike
vrauwe inne weet sekerlike
twi ghi mi an spreict van lieve
god verde mi van sulken grieve
dat gaen mochte iegen de ere
van mi of van minen here
ic wilt wel seide dhertoghinne
maer ghi sijt meesterigge van zinne
ghi hebt geleert u hondekijn
te comene daer u lief can sijn
