des vaders almechticheit
des soens eeweghe wijsheit
die goedertierenheit sheilichs geest
welc drie persone in een volleest
sijn een godlijc wesen een eewich licht
doerschinende themelsche ghesticht
verlichtende hemel ende erde
den vader biddic dat hi gewerde
mi te verlenen cracht ende macht
den sone wijsheit voersienich wijs gedacht
den heilegen geest een claer bekinnen
een claer verstaen dat ic beginnen
te dichten mach waerechticheit
ter eeren der drievoldicheit
dat ic in midden noch vore noch na
buten der waerheit niet en gha
noch af en doe noch uut noch in
dan blote waerheit ende claeren sin
doer gonst doer eere door miede doer ghicht
gheensins en roere in dit ghedicht
dan alsoet claerlijc es gheschiet
doch emmer soe en mein icx niet
wetens te doene te geenre stat
ic bidde hem die mi des bat
vort te dichten dese historie
dat hi aensie die clein memorie
mijns aermen stompers grof ende ruut
die corrigere set in doe uut
alsoe hem dat sal genoegen
ende hulp altoes ten besten voegen
die waerheit volgen die logen vlien
oetmoedelic biddic hem tot dien
want hijs slapende bat es vroet
dan ic hoe hijs niet en bestoet
maer hem te lieve provic mijn best
clein vogelken maect cleinen nest
op sijn verbeteren doe ict al
ic bidde gode die berch ende dal
vier water erde ende lucht
ghescapen heeft ende alle vrucht
wassen doet na sinen wensche
om dien nootdorst van den mensche
dat hi lone met eeweghen lone
an sinen gloriosen trone
die ziele van den wisen man
die de ieesten ierst began
van brabant die edel croniken
die hi alsoe notabeliken
heeft gheset ende verclaert
of si oec niet volbracht en waert
bi hem allene des mach men moeden
soe biddic gode dat hi wil hoeden
hare alre ziele wi si sijn
of wie si waren voer dewege pijn
ende met den eewegen licht verlichten
die dese ieesten holpen dichten
ende soe wijslic gheparseelt
in vijf boeken hebben ghedeelt
ende neder bracht van grade te grade
die gheboerte die hoge dade
dat coen gelaet dat manlijc wesen
der hertogen uut ghelesen
van brabant die hoghe geboren vorsten
daer iegeliken mach na dorsten
om te hoerne haer avontuere
die hem dicken wort te suere
als ghi voren wel hebt ghehoort
hebdi onthouden des dichters woort
diet hebben ghelesen ende verstaen
ende horen sin daer toe ghedaen
te bat soe hebben sijt besonnen
maer diet lesen ende niet en connen
begripen in horen dommen sin
dien brenget luttel baten in
hets pijn verloren in goeder trouwen
perlen voere die zwine te strouwen
ic sceide des af het dunct mi best
intelligentibus satis dictum est
noch biddic met oetmoedicheden
der heiliger drivoldicheden
voer hen die dicken hebben gewaect
menegen nacht eer sijt volmaect
hadden ende te gader bracht
daer hem toe halp die godes cracht
sonder wiens hulpe als elc wel weet
hadt hen gheweest ongereet
dus hebben si die croniken
volbracht alsoe notabeliken
al toten derden hertoge jan
van brabant den hoge gebornen man
dat haer were wel es te prisen
god wille haer ziel ten hemel wisen
ende want na deser heeren doot
in brabant sijn bleven heeren groot
ende princhen van hogher macht
bi den welcken dat volbracht
sijn soe vele notabel saken
dat wel betemt daer af te maken
een boec om te continueren
die croniken der brabants heeren
want die istorien ierst waren vonden
om dat in soe corten stonden
die ghedinckenisse vergeet
ende als een dinc bescreven steet
soe maeght een iegelic dan lesen
dus en maeght niet vergeten wesen
die nijt bevelt hier in dit leven
name die men soude geven
den menighen in desen tijt
maer na die doeght soe ent die nijt
daer nijt ent ende leven
es die istorie staende bleven
op dat verdonckert niet en bliven
die hoge werken salic vort scriven
na mijn arm macht dat ware bediet
wes den heren es ghesciet
die na hertoge janne sijn bleven
haer gescienesse ende haer leven
haer hanteringe haer regement
daer macht aen cleeft oft groot bewent
soe verre als ics mi conde bemoeden
bi wisen meesteren ende bi vroeden
ic bidde hen allen diet sullen lesen
tgone dat hen daer in dunct wesen
mesgrepen in eneger manieren
dat si dat willen corrigieren
ende verbeteren ic weets hen danc
of ic te cort of iet te lanc
mits die grofheit mijnre sinnen
ende cranc bevoelen dat ic van binnen
leider hebbe dat si dat al
verbeteren willen groot of smal
ja alsoe verre als sijs sijn vroet
ic weets hem danc met herten goet
want seker die mi beval dit werc
die woude den esel maken clerc
maer troulic hopic in hem vast
dat hi den esel met sinen last
ten minsten doch sal laten gestaen
oetmoedichlic biddic vort aen
hare die heeft met hare macht
benomen al des viants cracht
vriendelic dat si mi tot desen
wercke wille behulpich wesen
ter eeren van haren lieven kinde
te volbringene tot den inde
alsoet tot her toe es ghesciet
vort biddic te vergeten niet
diet lesen sullen ende dan leven
als ic dese werelt hebbe begeven
dat si dan stellen haer ghedacht
dat vort die ieeste worde volbracht
bi hen ende gecontinueert
op dat die dingen ghedeclareert
den menscen in den sin mach wesen
diet horen sullen ofte lesen
dat si daer ane mogen leren
die quaetheit haten die doeght vort keren
op dat die scoen ghesciennessen
bliven in ghedinckenessen
die anders souden verdonckert bliven
en woude mense niet bescriven
mids cranc onthout ende clein memorien
nu willic keeren ter istorien
ende vort continueren
hoe dat die brabantsche heeren
brabant hebben geregeert
die af sijn comen ghedescendeert
van den derden hertoge jan
ten alder besten dat ic can
hebbic der waerheit gedaen besoec
nu sal dit sijn die seste boec
van der brabantscher coroniken
daer men inne sal sien bliken
capittele c achte ende drie
ic bidde der reinder maeght marie
dat si mi des wille ghehengen
dat ict ten ende mach volbrengen
soe ghi int vijfste boec hier voren
van hertoghe janne hebt mogen horen
den derden alsoet daer es bescreven
sijn hanteringhe ende sijn leven
soe verre alst tier tijt was ghesciet
doen die dichter sijn dichten liet
ende om dat ics niet al en vinde
dat hem ghesciede ics mi bewinde
soe es u in den sin wel bleven
hoe hem te wive was gegeven
die wile dat hi was een kint
ende van verstennessen blint
een edel vrouwe ende een scone
gheboren uter vrancxscer crone
dien selven voerseiden huwelijc
was groot ende sere heerlijc
maer si bestonden ten derden lede
die paus dispensatie dede
ende consenterde thuwelijc
haer vader hiet lodewijc
des conincs sone van vranckerike
die wan desen lodewike
aen die suster van den edelen man
die den strijt te woeronc wan
die welcke vrouwe hiet marie
soe dede haer dochter als ic sie
na den name van harer moeder
dus mach een iegelijc worden vroeder
hoe na dese vrou marie ende jan
malcanderen van sibben gingen an
dese jonge jan verstaet algadre
hadde twee die best ouder vadere
die men in haren tiden vant
deen was die coninc van ingelant
edewaert die met sijnre macht
trac over zee met heerecracht
dander die ierste hertoge jan
die den strijt te woeronc wan
nu willic u in corter spacie
bescriven al die generacie
die van desen here ghetrouwe
quam ende van dier goeder vrouwe
die in state lange regneerden
ende brabant wijslijc regeerden
ende hadden binnen haren levene
kindere een min dan sevene
drie sonen ende dochteren drie
scoenre gheselscap en sach man nie
dan si waren al te samen
jan heinric godevert bi namen
waren ghenant die sonen drie
johanne margriete ende marie
die dochteren bi namen hieten
daer qualic iemende mocht verdrieten
bi te wesen om haer maniere
si waren scoen ende goedertiere
hovesch sedich ende goet
simpel van wesen ende vroet
vordachtich sinnich ende wijs
des men hen wel mach geven prijs
ende haren lof wel openbaren
daer om die sonen niet en waren
te min te prisen sonder waen
al latict metten cortsten staen
van haren love te doen recort
nochtan waert wel noit gehoert
want mense qualijc mocht volprisen
eerbaerheit in alder wisen
mach men hen wel te recht toe scriven
hadse ons here laten bliven
langer eer hise hadde gheplaeght
metter doot men hadde gewaeght
van hen noch grote vromicheit
na datsi in hare joncheit
hen begonsten te regeren
men hadse noch te grote eeren
ende te hogen state sien risen
tes recht nature moest hen wisen
haren ouders te volgen naer
die soe vrome ende soe vorbaer
soe mechtich waren ende soe ontsien
maer gods wille moest ghescien
dat si scieden van desen live
eer dat si bi haren wive
vrucht cregen in haren dagen
dat brabant lange mocht beclagen
dat groot verlies die grote scade
maer tiegen die lieve gods genade
soe en hulpt clagen noch oec carmen
der zielen wille god ontfarmen
dore sijn grote ontfermicheit
ende brengense in die eewicheit
te aenhoerne der inglen sanc
van eeuwen teeuwen sonder verganc
nu willic u int corte verclaren
hoe hertoge jan die edelbaren
die van doeghden was soe rike
sijn kinder stelde te huwelike
al eest dat ghijt hebt mogen horen
in den vn boec hier voren
alsoet bescreven es al daer
maer om te bat te doen verclaer
ende te bliven in u memorie
dese na volgende istorie
van grade te grade alsoet behoert
soe doe ics u alhier recort
op dat ghijs sijt te bat te binnen
die outste sone wilt versinnen
die jan bi namen was gheheten
na den vader dat suldi weten
dede huwelijc herde rike
aen sconincs dochter van vrancrike
coninc philips hiet die gone
ende heinricke den middelsten sone
wert gegeven te huwelike
heren jans dochter van vrancrike
coninc philips sone dies heren
die hi troude met groter eeren
den joncsten sone godevert
wort ghegeven een vrouwe wert
scoen ende hovesch in al haer doen
des hertogen dochter van bourboen
een machtich here ende een rike
dus waren si in vrancrike
dese drie sonen daer ic af spreke
alle ghestelt te huweleke
nu willic u vort doen bekant
hoe die dochteren van brabant
johanne margriete ende marie
bestaedt worden alle drie
te huwelike met groter eeren
aen mechtighe vermogende heeren
die omtrent brabant waren geseten
alle drie dat suldi weten
der outster dochter die hiet johanne
ghegeven soe wort hare te manne
grave willemme van hollant
van henegouwe ende van zeelant
margriete wort te huwelike
ghegeven grave lodewike
van vlaenderen den mogenden here
die na de doot van sinen zwere
brabant orloeghde entie sine
op den hertoge wenceline
die joncste dochter vrou marie
nam te manne bi svader tide
van gelder den hertoghe reinoute
dus bestaedde die wise die stoute
die derde jan dus hoechelike
sijn drie sonen in vrancrike
dat keiser coninc noch ander heeren
qualic hadden met meerder eeren
mogen bestaden of alsoe scone
haer kinder als aen die vranxsche crone
die edelste van kerstenrike
dus hoghe ende dus notabelike
bestaedde die hoghe geborne man
sijn iii sonen ende vort an
daer hem groot wijsheit toe beruerde
hi sijn goede lant ommuerde
met sinen iii dochteren avenant
met gelre vlaenderen ende hollant
dien hise te huwelic heeft gegeven
om dat hi wilde met rusten leven
ende sijn ondersaten bevreden
sijn borge sijn lande ende sinen steden
te houden in vreden ende in rusten
aldus mocht iegeliken lusten
te sine onder hem gheseten
ende tusscen alle suldi weten
dese huwelike dat elc verstae
was die maegscap alsoe nae
dat die vi paus clement
moest daer in dragen sijn consent
ende dispenseren daer mede
want na der heiliger kerken sede
en hadt niet anders mogen gescien
maer ghemerct ende oversien
van den paus onsen heilegen vader
die nutscap die altegader
aen dese huwelike was gelegen
wort sijn consent daer toe gedregen
om te sterckene kerstenhede
ende om te vuedene pais ende vrede
tusscen die lande al te samen
die ic vore hebbe genoemt met namen
ten nes geen noot dat ict verhale
nu mercke een iegelic hoe wale
dat hertoge jan als een heere
sijn lant hilt in groter eere
ende sijn kinder soe heerlike
bracht te soe groten huwelike
binnen sinen levenden live
des billic manne ende wive
hem des sullen spreken eere
nu dunct mi tijt dat ic u leere
te weten die istorien vort
die ghi noch niet en hebt gehoert
ghi hebt ghehoert allegader
hoe hertoge jan jans vader
gheworven hadde voer sinen sone
die dochter van der vranxsche crone
coninc philips dat wilt verstaen
als dus dese huwelic was ghedaen
sant die hertoge eerbaerlike
sinen sone in vrancrike
bi den coninc sinen zweere
diene ontfinc met groter eere
ende bi hem helt als sinen sone
maer leider herde cort na tgone
soe betaelde die vrouwe haer scout
die wi moeten jonge ende out
betalen als gods wille si
aldus soe bleef die heere vri
sonder oer die jonge jan
van brabant die edel man
doen aldus was gestorven
des conincs dochter ende si verworven
aldus hadde die bitter doot
doe sant die coninc met eeren groot
den jongen jan si u bekant
weder omme in brabant
met grotet menichte met sconen gesinde
tot sinen vader diene minde
diene minlic heeft ontfaen
niet langhe daer na dat wilt verstaen
dat hi in brabant hadde gewesen
es hem een siecheit aen gheresen
die hem toter herten ruerde
dat hi die doet daer om besuerde
binnen sinen jongen dagen
dat brabant sere mocht beclagen
dat hi dus van der werelt sciet
ende gheen oer achter hem en liet
met eeren ende met groter werde
deden die vader doen ter erde
doene die doet hadde ghehaelt
ende hi sijn scout hadde betaelt
ghi hebt in den boec hier voeren
mogen lesen ende hoeren
hoe hertoge jan op eenen tijt
jegen die ludekeren hadde strijt
die hi vervacht ende verwan
daer heinric die jonge man
sijn sone ridder wort gheslagen
die in sinen jongen dagen
hem ter wapenen alsoe voeghde
dat iegeliken wel genoeghde
die sijn vromicheit aensach
dit ghesciede den anderen dach
voer sente marien magdalenen
dat menich ludeker moest beweenen
dit was in ons heeren jaer
m iiic dat es waer
ende daer toe xl ende sevene
dese heinric was in sinen levene
van den keiser soe seer ghemint
recht of hi hadde gheweest sijn kint
ende soe was hi derghelike
van den coninc van vrancrike
ende was alree soe verre comen
dat hi hem screef ende dede noemen
heer van mechelen ende hertoge
van limborch met moede hoge
hi was ghemint ende seer vercoren
maer cort daer na dat suldi hoeren
starf hi in sinen jongen jaren
dat menich herte dede beswaren
sonder oer soe starf dese here
van sinen wive dat wel sere
te clagen was in goeder trouwen
die hertoghe bleef bevaen met rouwen
als dat wel was proeffelijc
soe deden oec ghewarichlijc
alle sijn vriende ende sijn maghe
beweendene met groter clage
deser redenen sceidic van
ten alder corsten dat ic can
die joncxte sone godevert
die hadde ghetrout die vrouwe wert
van bourbon des hertogen kint
die seer van hem was ghemint
staerf oec jonc in vrancrike
sonder oer ghewarichlike
es hi van erterijc ghesceiden
sijn ziele die wil god geleiden
doer sijn grote ontfermicheit
ende bringense ter eewicheit
in eewege blisscap sonder verganc
wat holpt dat ict nu maecte lanc
ic hadder wel meer af bescreven
maer om dat si sonder oer sijn bleven
soe laetict metten minsten varen
ay brabant ghi moeght wel mesbaren
ende ontfermelijc beclagen
der jammerliker groter plagen
die u hier inne es wedervaren
ic ducht ghi binnen hondert jaren
verwinnen en sult die scade groot
die u aen deser heeren doot
worden es ende tbitter sneven
dat si dus sonder oer sijn bleven
alle drie dus haestelike
ende si doch alle te huwelike
soe hoeghelike waren getogen
hadt gode al soe gelieven mogen
het hadde den lande herde houde
van brabant x dusent merc van goude
ghebaet des mach men wel vermoeden
maer doch als ment wel wilt bevroeden
soe steet alle dinc ten ghebode
in der almechticheit van gode
daer omme en eest genen noot
dat men make clage groot
tegen den wille van onsen heere
want ten baet noch min noch meere
van des god wilt ghehingen
soe en helpt geen wederdringen
maer die crancheit der natueren
die den mensche doet berueren
dat hi in al des god bevelt
sinen wille niet en stelt
dat doet des vleesch gebreckelijcheit
entie onsaleghe broescheit
dit clagen willic laten varen
ende u vort gaen verclaren
van den outster dochter achemant
des derde jans van brabant
van brabant vrou johanne
die genomen hadde te manne
van henegouwe van hollant den grave
daer ghene geborte en quam ave
want in sinen jongen jaren
soe woude hi op die vriesen varen
met hercrachte als hi dede
ende menich edel man daer mede
daer hi met torne ende met crige
verslagen bleef in eenen wige
ende met hem menich man voerbaer
dit ghesciede in ons heeren jaer
m ccc viertich ende vive
ende want van sinen live
geen wetteghe geboorte en quam
van der vrouwen lofsam
johannen dochter van brabant
die outste dat si u bekant
dachte hertoge jan haer vader
na dat sijn sonen allegader
sonder oer ghestorven waren
des hi te recht wel mocht mesbaren
doch moest gescien alsoet god woude
soe dachte hi dat brabant soude
op sijnre outster dochter comen
want haer god hadde genomen
haren man ende weduwe ware
ende si noch luttel hadde der jaren
ende jonc was ende scoen van leden
docht hem dat hise woude besteden
noch anderwerf te huwelike
god here ende hoe wiselike
overdacht hi in sinen sin
den orbore die daer mocht liggen in
sinen lande ende tgroot profijt
dat hise binnen sijnre tijt
bestaedde ende te wive gave
eenen edelen man daer si ave
oer mocht crigen met salicheden
te orbore ende te nutlijcheden
sijns goeds lants sier ondersaten
aensiende die scade utermaten
dongheval ende tgroot verdriet
op dat des en gesciede niet
dat daer af brabant mocht gescien
na sijn doot ende mids dien
heeft hise binnen sinen leven
weder te huwelijc gegheven
van behem heeren wencelijn
hertoge van lutsenborch die vader sijn
was coninc van behem ende heere
mogende ende mechtich seere
aldus hertoge jan verwarf
dit huwelic eer dat hi starf
dat nut was ende orberlijc
sinen lande ghemeinlijc
als ic u wel sal doen verclaer
alst point sal geven noch hier naer
entien materien entien sin
volcomelijc sal houden in
die sake daerom dat hi dit dede
was om pais om rust om vrede
sijns lants ende sijnre ondersaten
dit was wijsheit utermaten
als ic u noch bat sal verclaren
dese wencelijn was jonc van jaren
als hi desen huwelijc dede
die paus dispenserder mede
want si bestonden alsoe naer
dat die paus dat es waer
ende niement anders als clercken leeren
dat huwelijc mocht consenteeren
dan dit was der ic orconden
want si ten derden lede bestonden
aldus was dit die uterste macht
dat huwelijc mochte volbracht
worden tusscen na ghemagen
als ic clercken hebbe horen sagen
aldus seggic u sekerlike
trac vrou johanne te huwelike
tweewerf binnen haers vader tide
des brabant wel mocht wesen blide
nu latic van vrou johannen staen
ende wil u int corte overgaen
hoe die maechscap was soe naer
tusscen wencelijn ende haer
die alder ierste hertoge jan
die den strijt te woeronc wan
gaf margrieten te huwelike
sijnre dochter eenen heinrike
van lutzenbourch dats waerheit bloot
wiens vader hi versloech ter doot
voor woeronc al in den strijt
dese margriete des seker sijt
die was emmer suster dan
van den tweeden hertoge jan
ende moye nu hoerter na
van den derden dat elc versta
hertoge jan vrou johannen vader
hoert vort soe moeghdi allegader
die maeghscap kennen ende leeren
heinric van lutzenborch die met eeren
ghetrouwet hadde vrou margrieten
des hem billec niet en dorst verdrieten
want si was edel ende hoegheboren
haer vader was soe uutvercoren
van vromicheiden soe uutgelesen
dat hi qualec mocht sijn volpresen
dese heinric daer ic af leere
wert sint keiser ende heere
almechtich van den roemscen rike
dat men nie sint sijns gelike
van doeghden en vant alsoe goet
soe hovesch soe milde ende soe vroet
soe wijs noch alsoe goedertieren
en vant men noit van manieren
soe godfruchtich noch soe reine
bedies heet menne int gemeine
die goede keiser heinrijc
leider die alsoe jammerlijc
van eenen valscen jacoppine
wort vergeven met venine
dat hi onder den nagel fijn
hilt die valsche jacoppijn
daer hi gods heilege vleesch ende bloet
nutten soude die keiser goet
dat werde heilege sacrament
van gode moet hi sijn gescent
die valsche pape die bose hont
dat hi ye sulc werc bestont
te vergevene alsulken heere
die gode minde alsoe seere
rechtvort soe wert geware das
die keiser dat hi vergeven was
ende gaeft hem te kennen clare
dat hi die baersculdige ware
ende bat hem op ghenade
dat hi hem uut den wege dade
want hi hem claerlijc al bloot
voer gode vergaf sijn bitter doot
alsoe die scriften getuge geven
soe es hi een heilich sant verheven
keiser heinric dese edel man
aen vrou margrieten dat hi wan
sijnre vrouwen die dochter was
van hertoge janne als ic las
eenen sone die hiet oec jan
ende dien bestaedde die wise man
met eeren binnen sinen leven
eer hi dus jamerlijc wert vergeven
aen van behem des conincs kint
ende want die coninc dat versint
van behem daer na es gestorven
sonder ander oer heeft verworven
die jonge jan keiser heinrics sone
van behem tconincrijc dat gone
hem van sinen wive es bleven
dus wert hi coninc in behem verheven
dese coninc van behem dat volght hier an
ende die derde hertoge jan
van brabant vrou johannen vader
dese waren beide gader
ghesuster ende gebroeder kinder
dese coninc jan woude meer en minder
deilinghe hebben si u bekant
van sinen neve van brabant
als van sijnre moeder wegen
om dat die hertoge viel daer tegen
ende hem des niet en woude ghestaden
heeft hine swaerlijc verladen
met seventhiene lants heeren
die hi wederstont met eeren
van behem dese coninc jan
dese mechtige hoge geborne man
die hadde bi der vrouwen sijn
vier sonen ende een dochterkijn
als ic terstont sal doen bediet
karle die outste hiet
ende bleef na die doot van hem
coninc ende heer van behem
ende wert sint gheweldichlike
keiser van den roemscen rike
die ander sone hiet wencelijn
van lutsenborch hertoge fijn
grave van chiny ende vort meere
van elzaten voeght ende heere
dese als ic u dede bekant
hadde johannen van brabant
die hem ten derden lede bestont
die derde sone doe ic u cont
hiet joes ende hadde in besorgh
dmercgraefscap van brandenborch
ende van moravien des ghelijc
die vierde sone wert geestelijc
verheven in der heiliger kerken
een van den viere patriarken
coninc jans dochter die maget fine
suster van karlen ende van wenceline
die dede huwelijc herde rike
aen coninc philips van vrancrike
sone die hiet bi namen jan
die sint dat conincrijc ghewan
na die doot van sinen vader
van vranckrike al tenegader
wert hi coninc ende heere
dat hi besat met groter eere
om die doeght die hem claf an
hiet hi die goede coninc jan
dese coninc jan daer ic af scrive
die ghewan bi sinen wive
sonen iiii ende i dochter
dies hi leefde vele te sochter
die outste sone karle hiet
dien hi dat conincrike liet
van vrancrike na sijn doot
dat hi regerde met eeren groot
ende soe wijslijc verstaet tbediet
dat hi die wise karle hiet
scoen van leden ende lanc
dat men in den ommeganc
van al sinen conincrike
ridder en vant sijns ghelike
als ic ter waerheit mach orconden
in spele ende in tafelronden
was hi die vroemste die men vant
verre of bi in al dat lant
maer leider int beste van sinen leven
wort hem een puysoen gegheven
alsoe men seght bedectelike
maer niet en weetict claerlike
daer die cracht van sinen sinnen
seer met waren ghequetst van binnen
dat hi dicwijl meest altoes
ommechtich was ende sinneloos
in desen state was dese heere
coninc twintich jaer ende meere
mids sinen gebreke soe es gesciet
in vranckrike groot verdriet
alst noch blijct alle dage
gode ontferme der groter plage
over dat edel conincrike
maer om dat in der coronike
van brabant te seggen niet en hoert
soe willicker af swigen vort
die ander sone hiet lodewijc
coninc jans sone van vrancrijc
die vromich was ende getrouwe
hertoghe was hi van anjouwe
gheweldich vermogen heere
dat hi hilt met groter eere
van hem quam waerachtelijc
van sicilien coninc lodewijc
die derde sone was gheheten
jan bi namen seldi weten
van berry hertoge ende heere
hi minde boven maten seere
perlen ghesteinte ende gout
ende chierheit menichfout
cocht hi binnen sinen leven
den menegen heeft hi verheven
die const conden enegertieren
qualijc soe mocht hem ontdieren
enich dinc dat hem aen stoet
daer ieghen en spaerde hi geen goet
camuus was hi ende mesmaect
int anschijn maer welgeraect
was hi van sinne sekerlike
wanneer hi sach sijn gelike
van maecsele trac hi te hem wert seere
ende brachtse te groter eere
hi wort out ende seere bedorven
maer sonder oer es hi ghestorven
philips die iiii sone hiet
die coninc jan achter hem liet
van burgoingien was hi heere
dat hi hilt met groter eere
hi was seer wijs ende vroet
ende van regemente goet
al dinc hi te paise stelde
ende alle onrust hi bevelde
daer hi conde ende mochte
stelde hi daer toe sijn ghedochte
want doen karle was verstorven
sijn outste brueder ende verworven
sijn sone hadde die vranxsche crone
regerde hine wel ende scone
hi wert out ende ghedaeght
hier na sal u noch sijn ghewaeght
alst point ende tijt sal geven
doer dat achter hem es bleven
die dochter philips van vrancrike
die hadde ghetrouwet heinrike
den middelsten sone si u bekant
des derden jans van brabant
maer om dat si sonder oer versciet
soe latic dat ic van haer niet
meer te deser tijt en scrive
maer mi dunct goet dat ic blive
in mijn propoest dat ic begonnen
te dichten hebbe wils mi god onnen
want hertoge jan mercte ende sach
den swaren last die menegen dach
jan sijn neve hem sonder waen
die coninc van behem hadde gedaen
ende dat sijn kinder ghemeinlike
soe mogende worden ende soe rike
beduchte hi den swaren pant
die op sijn kinder ende op sijn lant
daer af gescapen waren te comen
als hi inde hadde genomen
ende van der werelt ware versceiden
om dat hi dit met wijsheiden
wel aensach ende over woech
hi sijn consent daer toe droech
bi rade van sinen wisen mannen
dat hi sijnre dochter johannen
die outste gaf heere wenceline
om te verhueden die grote pine
die in sijn lant hadde mogen porren
dies dan qualic iement dorren
soude beginnen of pijn bestaen
als dit huwelijk ware ghedaen
tusscen zijnre dochter ende hem
des conincx sone van behem
om dat bliven souden in vreden
sijn slote sijn lant ende sijn steden
ende oft van enegen vremden gast
namaels sijn lant worde aengetast
dat heeren wencelins hoghe magen
sinen last souden hulpen dragen
ende hem dien hulpen wederstaen
want hiere vele hadde sonder waen
mechtich ende wide bekant
in vrancrijc ende int duutsce lant
ja alle die mechtichste sekerlike
van algader kerstenrike
dus heeft van brabant die heer
die derde jan met groter eere
sijn kinder tot huwelijc ghestelt
als u die ieeste vore vertelt
na dat sijn sonen waren doot
sonder oer dat scade groot
was ende te clagen sere
ende hi sijn dochteren te groter eere
in hogen state hadde gestelt
soe toende die doot haer ghewelt
aen hem die niemende en spaert
dat hi moeste die lange vaert
trecken ende van der werelt sceiden
sijn ziele die wille god gheleiden
doer sijn grote ontfermechede
sijn ende dat hi dede
op dese werelt dat si u cont
op senter niclaeus avont
die lach in ons heeren jaer
als men screef int openbaer
m ccc vijftich ende vive
doen hi versceiden was van den live
wort hi met eeren ende met werden
te vileer gedaen ter erden
ach leider ende wat scaden groot
lach brabant aen des heeren doot
die soe wijs was ende soe vroet
in allen dien des hi bestoet
soe ghehertich ende soe milde
soe vrome ten spere en ten scilde
soe hovesch soe suet van gelate
soe eerbaer ende soe hoge van state
soe wel regerende sijn lant
soe overdadich sinen viant
soe ontsachlic in den stride
soe vrolijc ende soe blide
soe merckende soe verre siende
soe ernstich daert tot orboer diende
brabant regeerde hi dat es waer
hertoge xliii jaer
eer hi van hier dede ghesceit
god doer sijn ontfermherticheit
wil sijn ziele daer boven bringen
in vrouden daer die ingle singen
in eewigheiden sonder verganc
segt amen alle ic weets u danc
als die werelt hadde begeven
hertoge jan es brabant bleven
der ouster dochter vrouwe johanne
die wenceline hadde te manne
van behem des conincs sone
van lutzenborch soe was die gone
gheweldich hertoge ende heere
dus worden ghehuldt met groter eere
johanne ende wencelijn mede
haer man te loven in de stede
yerst werf op den derden dach
die in januario lach
als men screef int openbaer
xiiic vijve ende vijchtich jaer
daer na te bruessel ende alsoe vort
van steden te steden daer dat behoert
nu es hertoge wencelijn
ende vrou johanne die vrouwe sijn
in brabant ghehuldt ende ontfaen
die beide noch dat wilt verstaen
jonc waren ende clein ghedaeght
doen metter doot wert geplaeght
vrou johannen vader die edel man
cort hier na soe began
een ghescil sekerlike
tusschen grave lodewike
van vlandren ende wencelijn
vrou johannen man den zwager sijn
die susterdeilinge wilde genieten
in brabant van vrou margrieten
sinen wive die suster was
van vrou johannen ende om das
hi die meerder wilde begeren
dan men se hem wilde consenteren
ende hi daer af wou sijn bewesen
es dit ghescil ierst op geresen
van gelre hertoge reinout
die die joncste hadde getrout
van den iii susteren vrouwe marien
die en maecte geen partien
ende hilt hem gepayt guetlike
met dat hem in huwelike
toe was gheseght ende gegheven
ende sijn in minnen staende bleven
hertoge wencelijn ende hi
maer van vlaenderen die grave vri
alsoe niet ghepait en waert
dus soe wert een dachvaert
gheordenert te mecheline
tusscen hem ende wenceline
om dat men daer soude tracteren
vriendelijc te veracorderen
dese ii heeren op dat men conde
op dat daer af niet op en stonde
orloge tusscen beiden de heeren
die soe na ghebueren weeren
ende soe mechtich ende soe groot
daer af den landen groten noot
ende groot verdriet wel mocht comen
soe was die dachvaert aengenomen
te mechelen al in die stede
maer cleinen orbore men daer dede
met alle den wegen die men sochte
mense vereneghen niet en mochte
aldus soe en dede men daer niet
maer eer dat die dachvart schiet
sloot men dat in beide siden
die heeren uut mechelen souden riden
effen ghelijc alsoe si deden
daer na quam met suptylheden
van vlaenderen grave lodwijc
te mechelen die seere ernstelijc
daer dedingde soe verre soe vort
dat si vielen aen sijn acort
ende hem swoeren trouwe ende hulde
mechelen die u soe verdulde
micte luttel op u eere
dus wert ontfaen over heere
te mechelen grave lodewijc
die stat besette hi wijslijc
ende nam daer na sine vaert
weder omme te vlaendren waert
als van vlaendren lodewijc
mechelen aldus suptyllijc
ghecregen hadde aen sijn acort
besette hijt ende daerna vort
die palen oec van vlaenderlant
daer hi volc van wapenen sant
die op brabant scade deden
ende met feite daer in reden
dies hertoge wencelijn wert gram
als hi die overdaet vernam
ende leide des gelijes die coene
jegen mechelen garnisoene
ende oec jegen vlaenderlant
tien tiden was in brabant
van allen ridderscape tgrein
menich vrome stout capitein
die hem verstonden van wapenspele
want sijs cortelinge vele
geplogen hadden met groter eeren
jegen die xvii lantsheeren
ende metten coninc eduwaert
van inglant den here vermaert
vore die stat van camerike
ende voer doirnike desghelike
ende oec andersins nog mere
jegen van vrancrijc den here
coninc philips den here vaillant
dese capitein wide becant
die vrome waren stout als werge
midsgader den greve van den berghe
ende met meneghen anderen wigant
gheboren uut overlant
die wenceline tot sijnre vromen
alle te dienste waren comen
die hilden mechelen alsoe inghe
dat si om geenrelei dinge
van dies hem baten mocht of vromen
te brabant wert uut en dorsten comen
die van brussel der goeder stede
ende die van antwerpen mede
hilden die vlaminge soe seere
wacker dat si niet meere
in brabant en dorsten spelen comen
die vaert die was hen benomen
daer in te riden soe gheringhe
die van antwerpen sonderlinghe
die doerreden al omtrent
dlant van waes al tot bi gent
daer si grote scade in deden
des seere qualijc was te vreden
van vlaenderen lodewijc die grave
ende meinde dat hi noch hier ave
die van antwerpen dancken soude
tierst dat hi coste ende gode woude
ende hijs crighen mochte die macht
dwelcke hi namaels heeft volbracht
als ghi behoerlijc sult vernemen
ter plaetsen daer dat sal betemen
als dus hertoghe wencelijn
beset hadde die palen sijn
tegen den grave lodewike
besprac hi hem wiselike
met sinen rade ende heeft bedocht
dat hi troest heeft ghesocht
aen keiser karlen sinen broeder
den vierden kaerle die behoeder
was van al den roemscen rike
met hem wert eendrachtelike
een dachvaert gheleest in de stede
van trichte daer vrou johanne mede
over was na ende bi
ende daer soe overquamen si
eens sekers verbonts eer si scieden
dwelc dat ic u sal bedieden
hier na claerlijc ongheloghen
uut der copien des briefs ghetogen
die rechte waerheit den claren sin
primo was vorwarde int begin
dat die hertochdomme ende tlant
van limborch ende van brabant
bliven souden hertoghen wenceline
ende johanne der vrouwen sine
als aen hunne natuerlike
wettighe princen desghelike
ende soude die selve wencelijn
vort ane ghebrukende sijn
die hertoeghdomme sonder scheiden
lande ende heerlicheiden
met al den toebehoorten die si
hadden mogentlijc los ende vri
als een waerachtich wettich heere
ende natuerlijc prince ende meere
sal hi beheeren ende regeren
die leengoede welc si weren
rechten goeden in al der manieren
gheven leveren die officieren
met wat titele dat si
ghenoemt worden die sal hi
setten ende ontsetten al
altijt alst hem ghenoegen sal
ghemeinlijc los ende vri volbringen
administreren in allen dingen
als waerachtege erflike
ende wittige ende natuerlike
princen ende heeren plegen
te administreren sonder daer jegen
iemants seggen te regeren
dit sal hi doen ende disponeren
van al den vorscreven dade
bi wetene ende oec bi rade
van vrou johannen in allen sinnen
sijnre liever ghesellinnen
in sulker voegen waert dat sake
dat vrou johanne wedersprake
ende consenteren niet en wilde
die administratie ende teghen hilde
te volghene die dispositie sijn
soe soude hertoghe wencelijn
nochtans des hebben volcomen macht
bi hem selve te sine volbracht
alle die dingen die voorscreven staen
ende wes dus bi hem worde gedaen
soude vort aen onverbreckelijc
gehouden worden behoudelijc
dat die vorscreven heere wencelijn
soe lange als die vrouwe sijn
johanne leefde sonder haren wille
ende consent lude noch stille
vercopen en soude noch aentasten
veranderen vervremden noch belasten
negeensins die erflijcheit
des hertoechdomme der heerlicheit
noch oec mede desghelike
die goede onberuerlike
item oft bi den gods ghebiede
vrouwe johanne van der werelt sciede
voer den hertoghe wencelijn
sonder oer van den live sijn
soe soude wencelijn succederen
entie hertoeghdomme regeren
die heerlicheiden entie landen
sonder iemans wederstanden
als een natuerlec prince ende heer
item oft hertoghe wencelijn eere
storve dan vrou johanne en dede
sonder oer als ic voer sede
te latene van sinen live
es vorwarde dat si dan blive
vrou johanne al haer leven
prince ende vrouwe der lande vorscreven
item oft ghebeurde tsine
dat na die doot van wenceline
vrou johanne van enegen anderen man
wettich oer creghe dat die dan
na haer doot selen succederen
int hertoeghdomme ende regeren
die lande entie heerlicheiden
item of si beide verscheiden
sonder oer van haren liven
soe soude die hertoeghdomme bliven
die lande ende die heerlicheide
van brabant ende van limborch beide
op keiser karlen sonder rigeur
als op den wittegen successeur
ende of keiser karle alsdan
niet en leefde soe soude vort an
die lande daer wi nu af scriven
op den naestlevenden bliven
in regemente ende in besorch
der gheborten van lutzenborch
item noch vorwaerden sijn
dat vrou johanne ende wencelijn
noch die lande die ic voersede
van brabant ende van limborch mede
met haren vianden in genen sake
pays noch bestant en sullen maken
sonder consent ende eendrachticheit
karlen des keisers vorseit
ende des gelike soe en sal
die keiser aengaen groot noch smal
met den vianden voreghenant
pays maken noch bestant
sonder den wille van wenceline
des lants ende der vrouwen sine
item alle dese poente vorseit
gheschieden bi wille ende wetentheit
bi vrien consente openbaer
van vrou johanne die aldaer
gheloefde dese vorseide dingen
onverbrekelec te volbringen
ende sonder ergenlist the houwen
vast ende ghestade in goeder trouwen
ende hieraf worden bescreven
die brieve gesegelt ende ghegeven
te brussel in ons heren jaer
xiiic ses ende vijftich naer
die costume blikelike
van den sticht van camerike
des maendaegs voer dat ghijt wit
als men singt invocavit
als al dese dinghen waren volgaen
te tricht alzoe ghi hebt verstaen
hertoge wencelijn ende vrou johanne
versochten al die goede manne
van brabant aldaer ghedeputeert
met ernstegen versueke ende met begert
dat si dese dinghen besegelen wouden
ende onverbrekelec vortan houden
ende ten bevele ende ernsticheit
des hertoghen ende hertoginne voerseit
ende bi goetduncken der edelre al
soe hebben die stede groot ende smal
van brabant alle samentlike
den keiser van den roemschen rike
hertoge wenceline ende vrou johanne
bi trouwen geloeft als goede mannen
bi der hulden die si hadden gedaen
ende sculdich waren ende tasten aen
des keisers hant met ripen sinne
den hertoghe ende den hertoginne
dat si dese vorseide pointen al
ende elc van hen houden sal
voer hen haer oer haer erfgenamen
ende alle dien dat sal betamen
of in enegher wijs aen rueren
sullen vast houden ende volvueren
onverbrekelic sonder begeven
soe verre als hen mach aen cleven
sonder ergenlist of malengien
ja behoudelic allen dien
chartren privilegien vriheden
rechten costumen die de vorleden
keiseren coningen ende hertoghen
den lande verleent hebben mogen
van brabant of enegher stat
besundere ende van alle dat
sijn brieven ghemaect ende ghescreven
onder die stede zegle ghegeven
des anderen daegs des sijt ghewes
na date des briefs die vorscreven es
van die hertoge wencelijn
ende vrou johannen der vrouwen sijn
dus sceit de keiser met minlichede
die hertoge ende vrou johanne mede
dit en bleef niet soe heimelijc
ten wert cont den grave lodewijc
die hem beduchte voer skeisers macht
ende heeft ghemeint ende gheacht
dat hi sijn saken vordren sal
eer die keiser ende oec al
sijn volc vergaderen souden mogen
oec mercte hi dat hem luttel soude dogen
die garnisoenen die hi leide
op die frontieren als ic voer seide
van vlaendren want met hogen moeden
die brabantre dat weder stoeden
soe verwerf hi ongespaert
een ghemeine hervaert
met sijnre gemeinte al te hant
van vlaendren jegen brabant
als die mare in brabant quam
wert hertoge wencelijn des gram
ende haestelijc hi ontboot
alle sijn lude clein ende groot
die edle ende die goede steden
die hem willichlijc daertoe deden
ende bereiden haer vaert
haestelijc te bruessel waert
maer eer van antwerpen die stede
ende van den bossche ende andere mede
vergadren conden si u bekant
was grave lodewijc in brabant
met sinen here een groot conroot
die branden ende daden scade groot
eer hertoge wencelijn mocht comen
met sinen edlen heeft hi genomen
aldus dese groote scade
dwelc hi bi der gods genade
te wreken meende op dat hi can
hi hadde soe menegen edlen man
in sijnre hulpen wijs ende vroet
dat hen desen overmoet
aldus te lidene niet en stonde
op dat hijt gebetren conde
die van lovene waren comen
te bruesel ende daer heeft men vernomen
dat grave lodwijc met sijnre scare
in brabant neder gheslegen ware
als die gemeinten dat vernamen
van loven van bruessel al te samen
riepen si met groten ghemute
dat si wouden trecken ute
jegen die vlaminge te velde
ende wederstaense met ghewelde
die edele heeren die wise lieden
ernstelic dat wederrieden
ende rieden dat men soude beiden
tot dat met sijnre mogentheide
die hertoge aen waer comen
met sinen edelen ende vromen
lieden die met hem quamen gereden
ende oec die andere goede steden
die noch comen niet en waren
ende men dan wijslic mocht uutvaren
bi acorde ende met avise
want haesticheit in sulker wise
noit goet en was tot sulker saken
maer wat dat die wise spraken
gheen onderwijs en dede daer stade
si togen bi haers selfs rade
uut als onbestierde liede
daer hen groot jammer af ghesciede
groote bloetstortinge ende swaer sneven
om dat si niet en wouden leven
bi rade van den goeden lieden
die hem nochtan tbeste rieden
alsoet hen cortelinge scheen
maer als tgemeinte overeen
begint te rochelen elc seit tsine
soe es wisen raet verloren pine
als men dicke te vele stonden
tot meneger plaetsen hevet vonden
dus trac tgemeinte met haren rote
buten bruessel tot aen den scote
van loven en van bruessel beide
jegen des graven mogentheide
der edelre was daer clein ghetal
die uut scaemten volghden al
dus vergaderden si om striden
die brabantre hadden in haren siden
van den berghe den greve vermogen
die met hen uut es ghetogen
die der vlaminge scare doervacht
al dore en dore met sijnre macht
maer mits dat hi verwapent was
met den swerten leeuwe soe waenden das
alle die vlaminghe uut desen
dat hi haer vrient hadde ghewesen
als hi met sijnre vroemheit groot
hadde doerbroken haer conroot
sloech hi weder van achter in
die vlaminghe maer meer noch min
soe en halp daer sijn weringhe
want in die ierste verghaderinge
wort die banniere van brabant
nederghevelt in dat sant
hoe dat ghesciede dat weet ons here
maer men spraecs luttel eere
den heere van assche die te dier tijt
die banniere voerde in dien strijt
ende hadse in sier ghewelt
dat si dus haest wert ghevelt
heeft sint den menegen vroeden wisen
dien heere van assche horen misprisen
ende sint naer sijnre doot
horen vermanen in scaemten groot
als dus die banniere was ghevelt
waren die brabantre ontstelt
ende elc stelde hem ter vlochte
te bruessel wert die ierst mochte
en verbeide des anders niet
grave lodewijc niet en liet
hen te volgen metter spoet
daer die menege onder die voet
vertreden bleef ende verslagen
beiden in bosschen ende in hagen
vlouwen si dient mocht ghebueren
vele moester daer die doot besueren
die al vliende waren verslegen
hare enthare lancs den wegen
die gerne hadden te bruessel inne
ghevlouwen daer sprancker in de sinne
ende in die gracht vele van vare
ende verdroncken alsoe dare
aldus quam si u bekant
grave lodewijc stridender hant
tot binnen bruessel verstaet den sin
ende heeft die stat genomen in
ende stac sijn bannier in die stede
ten raethuse uut ende oec mede
op die porten van der stat
sijn wimpel ende na dat
dede hi hem hulden ende ontfaen
als overheere ende daerna saen
maecte hi amman met ghewelde
her zegeren van den heetvelde
ende maecte scepenen van sijnre hant
dese grote haeste si u bekant
van der ghemeinten brachtse int sneven
des si niet raets en wilden leven
dese scoffelture dat es waer
ghesciede in ons heren jaer
mcccl ende sesse
hout dat in ghedenckenesse
des goensdaegs doe ic u ghewach
in oeghstmaent den seventhienden dach
te bruessel es hem den name gegeven
den quaden goensdach mids desen sneven
hier mach men mercken claerlijc
hoe vreesam ende hoe sorchlijc
dat striden es met haesticheit
sonder goede voorsienicheit
hadden van loven van bruessel beide
die ghemeinte met wijsheide
haers heren verbeit ende oec mede
die edele ende die goede stede
soe hadden si met meerder macht
met rade ende met avise volbracht
ende ghewroken haren toren
ghewonnen daer si nu verloren
oec mach men mercken banderside
dat goede hoede behoeft in stride
ende groot besorch hoert ter banniere
want als die ondergeet soe sciere
es dweren ghedaen die troost verloren
alst sceen in den stride hier voren
sorghe groot soe leght in dat
te stridene alsoe bi der stat
voer die van binnen ende groten ducht
veel eer sijn si bereet ter vlucht
als si hen duncken huus soe bi
si vlien eer dan of si
verre waren uut hare contreye
alst hier bleec in dese maleye
hadden si bi aventueren
die porten entie vaste mueren
hem niet gheweten alsoe bi
hets te moedene dat si
hen bat ter were hadden ghestelt
ende zeghe ghevochten op dat velt
bi avontueren ende ghewonnen
daer si nu lichtlijc thuuswert ronnen
want soe wel als ic voren sede
dat dedele noch die andere stede
van brabant noch daer niet en waren
soe hadden si in haren scaren
volcx ghenoech te weder stane
haer viande op die bane
maer dingen met quader haest bestaen
qualijc siet mense dicke vergaen
als grave lodewijc was ghehuldt
te bruessel ende sinen wille volvult
dede hi al sinen lieden
seere ernstelijc ghebieden
dat si wel ende guetlike
betalen souden erm ende rike
ende niemende overlast en deden
ende meinde met deser guetlijcheden
van brabant die steden groot ende clene
aen hem te trecken al ghemeene
hi was vorsiennich ende wijs
des men hem billic sal geven prijs
aldus besette hi die stat
van bruessel ende na dat
heeft hi genomen sine vaert
met sinen volcke te loven waert
ende onderwegen dat moet ic rueren
creech hi de borch van der vueren
ende die vrijheit wet cartein
ende sette daer eenen capitein
aldus trac hi te loven vort
want die van loven hebdi ghehoert
met die van brussel neder lagen
soe lieten si sonder weder dragen
grave lodewijc in ende alsoe saen
als hi daer quam heeft hi ghedaen
met guetlijcheden groot ende cleine
tvolc vergaderen al ghemeine
die goede liede ende oec al
die ghemeinte groot ende smal
die behoerden tot der stad
seere wiselic soe dede hi dat
opdoen ende aldaer verclaren
dat het sijn begeerten waren
dat sine hulden ende ontfingen
over heere die welcke dingen
alsoe daer worden overdraghen
sonder letten oft verdragen
soude sinen wille daer af gescien
daer souden si sweren ende mettien
dat men hen staven soude den eet
ende tvolc stont al bereet
ende hadden haer vinger op gesteken
om te swerne hoerde men daer spreken
met luder stemmen eenen here
van sente geertruden die riep zeere
wat wildi doen vermalendide
liede gedenct u niet die tide
dat ghi swoert uwen rechten here
ende uwer vrouwen trouwe ende eere
wildi hen nu aldus afgaen
ende jegen gode ende recht ontfaen
eenen anderen ongerechten heere
die scande en verwindi nemmeere
ghi sulter sekerlijc te waren
alle qualijc mede varen
ende varen in den helscen wiele
beide met live ende met ziele
doen tvolc hoerde dese mere
die heer willem de zadelere
hem dus cloeclijc brachte an
die goede wise eerbaer man
worden si alsoe verslagen
haer vinger die si opghedragen
te voren hadden ende opghesteken
doen si heer willeme hoerden spreken
lieten sise neder sinken
ende iegelijc begonst te dincken
dat si quaet souden hebben gedaen
ende sijn alsoe thuus wert gegaen
die een voren ende dander naer
als des grave lodewijc wordt ghewaer
dorst hi daer langer toeven niet
maer haestelijc hi van daer sciet
ende hief weder aen die vaert
met sinen lieden te bruessel waert
ende cort daer na sciet hi van daer
te vlaendren wert maer dat es waer
bruessel besette hi van sijnre hant
ende trac alsoe in vlaender lant
cort daer na verstaet tbediet
doen dese dingen waren gesciet
quam een ridder uut vercoren
die van bruessel was gheboren
gheheten was hi here everaert
tserclaes in doeghden wide vermaert
ende hi was brueder sekerlike
van den bisscop van camerike
here jan tserclaes des goeden heren
diet bisdom hilt met groter eeren
dese heer everaert des seker sijt
die en was niet in den strijt
voer bruessel maer bi wenceline
den hertoge ende bi die sine
die tier tijt hi ende sijn liede
lach over mase doen dat gesciede
te tricht ocht aldaer omtrent
nu hoert heer everaerts regement
als hi vernam hoet was gesciet
te bruessel hadde hijs verdriet
in sijn herte ende groten toren
want hi van bruessel was gheboren
als ic u hier voren las
doen hi vernam die waerheit das
dat grave lodewijc was ghesceden
van bruessel ende wech gereden
in vlaendren hoert wat hi dede
heimelec met groter wijshede
vergaderde hi met stilder laghe
beide sijn vriende ende sijn maghe
dier hi hadde een groot ghetal
ende die vergadert sijnde al
soe quam hi in eender nacht
tot bruessel toe in de gracht
ende tot aen den muer ghehende
ter plaetsen die hi wel kende
die al noch hiet dat wermoesbroec
heeft hi ghedaen sijn besoec
ende noch aldoen ter diere uren
en waren die butenste muren
van der stat noch niet begonnen
toen bruessel dus was ghewonnen
maer men bestontse dat elc versta
die butenste muere int jaer daer na
dus quam here everaert in de grecht
tot aen den muer ende heeft gherecht
lederen al aen den muere
ende beclam al wert hem suere
die stad met suptilen listen
dat des die vlaminge niet en wisten
die daer waren in dien tide
bleven van grave lodewijcs side
die des namen cleine wachte
des hem ghesciede in dier nachte
des men her everaerde den heere
lof moet spreken emmermeere
van der groter vromichede
ende oec der getrouwichede
die hi sinen heere al daer
bewijsde dat es openbaer
des mach men sijns te allen banen
in eeren eewelijc vermanen
daer men van eeren doet recort
nu willic u seggen vort
wes hi begreep met groter vromen
als hi dus binnen der stad was comen
rechtvort hoert hier abuus
begreep hi der heeren huus
ende sprac sinen vrienden toe
die hi daer binnen hadde doe
ende trac af alsoe sciere
des graven lodewijcs banniere
van der stathuus met siere sorten
ende ooc mede van den porten
ende stac daer uut met groter eere
die banniere van sinen heere
den edelen hertoge wenceline
god behuede voor deewege pine
die ziele van den edelen man
die dit soe cloekelec began
ende tot den ende heeft volbracht
metten sinen in dier nacht
als des die liede gheware worden
van bruessel sijn si bi hem ghetorden
ende vergaderden op die merct
saen was hem sinen hoop ghesterct
al waest dat si cort daer voren
grave lodewijc hadden ghesworen
ende ghehult over heere
dat bedwanc dede dat meere
als blikelec es dan die minne
aldus was die vrienscap dinne
die si droegen samentlike
tot den grave lodewike
ende eet die bi bedwange ghesciet
es van werden clein ocht niet
ende als dit die vlaminge sagen
die aldoen te bruessel lagen
die de grave daer hadde ghelaten
trocken si heimelec harer straten
ende staken haestelec haer scute
ende maecten hen te bruessel ute
ende en dorsten daer niet langer bliven
van angste dat mense soude ontliven
aldus gingen si henen draven
met meer sonden met min haven
te vlaendren wert soe si ierst mochten
daer si sulken niemare brochten
dat ic meine dat niet groot
daeraf en was haer bodenbroot
her everaert die heere vaeillant
heeft boden haestelec ghesant
sonder beiden tot sinen heere
tot wien hi hem gheboot wel seere
ende heeft hem doen verclaren
hoe hi te bruessel hadde gevaren
ende hoe hem god hadde gheonnen
dat hijt weder hadde ghewonnen
ende der stat gheweldech ware
dit was een blide niemare
wenceline den heere ghetrouwe
ende johannen der goeder vrouwe
ende theerscap groot ende clene
prijsden alle int ghemeene
ende spraken alle lof ende eere
her everaerde den vromen heere
ende oec alle wijf ende man
die dese niemare hoerden an
dat hijt dus cloeclijc hadde besuert
ende soe seere gheaventuert
alse hertoghe wencelijne verstoet
deze niemare reet hi metter spoet
te bruessel wert al sonder beiden
ende vrouwe johanne met vrolicheiden
quamen si te bruessel binnen
daermense ontfinc met groter minnen
die werdicheit die eere groot
die hertoge wencelijn boot
her everaerde ende vrou johanne
ende altemale die goede manne
die was soe groot dat ict bescriven
niet en soude dies latict bliven
ende wille u vort doen bediet
wes van der saken es ghesciet
met rechter waerheit soe ic naest can
salict bescriven ofs mi god an
hertoghe willem si u bekant
van beyeren grave van hollant
van henegouwe van zeelant mede
ende heere van vriesen die dede
dedinghen tusscen die heeren beide
met alsulken ondersceide
soe dats hen alle beide die heeren
in sijn seggen wouden keeren
want hi hen beiden na bestoet
van maeghscapen des sijt vroet
ende es der saken overcomen
ende hevet te hemwert ghenomen
van beide den heeren groot ende smal
wes hi daeraf seggen sal
dat dat ghehouden soude wesen
in beiden siden alsoe wijt lesen
als dit dus verre was bedreven
worden hier brieven af ghegeven
van submissien van beide den heeren
daer si hem ganslec in keeren
in grave willeme sonder breken
te houdene vast sijn uutspreken
dit geloefden die heeren beide
bi trouwen eeren ende sekerheide
ende dadent oec tot harer beden
den baenrotsen edelen ende steden
met hen besegelen te hande
iegelijc in sinen lande
om dat te houden tallen tiden
hier met schieden in beiden siden
die heeren van elc anderen daer
nu soe sal hier volgen naer
tseggen dat grave willem seide
tusschen dese heeren beide
in al der vormen alsoe dat was
uut ghesproken alsoe ict las
int walsche ghescreven die copie
van worde te worde alsoe die
besegelde brieve mensie maken
die tot aedt van desen saken
uut hangende besegelt waren
dwelck ic u bat sal verclaren
ende metter waerheit doen recort
hier naer ter plaetsen daer behoert
al eest dat ic in rime sette
dese uutsprake elc lette
daerop dat si in walscher prose
uut was ghesproken maer sonder glose
sal ic den text hier translateren
uut walsche in dietsche ende mijn begeren
dat es der waerheit te volgen na
soe verre als ics mi versta
ende ic die waerheit van den dingen
ten cortsen in rime can volbringen
ende ic ghedraeghs mi ten verclaren
ten brieven dier af besegelt waren
ende ter correctien vort an
van iegenliken goeden man
die een beter weet daertoe
ter waerheit ic bidde hem dat hijt doe
ende hier beginnic ter gods eeren
uut walsche in dietsche te translateren
hertoghe willem van beyerlant
grave van henegouwen van hollant
van zeelant here van der vrieschen riken
doen te weten iegheliken
aensiende die grote verderflijcheit
manslacht ende sterflijcheit
die van brande sijn aengheresen
ende scaden die hebben ghewesen
tusschen onsen gheminden verderflijc
onsen neve grave lodewijc
van vlaendren hertoghe van brabant
grave van nevers dat goede lant
van rethees ende van mechelen heere
sinen goeden steden ende vort mere
sinen goeden lieden edel ende rike
ende onedelen des ghelike
van vlaendren ten eender side
ende ons liefs neven bander side
van lutzenborch hertoghe wencelijn
ende van brabant metter vrienden sijn
daer noch meer quaets uut hadde geresen
hadde dit opnemen niet ghewesen
bi onsen versueke vervolght dus vort
dwelc wi om pays om goet accort
aen hebben genomen tonser pine
uut rechter minnen die sculdich tsine
es tusschen hen onverbrekelike
mids dat si in huwelike
twee susteren hebben si u bekant
ende oec harer beider lant
deen aen dander es gheleghen
soe sijn si sculdich van te plegen
goeder minnen ende ghebuersamheit
tegader met ghetrouwicheit
ende om dat wi in rechter trouwen
van maeghscape sijn daer in ghehouwen
te blusschen ende te doen belet
alsoe vreseliken opset
als si daden in allen wegen
sal elc goed mensce sijn genegen
ende stellen tot pays sijn begert
hier om wi willem voere verclert
van beyeren mids der machtichede
onser neven onser moyen mede
mids openen brieven claer bescreven
ons die sentencie hebben ghegeven
ordeneren wi ende verclaren
ende seggen ons seggen ende openbaren
in der vorme in der maniere
na volgende nu al hiere
in den iersten wi pais uutgeven
tusschen onse vorscreven neven
ende onser moyen tsine in vreden
edle onedle lant ende steden
van desen daghe nu vort ane
ende nemmermeer weder op tstane
om enich ocsuyn dat es gheleden
tusscen hen tot den dage van heden
ende getrouwe minne ende anders niet
dragen ocht noit en waer gheschiet
ende nemmermeer om dese saken
orloghe noch vermaen maken
item alle die sijn ghevanghen
die wile dorloge heeft ghehanghen
in dene of in dander partie
ja alsoe verre als sie
haer ranchoen niet en hebben betaelt
noch daer af dach en hebben ghetaelt
maer die ghevanghen sijn buten desen
selen quijt ende vri wesen
met redeleke coste sonder te doene
vervolch van enegen ranchoene
item wi sien aen dat ghone
dat om den twist eenege persone
ute den haren sijn verdreven
ende mids den orloge uut sijn bleven
die volgen ocht volgen mochten bi tide
in deen of in die ander side
daer af mocht bliven haet ocht nijt
hier na in toecomender tijt
op dat elcken die es verdreven
tsine niet weder en ware ghegeven
soe seggen wi om goede eendrachticheit
om pays der landen voerseit
dat elc op tsine comen sal
in der vormen ende manieren al
dat hijt voer den orloghe
te houden plach sonder prologe
in payse sonder vermaninghen
van den vorleden dinghen
ende sal ons gheminde neve doen
van vlaendren rumen sijn garnisoen
van haffligem ende in sijn regement
den abt setten in sijn covent
ende vort bi geen van onsen neven
en sal daer werhuus sijn verheven
noch belasten van nu vort
maer laten tgodshuus soet behoert
den dienst gods daer in te doene
als huus van religioene
noch seggen wi ende ordoneren
om dat somme steden ende baenritsheeren
van brabant ridders ende knechten verkoren
manscap trouwe ende eet geswoeren
hebben onsen vorseiden neve
van vlaendren soe lange als hi leve
dat loven ende bruessel mede
nivele ende thienen die stede
hem eens des jaers alle viere
dienen elc met eenre banniere
van harer wapen verstaet den sijn
van ses weken den termijn
onder elc xxv man
ghewapent wanneer si van
onsen neve des werden versocht
tegen wien dat wesen mocht
sijn orloghe behouden daer inne
den hertoghe ende der hertoginne
onser moyen van brabant
of oec tegen haer goede lant
onder dese banniere sullen wesen
twee baenrutse ij ridders gepresen
dit sullen si doen als voren ghenant
ten coste des lands van brabant
ende mids dien sal ons neve vorseit
quijt schelden trouwe ende eit
den goeden steden van brabant
ende den edelen ende te hant
te nieute doen ende overgeven
die brieve diere af waren gescreven
ende want ten versuecke der steden
enten edelen die hem eet deden
ende bi haren rade ons neve tsier vromen
den titel heeft aenghenomen
hertoge van brabant hem te scriven
soe sal hem dien titel bliven
op dat hi wille al sijn leven
om des dienst wille vorscreven
item alsoe salegher ghedochte
ons lieve gheminde neve cochte
van vlaendren ons neven vader
die stat van mechelen ende algader
die dorpen ende haer toebehoeren
ende ons geminde heere vercoren
ende oem philips van vranckrike
wiens ziele god van hemelrike
ghenedich si ordeneerde sijn seggen
soe wanneer hi soude af leggen
dien coep dien hi hadde ghedaen
ons vorseiden neve soude hi ontfaen
sesentachtich dusent vijf hondert ryale
van goude verstaet mijn tale
ende want ons neve nu ter tijt
van vlaendren mids dit ghestrijt
die wile dorloghe heeft ghereden
cost ende scade groot heeft leden
mids dat den peis si u verclaert
die gemaect ende besegelt waert
tot assche alsoe die brieve uut spreken
hem niet ghehouden en was sonder breken
soe seggen wi ende ordeneren
om sijn scade te compenseren
ende in beternessen van desen dingen
dat hi ende sijn nacomelinghen
graven ende gravinnen mede
sullen heren sijn van der stede
van mechelen ende al haer aencleven
erflec eewelec sonder begeven
in al der vormen in al der saken
dat die brieve des coeps mensie maken
alsoe hi eet ende manschap dede
den bisscop enten kapittel mede
daer men af hout die stat te lene
openbaerlijc int gemene
dat die ons neve van vlaendren al
ewelec vri behouden sal
hi ende sijn oer in erflecheden
sonder iement anders heerlicheden
daer in te hebben oft eenich recht
ende sal ons vorseide moye slecht
ende ons neve van lutzenborch
ende van brabant om tbesorch
dat toecomende mocht op risen
over geven ende bewisen
alle die brieve samentlike
des seggens ons oems van vranckrike
die si op mechelen hebben moghen
binnen drie weken onvertoghen
item alsoe ons gheminde nichte
gravinne van vlaendren gheen gherichte
van onsen sere gheminden neve
haren vader wien god vergeve
sijn mesdaet noch bewisinghe
ghehad en heeft noch betalinghe
van huwelike noch van allen
rechte des haer mocht toe vallen
noch in haven noch in kasteelen
van haren susterliken deelen
daer ierst uut sproot die werringe
wi als voer een rechtinghe
van desen seggen ende ordeneren
onser nichten ende accorderen
hare ende haer oeir ende al
dat oir dat si namaels crigen sal
van onsen neve haren man
van vlaendren elcs jaers vort an
die somme van xm florine
van florenchen goet ende fine
ende voer welke somme vorseit
sal ons nichte in erflecheit
si ende haer oer voere ghenant
van onser moyen van brabant
ende van haren oeire vort an
in manscape ende te lene ontfaen
die stat van antwerpen met al
haren toebehoerten groot ende smal
met neder ende hogher heerlicheit
in afslaghe van der sommen vorseit
ende of die renten ende opcomingen
der vorseider stad niet en volstringen
die xm florine vore gelesen
sullen wi na datum van desen
binnen eenre maent met justen prisen
van den ghebreke vort bewisen
op die naeste renten daer naest ghelegen
ende sal ons vorseide nichte hier tegen
manscap ende eet van ghetrouwichede
doen ende ons neve mede
als hare momboer sijts ghewes
ende haer oer als vorseit es
onser gheminder moyen ende vort
den oeire van brabant als behoert
den joncsten brueder of suster mede
den outsten te doene na die sede
ende sal van antwerpen die port
hulden ende sweren vort
ten naesten iij weken of daeren binnen
onser nichten der gravinnen
ende onsen neven daer toe meere
als hare momboer ende heere
ende mids desen soe sal
ons nichte ende neve hen houden al
gheloven ende confirmeren
vri te houden al haer hanteren
chartren privilegien vriheden
die si hebben lange vorleden
van den hertogen gheworven
van brabant die sijn ghestorven
noch seggen wi ende ordoneren
in ons seggen ende declareren
dat van desen dage vortan
ons gheminde moye noch haer man
hertoghe van lutzenborch ende van brabant
als haer momboer tgoede lant
moghen en selen om ghene letten
beswaren vercopen noch versetten
noch becommeren in ghenen keere
in al noch in deele nemmermere
noch seggen wi met ripen sinne
dat ons lieve nichte de gravinne
van vlaendren ende ons neve mede
als haer momboer met eede
sweren sullen eet van trouwen
om des si antwerpen sullen houwen
voer tien dusent penningen voer ghelesen
des jaers soe hen dat es bewesen
des sullen si manscap doen ende eit
onser liever moyen vorseit
voer hare ende voer haer oerlinghe
ende selen gescien dese dinge
binnen xv dagen met lieve
na die date van desen brieve
ende in al dat seggen vorseit
of daer eneghe donkerheit
in gheviele van enegher side
namaels in toecomenden tide
wi hertoghe willem openbaren
behouden daer in ons verclaren
ons goedduncken ons declareren
in al in deele als wi des weren
versocht van enegher partie
ende mids al der ordenanchen die wie
hebben voorsproken ende uut gheseit
seggen wi pays ende eendrachticheit
tusschen onse lieve neven
haer lande ende des daeraen mach cleven
ende dit seggen wi mids die cracht
bi onser discrecien ende mids macht
die ons onse vorseide neven
met obligacien hebben ghegeven
met besegelde brieven wel gheraect
die ons daeraf sijn ghemaect
noch seggen wi ende verclaren mede
om meerder minne ende vriendelichede
deen ten anderen vort aen te dragen
ende vreese ende donckerheit te verjagen
dat alle coopliede van mechelijn
van antwerpen van loven wie si sijn
van bruessel ende van den anderen steden
van brabant selen vort met vreden
haer comenscap minlijc hanteren
vredelec liden ende keeren
deen stat ter andre met vreedsaemheit
sonder ander nuwicheit
ocsuyn of nuwe costume te maken
ende sullen bliven al die saken
soe si stonden van nu vort an
eer dat orloghe ierst began
ende om dat van outs es bleven
dat die hertogen hebben ghescreven
van brabant alst es blikelike
mercgraven van den roemschen rike
overmids der heerlicheit
van der stat van antwerpen vorseit
ende al eest alsoe dat wi
gheordeneert hebben waer bi
onse lieve nicht van vlaendren sal
hebben die bewisinghe al
op antwerpen groot ende cleene
als vorseit es sal sijt te lene
van onser liever moyen ontfaen
van brabant ende haren oeire vort aen
wi ordeneren ende verclaren
in ons uutsprake ende openbaren
dat vort dien titel bliven sal
onser vorseider moyen ende al
haren oeire teewegen dagen
die den name van brabant dragen
mids der soverainlijcheit
van der hogher heerlicheit
ende ment van hare hout te lene
in orconden alghemene
ende in ghetughe der waerheit
wi willem van beyeren vorseit
hebben uuthangende ghedruct met lieve
onsen segel aen dese brieve
jeghenwordich ghemaect ghegheven
in onser stat van aedt ghescreven
op der heileger drivoldicheit dach
die iiij daghe in junio lach
int jaer van gracien openbaer
dertien hondert ende seven ende vijftich jaer
des anderen daghes na dat
grave willem tot aedt in sijn stat
sijn seggen hadde ghepronunceert
soe wert dat seggen van hem vercleert
tot lessines in die stede
met openen brieven die hi dede
daeraf besegelen ende maken
daer in verclarende alle saken
van donkerheide soe hem dochte
die daerinne liggen mochte
ende sijn meininghe seide aldaer
op deen point voeren ende op dander naer
op dierste daer hi wel aen dede
daer hi uutsprac peis ende vrede
tusschen beide de heeren vort an
heeft hi verclaren daerop ghedaen
dat alle hulpers ende hulperen
in den pays begrepen weren
wi si weren van welcker partie
in deen of in die ander sie
op dander point doet hi verclaren
dat die gene die verdreven waren
comen souden elc opt sine
ende wes binnen den termine
van den ghescillen waren opgheheven
ghequijt ochte ghegeven
in beiden siden dat bleven quijt
tot deser jegewordiger tijt
opt point als van der dienste vorseit
en heeft hi af noch toe gheleit
dan dat die steden alle viere
elc dienen souden met eenre baniere
van haerre wapenen notabeliken
als dat int seggen claer mach bliken
item op die verrechtinghe
van den coste ende lastinghe
die grave lodewijc hadde ghehat
in den orloghe ende op dat
seggen des conincs van vranckerike
tusschen den grave lodewike
des lodewijcs vader ende vort an
tusschen den derden hertoge jan
als van lxxxvjm ryale
ende vc alsoe dat wale
int seggen hier voeren is ghenareert
verclert hi ende ordenert
op dat hi bevindt claerlijc
dat sijne neve lodewijc
van der sommen voeren verhaelt
volcomelec niet en es betaelt
dat hi hem in grave lodewike
daer in sal quiten trouwelike
item ende op die bewisinghe
van den tien dusent penninghe
die vrouwe margriete hebben sal
op antwerpen ende op al
des daer ane cleeft ende toebehoort
verclaert hi ende gheloeft vort
dat hi sijnre nichten al
die somme volvullen sal
van tien dusent guldenen vorseit
jaerlics in erflicheit
op dat die renten van der stat
van antwerpen niet ende al
verstringhen en mach noch volplegen
sal hi ten naesten daer bi gheleghen
bewisen in hoghen heerlicheiden
oft in renten enigherleiden
tot dat die somme erfelijc
bewijst sal sijn volcomelijc
item opt point van der stat
van antwerpen dwelke dat
haren rechten aen mach gaen
heeft hi verclaren daerop ghedaen
soe wes si over heeft ghegeven
van privilegien bescreven
van chartren oft enighe vrihede
quijt ghescouden of verteghen mede
teghen wien het si groot of smal
dat si des niet behouden en sal
item opt point daer hi verclert
dat der manscap aen toetchert
dat die grave lodewijc
manscap doen sal desghelijc
den hertoghe ende der hertoghinne
als momboir sijnre gesellinne
item opt point daer redenen sijn
dat vrou johanne noch wencelijn
becommeren vercoepen noch verbinden
dlant van brabant te ghenen inden
en souden moghen van nu voert mere
in al in deele in ghenen kere
daer en seit hi toe meer noch min
dan alsoe tseggen houdet in
dits tverclaren dat hi dede
te lessines in die stede
in junio den vijfsten dach
als men dusent gescreven sach
drie hondert vijftich ende sevene
om der waerheit ghetughe te ghevene
gaf hi brieve op dat verclaren
die met sinen seghele ghevesticht waren
dit segghen ende dit verclaren
hebdi horen openbaren
van worde te worde den rechten sin
alsoe dat seggen hadde in
luttel min ochte luttel meere
alsoet grave willem die heere
uut sprac na sijn ghelieven
des vermetic mi der brieven
die besegelt waren ende bescreven
te aedt ende te lessenen gegheven
nu willen eneghe seggen meere
als dat grave willem die heere
oec soude hebben gheseit int fijn
in dit seggen hosden mijn
des en es niet hets gheloghen
daer sonder en hadt niet wesen mogen
die brieven en souden van dien saken
emmer eneghe mensie maken
maer emmer men te seggen plecht
dwort dat ment int gemein seght
alsoe men tot noch toe seght van desen
en pleght niet al vergeefs te wesen
al en seide hijt in dien seggen niet
soe eest andersins gheschiet
want men wel weet onghelogen
dat hijt aen hem heeft ghetoghen
met onrechte het en was niet sijn
maer hi maecter af hosden mijn
ten was niet sine weet menich man
eer dorloghe eerst began
tusschen vlaendren ende brabant
als dat claerlijc blijct ende want
torconden der waerachtichede
als vrou johanne haer incomst dede
in brabant ende hertoghe wencelijn
soe hadt dan te vergheefs gesijn
dat si swoeren in haren eede
ende geloefden alle bede
limborch dalem ende spremont
rode karpen vort talder stont
van brabantren te sine beset
ende wel versekert daer met
dat vrou johanne ende wencelijn
ende dlant des souden te vreden sijn
met goeder borgen utermaten
die op desside der masen saten
dat alle die slote ende huse in desen
brabant souden gheopent wesen
noch om sake gheenreleiden
vort an meer van brabant sceiden
ende dan vort swoeren si dat
onse lant van hosden borch ende stat
desghelijc van allental
beset versekert werden sal
soe eest dan claer dat hosden dlant
toehoerde den hertoghe van brabant
ende om dat eneghe coroniken
dat niet soe claer en laten bliken
waer uut dat ierst oorspronc nam
dat hosden aen brabant quam
soe salict u met corter talen
met claerder waerheit hier verhalen
op dat die ghene diet sullen lesen
des moghen te bat te binnen wesen
die op dat sijs niet en hoerden
gheabusert mochten worden
ende dincken dat het anders waer
soe salics u hier doen verclaer
na dat die ierste hertoge jan
die den strijt te woeronc wan
verloren hadde sijn ierste vrouwe
die edel was ende ghetrouwe
ende dochter sekerlike
des conincs van vranckerike
ende hi ghetrout hadde te wive
grave guyots dochter rein van live
van vlaendren cortelinge daer na saen
es een onminne op ghestaen
tusschen van hosden heeren janne
ende van den bossche die goede manne
die hen becroenden des heeren
donghelijc dat hi vort woude keeren
tegen die vorseide stat
van den bossche ende mids dat
trac die drossate van brabant
voer hoesden logeren te hant
als dit die heere van hosden sach
trac hi soe hi ierste mach
om succours om onderstant
aen den grave van hollant
dwelc hem die grave heeft toe gheseit
met alle sijnre mogentheit
als dat den drossate wert bekant
condechde hijt altehant
den hertoge dat hi mids desen
in sorge daer lage ende in vresen
die hertoghe was cort bedacht
ende trac met heercracht
seere vermogen te hoesden waert
doen si vernamen sine vaert
die ghene die op die borch lagen
dorsten si daer niet langer dagen
noch op die comst van den grave
hen troesten si en trocken ave
ende sijn van der borch ghevlouwen
ende ghestoven uter couwen
van anxste ende van groten vare
als musschen voer den sperware
dus wan die hertoge altehant
hosden borch stat ende lant
sonder weren oft belet
doen hijt inne hadde ende beset
heeft hijt te sinen behoef doen houwen
daer hijs hem wel toe dorst betrouwen
doen dit al leden was ende bleven
soe heeft hijt wederom ghegeven
den heere van hosden op sulke dingen
dat hi ende sijn nacomelingen
de borch van hosden stat ende lant
van den hertoghe van brabant
vort aen te lene souden ontfaen
ende hem daer af te dienste staen
ende altijt als die hertoge woude
dat sijn open huus sijn soude
aldus soe creech heere jan weder
dlant van hosden die ye seder
den hertoge diende in sijn besorch
in den orloge van limborch
ende voer woeronc desghelike
in den strijt seere trouwelike
alsoe dat claer bescreven steet
ter plaetsen die ic daeraf weet
hi ende sijn oer aldus vort an
bleef dienende de hertoge jan
als man van lene in allen dingen
hem ende sinen nacomelinghen
tot des derden jans tijt
van brabant des seker sijt
doen quam van saffenberghe die here
ende meinde dat verstorven were
hosden op sijn vrouwe sijn wijf
ende quam te bruessel sonder blijf
ende begeerde sijn leen tontfaen
van den hertoghe om dat soe saen
niet en ghesciede als hi begerde
sat hi op ende reet sire verde
ende heeft hosden altehant
vercocht grave willem van hollant
des graven willems ouder vader
daer si lange om beide gader
in orloge stonden ende in twiste
soe langhe dat ten lesten tsiste
mids middel van enen parlemente
daer tdlant van hosden met al der rente
wort toegheseit borch ende lant
den hertoge jan van brabant
ende den greve van hollant af
die dorlogen doe begaf
als dit die heere van saffenberge
vernam soe wert hi met erghe
beruert ende wert te hant
des lants van brabant viant
ende heeft op eenre nacht
thuernhout verbrant met sijnre macht
ende schadichde brabant vore ende naer
als men dat vindt bescreven claer
doen dit een wile hadde gheregneert
wort tusscen den hertoge ghetracteert
ende van saffenberghe den heere
als dat van desen dage vort meere
die hertoghe jan van brabant
behouden soude stad borch ende lant
van hosden met al der toebehoere
voer hem ende voer al sijn oeire
dies soude van saffenberge die heere
van sier vrouwen wege vort meere
ende haer oeir vort eewelike
renten hebben erfelike
ende jaerlijc ghebruken ende ontfaen
op die renten altijt vort aen
van den bossche bewesen wale
elcx jaers drie hondert riale
ende daer af soe gaf met lieve
die hertoge segele ende brieve
den heere van saffenberge te hant
ende behilt van hosdene dlant
in rusten vort aen al sijn leven
ende na hem eest vrou johannen bleven
die in haer incomst met eide
ende hertoge wencelijn alle beide
als ghi ghehoert hebt hier voren
gheloeft hebben ende ghesworen
wel te versekeren van hosden dlant
ende niet te scheiden van brabant
aldus eest openbaer bekant
dat die greve van hollant
daer aen en hadde clein noch groot
al stac hi daer in sinen poot
doen dat orloge was gheresen
daer ic u vore af hebbe ghelesen
tusscen beide die heeren rike
wencelaus ende lodewike
ende meinde het waer sijn algader
mids den coop sijns ouder vader
die hi dede wilen eere
jegen van saffenberge die heere
welcken coop in werdicheide
men niet en hilt soe ic voerseide
want hi hem niet en mochte dogen
als die sake wel was ghewogen
nochtan uut ocsuyne van desen
als tvorseide orloge was gheresen
heeft hi hosden borch ende lant
al ghetogen aen sijn hant
ende voer sine ghehouden twaer
al en doet hijs gheen verclaer
noch in sijn seggen gheen ghewach
als men hem te vragen plach
hoet met hosden soude sijn
soe mocht hi seggen hosden mijn
daer af dat die worde vorscreven
noch al int ghemein sijn bleven
want bi des seggens mogentheiden
mechelen nu es ghescheiden
van brabant soe ghi hebt ghehoert
soe willic hier vertellen vort
met corten worden donderscheet
des een iegelijc niet en weet
hoe mechelen aen brabant comen es
ende hoe dat weder sijts ghewes
daer af ghescheiden es daer naer
van ouden tiden dats claerlijc waer
hoerde de stat van mechelen toe
den heeren van grimbergen ende doe
en was si nergens na soe goet
als si sint worden es sijts vroet
dese heeren van grimbergen ghemeene
die hielden al haer lant te leene
van den hertoge van brabant overal
tot dier tijt toe dat ongheval
over hertoge karlen moeste gaen
die te louwen bleef ghevaen
van hughen cappet ende daerna bleef
torliens doot als men voren screef
daerna hertoghe otte sijn sone
sterf sonder oeir ende die ghone
hadde een suster die geerberge hiet
gheen ander oeir hi na hem liet
eenen man soe hadde die schone
gheerberghe lambrecht hiet de ghone
metten baerde in eenen strijt
bleef hi verslagen des seker sijt
om dat hi wilde wederstaen
donrecht dwelcke was ghedaen
gheerberghen der vrouwen sijn
in desen tijden verstaet den fijn
hilt van ardenen grave godevaert
lottrike dat si u verclaert
dwelc hem die keiser hadde ghegeven
als u voren es bescreven
vrouwe gheerberghe niet meer en helt
dan loven bruessele in haer ghewelt
met henrike haren sone tien tien
ende tmercgreefscap van rien
als heinric aldus hadde verloren
vranckrijc lotthrike tsinen toren
wapen titel altegader
ouder vader oem ende vader
soe daden vele heeren die int ghemeen
van sinen vorderen hoer lant hoer leen
ghehouden hadden ende hen ghedaen
hulde ende manscap wilt verstaen
ghelijc men dagelijcs noch siet
wanneer die aventuere vliet
ende tgheluc van enegen man
elc keert hem den rugge dan
die hem boet den lachenden mont
als sijn sake ten schoensten stont
aldus ende derghelike
voert met greve heinrike
want als van grimbergen die heere
ende noch som ander meere
die waerheit wisten van sinen mesvalle
soe pijnden si hem af te breken alle
manscap hulde ende eet van trouwen
die si vortijts hadden ghehouwen
sinen vordere als overheeren
ende hielden na haer begheeren
al haer lande wilt versinnen
sonder overheere te kinnen
aldus hielden si haer lant
tot dat die hertoge van brabant
godevert die heere waerde
die men hiet metten baerde
titel wapene ende lant
al weder creegh in sijn hant
ende binnen desen tiden
worden die landen tallen siden
toehoerende den grimberchheeren
bi menichte hoerdic vercleeren
van oerien hier ende daer
ghedeilt alsoe dat daer naer
een was die tot sinen parcheele
half die heerlicheit viel te deele
van mechelen dit es waerhede
met somegen dorpen ende renten mede
die wort daerna doe ic u cont
alsoe beruert in sinen gront
dat hi hem keerde tot onsen heere
ende gaf sijn lant doer gods eere
in verlatenessen siere sonden
ende al sijn heerlijcheit tien stonden
in die abdie van lobus
maer na sijn doot verstaen wi dus
waren die grimbersche heeren
die noch hadden in regeren
die helicht van mechelen dats waer
dien van lobus alsoe swaer
dat godshuus zeer weinich tier tijt
daer af ghenieten mocht profijt
mids dien verwisselde metter spoet
die abdt sijn deel om ander goet
jegen den bisscop van ludeke mids dat
die welke meinde te houden bat
die heerlijcheit in harer eeren
jegen die grimbersche heeren
dan dabt van lobus en dede
maer noch bleven in haren sede
die heeren van grimbergen tier tijt
soe dat des bisscops profijt
dat hem van mechelen mocht gheboren
alsoe clein was als te voren
ende niet vele meer en creegh met vreden
dan die van lobus voren en deden
ghelijc ic u verclaren sal
noch bat hier na hebbics gheval
als hertoge godevert nu met allen
gheworven hadde dat ontvallen
sinen vorders was hier voren
ende hi verjaeght hadde ende in toren
hertoghe heinricke van limborch bracht
uut lotthrike met sijnre macht
verdreven soe ghi dat hiervoren
bescheedelijc hebt mogen horen
soe wert hi mechtich utermaten
ghemint van sinen ondersaten
ende van sinen ghebueren ontsien
want hi dede aen hem tien
sonder enigh langer sparen
die sijnre vorders manne waren
waest hem lief och waest hem leet
dier was een alsoe ict weet
die heere van hoerne dien hi na dat
ontboot te lovene in sier stat
daer hi sonder letten quam
ende ontfinc soe ic vernam
van hem sijn lant sijn leen sijn goet
na dat ghedaen trac metter spoet
die hertoghe te bruessele binnen
daer hi ontboot wilt mi versinnen
die heeren van gaesbeke beide
ende den heere als men mi seide
van edingen dit was waer
dat si tot hem quamen daer
haer lant ende haer leen ontfaen
als hen dese botscap was ghedaen
quamen si sonder te letten iet
want si en dorstens laten niet
ende ontfingen al ghemeene
haer lant ende haer goet te leene
ende hebben den hertoge ghedaen
hulde ende manscap wilt verstaen
hier na ontboot als die boude
die hertoge mijn her aernoude
die van grimbergen was heere
dat hi quame met snellen keere
sijn leen ontfaen met corten worden
ende manscap doen alsoet behoerde
alsoe sijn vordren hadden geplogen
wilen eer den hertoghen
van lotthrike ende van brabant
dese her arnt was seere vaillant
mogende mechtich ende rike
van magen van landen mogentlike
was hi van grimbergen heere
van mechelen van duffel ende meere
van walem van rumpst met ghewelt
al tot antwerpen op der schelt
van heist ende van hairlaer
van ghele van rethie van berlaer
ende alsoe vort onghescheiden
al tot postele opter heiden
alle dese lande groot ende cleene
waren sine ocht te leene
hilt mense van hem wilt versinnen
daer menich goet dorp stont binnen
ende menich starc huus oec mede
sonder mechelen die stede
ende sunderlinge sijt seker das
die borch van grimbergen die was
sonderlinge vast aen elcken kant
dat men dieghelike en vant
nergens daer omtrent tien daghe
vele groter heeren hadde hi te maghe
ende in sijn lant ridderen knapen
die hem verstonden wel der wapen
drie sonen haddi sijt seker das
daer af die een noch jonc was
onder sijn daghe ende niet bejaert
die ander twee waren vermaert
ridders beide vroem ende coene
wide vermaert van hogen doene
her wouter dat die outste hiet
berthout ic en lieghe u niet
dander hiet her gheeraert
na sinen vorders drakenbaert
mids der redenen voren verclert
gaeft den heere seere onwert
van grimbergen dat es waerhede
tversoec dat hem die hertoghe dede
ende ontboot hem weder te hant
dat hi van niemende sijn lant
te lene en hilde dan properlike
van gode allene van hemelrike
ten ware dat hi hielde alleene
die straten van den keiser te leene
des en was hi in wille niet
sijn leen van hem tontfangen iet
want hi noch die vordren sijn
binnen c jaren den termijn
eenegen hertogen wilt verstaen
van brabant manscap hadden gedaen
ende dus waert verstorven al
trecht algader groot ende smal
dat die hertogen van brabant
hadden int grimberghsche lant
dus en woude hi in ghenen sinnen
den hertoghe over heere kinnen
aldus dorloge baerde
tusscen hertoge godevaerde
ende van grimbergen den heere
die malcandren scaedden seere
ende sunderlinge si u verclaert
heeft die hertoge godevaert
den heere van grimbergen ter waerheden
ontweldicht dorpe ende ander steden
ende een deel der renten sijn
te hemwerts ghenomen verstaet den fijn
als hertoge godevert sterf
sijn sone trike na hem werf
die orloeghde in allen keeren
weder jegen die grimberch heeren
maer niet soe wijslijc hoerdic verclaren
want ten inde van iiij jaren
verloes hi weder altegader
dat ghewonnnen hadde sijn vader
ende oec meer wilt dit ghevroeden
vele van sijn selfs goeden
namen si hem sijt seker das
dat sijn vader houdende was
na die doot si u verclaert
van den tweesten godevaert
liet hi sijn lant verstaet den fijn
godeverde den sone sijn
die was de derde si u verclaert
hertoge die men hiet godevaert
die te dier tijt sijt seker das
noch negheen jaer out en was
als brabant aldus dat versint
was verstorven op dit kint
sijn die grimberghsche heeren comen
ende hebben hem met macht ghenomen
die vast borch te needlaer
bi stroembeke die si aldaer
beleiden bestormden te dier stont
wonnen ende braken in den gront
ende des ghelijc met corten worden
verbranden si tdorp te vilvorden
ende de borch entie schoen sale
die daer stont hebben si te male
ghewonnen ghebroken al ontwee
dit dede den brabanters wee
hier na hebben si si u verclaert
her heinric van diest ende heer gheeraert
die heere was van wesemale
her jan van bierbeke verstaet mijn tale
ende van wemmele her aernout
die welke waren om tslants behout
eendrachtichlike doen ghecoren
des joncs hertogen momboren
dese heeren ongespaert
daden ghebieden een heervaert
ende sijn alsoe seere vermogen
tot voer grimberghen ghetogen
dwelcke seer sterc sijt seker das
alomme vast ghebollewerct was
maer die brabantre tier stont
wonnent ende berdent si u cont
ende desghelijc algemeene
tcloester sonder die borch alleene
die seer vast was in trouwen
daer es die here op gevlouwen
van grimbergen te dien stonden
metten sinen soe verre si conden
des andren daeghs braken op daer naer
die brabantre ende schieden van daer
ende togen voer mechelen te hant
ende verbranden alle dlant
van grimberghen metter spoet
dat tusscen daer ende mechelen stoet
ende beleiden met snellen keere
mechelen nu heeft die heere
van grimbergen om hulpe ghesonden
aen allen die ghene die te dien stonden
om maechscap gunst of om soudie
hem dienen wilden soe dat tien tie
vele heeren hem te dienste quamen
met allen dien si conden versamen
als al sinen hoop vergadert was
die brabantre worden geware das
die doen noch vore mechelen lagen
si braken op sonder verdagen
ende quamen dien nacht dat seggic di
logeren grimbergen herde bi
des anderen daeghs seere vermogen
sijn si tot grimbergen ghetogen
om metten vianden met ghewelde
te stridene al opten velde
ende hebben bi rade si u bekant
des heeren van hoirne ghesant
eenen hieraut met snellen keere
aen van grimberghen den heere
dien si ontboden met moede hoghe
dat hi den jongen hertoghe
te ghenaden quame sonder verlaet
ende dat hi van sier mesdaet
hem keerde lichtelijc te hande
in die baenrotse van den lande
si selen hem doen metter spoet
een ghenedich vonnesse goet
en wilt hi des niet doen te tide
dat hi hem bereide ten stride
ende blijft hi verwonnen in dien
sal hem na sijn verdiente gescien
die heere van grimbergen wats ghesciet
en begherde haers vonnesse niet
maer ontboot haer weder houde
dat hi met hen striden woude
doen dese antworde hadden verstaen
die brabantren soe sprac saen
her godevert van gaesbeke
mi dochte goet ghewarichleke
dat men onsen jongen heere
hier haelde wi souden al te seere
ons pijnen alle wel te doene
den bloden sout maken coene
iegelijc die volghdes hem
doen reet her arnt van crayenem
want sijs hem alle baden seere
te bruessele om den jongen heere
dien hi brachte sonder deere
des avonts in dat brabantsce heere
des anderen daegs al onghespaert
als die brabantre waren ghescaert
hingen si haren heere nemt ghoom
metter wiegen aen eenen boom
alsoe hoghe doe ic ghewach
dat menne in dander heer wel sach
ende dadenen al sonder sparen
herde ernstelijc verwaren
van den stride swigic vort ane
ten behoert hier niet te stane
hoe elc daer met vromen vacht
maer si streden toter nacht
diese schiet in beiden siden
daer bleef menich man tien tiden
doot ende bitterlijc ghewont
des derden daegs dat si u cont
vergaderden si in beiden siden
daer men bitterlijc sach striden
maer ten utersten met ghewelt
behilden die brabantre tvelt
rechtvort daerna vindic bescreven
wort den hertoge op ghegeven
die borch van grimbergen terstont
die afgeworpen was in den gront
in desen twee grimberschen striden
bleven van der brabantster siden
die heeren verslegen altemale
diest rotselaer wesemale
bierbeke marbais leefdale sijts wijs
hoirne revie hoisden tresengijs
donghelberghe campenhout ter waerhede
wavre ende hildeberghe mede
her philips van wavre op die vaert
her thomas van winegem her gheerart
van cockelberghe bitterlijc
her gherart van den bossce her heinrijc
van haren te dier selver wile
ende oec heer gheraert van vile
her willem van wange dit es waer
her jan van hanuyt bleef oec daer
ende her willem vander molen
haer zielen moeten gode volen
varen in dat eewege rike
ende vele meer andere desghelike
bleven daer uut brabant doot
sonder die ghene die te dier noot
den hertoge waren te dienste comen
van buten lants hebbic vernomen
diere oec menich bleef tien tiden
ende van der grimberscher siden
bleef daer verslagen tier vaert
mijn her gheeraert drakenbart
van grimbergen des heeren sone
die vromichede was ghewone
die greve van vierson ende daer bi
die edel heere van coutsy
casteillon arcle dits waerhede
bronchorst keppele yselstein mede
her jan her zeger dat elc versta
des heeren sonen van breda
de heere van ittre dit vernem
scoudebroec ende bairleghem
her heinric van oyenbrugge wilt geloven
ende her willem van massenhoven
her heinric van hombeke ende noch meere
her arnt van grimbergen die heere
ende her wouter berthout sijn sone
ghevangen soe worden die ghone
ende alle haer hulperen hoerdic ghewagen
die daer tlijf hadden ontdragen
de heere van grimbergen doe ic u cont
was soe over seere ghewont
dat hi en leefde des seker sijt
maer iij weken na den strijt
her wouter berthout sijn sone
ghevangen soe bleef lange die gone
tot dat quam een seevaert
doen dede hi al onghespaert
soe vele verwerven al te hant
aen tshertogen raet van brabant
dat hi ghecregen heeft respijt
duerende eenen sekeren tijt
ende liet den hertoghe verstaet den fijn
te ghisele den jongen broeder sijn
ende nam aldus die seevaert aen
ende van massenhoven her paridaen
daer si gods vianden bestreden seere
ende verworven prijs ende eere
soe langhe heeft hi daer ghestreden
dat sinen tijd was overleden
die hem die hertoge hadde gheset
doen quam sijn brueder onghelet
in tshertogen vangenesse sijts gewes
daer hi inne gestorven es
doen heer wouter die vrome heere
bejaeght hadde prijs ende eere
keerde hi te lande dats waerheit fijn
om te lossen den brueder sijn
maer eer hi conde in brabant comen
die doot sijns brueder heeft hi vernomen
doen toegh hi sonder te letten mee
ander werf weder over zee
daer hi ten lesten sijn leven liet
voer damiaten in liege u niet
na desen her wouteren sijn bleven
twee sonen dus vindict bescreven
die outste dat si u verclaert
hiet woutre dander gheerart
als dese derde godevert
mondich was ende bejaert
soe hebben heer wouters kinder beide
doen vervolgen met arbeide
om te vreden te sine si u bekant
met den hertoge ende haer lant
weder te hebbene in haer ghewelt
dwelcke die hertoghe te hemwert helt
ten utersten waest soe verre bedreven
dat sijs int tshertogen seggen bleven
dwelcke si swoeren sonder verdragen
te houdene teeweleken dagen
hier af die hertoge heeft ghedaen
sijn uutsprake soe ghi selt verstaen
in den iersten dat in gheenen keere
die borch van grimbergen nemmere
betemmert en soude mogen wesen
dit was deerste point van desen
ten anderen male verstaet den fijn
dat hi vort ane souden sijn
ende haer nacomelingen al
onderdanich groot ende smal
den hertogen van brabant ende vort aen
haer lande van hem te leene ontfaen
ende doen hem manscap hulde ende eit
ende sweren hem ghetrouwicheit
ten derden wale verstaet tbediet
om dat her wauter berthout liet
sinen joncsten brueder met drueffenesse
sterven in den vangenesse
soe ordeneerde die edel heere
dat van dier tijt vort meere
int lant van grimbergen overal
die joncsten brueder hebben sal
die heerlicheit wilt mi verstaen
entie outste brueder sal ontfaen
dleen van den joncsten doe ic ghewach
noch hout ment op desen dach
ende want nu dient die reden mijn
op die stat van mechelijn
soe sal men ghedencken vort
dat deen helicht toebehoort
der kerken van ludeke sijts ghewes
ghelijc dat voren verclert es
dander helicht nu mercket tgone
es wouteren berthoude den outsten sone
met meer anderen heerlijcheiden
te deele ghevallen die ongesceiden
van sinen joncsten brueder wilt verstaen
dat al heeft te leene ontfaen
na uutsprake des hertoghen
alsoe ghi vore hebt horen mogen
ende die joncste brueder gherart ghenant
heeft alle die heerlijcheit ende dlant
tsamen te leene wilt verstaen
van den hertoghe ontfaen
ende alsoe wel als dandre si u gheseit
tstat van mechelen entie heerlijcheit
aldus vervolghde dit vele jaren
maer bi lancheiden hoerdic verclaren
soe worden die lande die toe behoorden
dien van grimbergen met corten worden
ghespleten bi menichte van oeirien
theerscap van mechelen hoerdic lien
tdwelcke als ic rechtvort las
van wouteren berthoude comen was
en woude daerna die grimbercheeren
gheen manscap doen in gheenen keeren
ende want dat leen seere mids desen
des hertogen soude vermindert wesen
soe nam hem des ane ernstelijc
van brabant die tweeste heinrijc
binnen wiens tide dat gheschiede
den welken hieten meest die liede
die grootmoedege int ghemeen
dese en woude aldus sijn leen
niet laten vermindren ende mids desen
es een onminne opgheresen
tusschen den hertoghe ic seker ben
ende den heere van mechelen
die oec her wouter berthout hiet
doch eest bi middle soe gheschiet
van greve otten van gelre die welgheraect
een compositie heeft ghemaect
in der manieren dat vort aen
her wouter berthout sal ontfaen
alle tgone groot ende cleene
dat hi hadde ende dat te leene
sijn manne van hem hielden vort
soe verre alst brabant toe behoert
ende den mercgrevescape van rien
dwelcke her wouter der ic lien
den hertoghe opdroeg in de hant
ende ontfinct si u bekant
van den hertoge al te leene
dat hi hadde groot ende cleene
in deser compositien houde
wert tusschen woutren berthoude
heeren wouters outste sone dits waer
een huwelijc ghededingt daer
ende marien sijt seker das
die de oudste dochter was
der gravinnen des nemt ghoem
van averne daer af dat oem
hertoge heinric was sijts vroeder
want hi was harer moeder broeder
want die gravinne ende hi
van avernen dat seggic di
waren kinder beide ghewarichlijc
van den ouden hertogen heinrijc
dit huwelijc wordt ter gods eeren
te loven ghededingt int jaer ons heeren
xiic xxxviii doe ic ghewach
in december den iersten dagh
dus heeft van grimbergen die heere verloren
sijn leen van mechelen soe ghi moegt horen
ende men heldet te leene nu
ja voer deen helicht seggic u
sonder middel si u bekant
van den hertoge van brabant
ende dander helicht hoerde doe
der kerken van ludeke toe
maer die berthouders hilden die stat
van mechelen in handen alsoe dat
die bisscop van ludicke te dier tijt
daer af const crigen clein profijt
want niement der kerken hoerdic verhalen
van ludicke cheis en woude betalen
daer en moesten ij canoencke bi
ten cheinsdage sitten seggic di
oec en liet men hen in haer ghewout
coren havre hoy noch hout
ergens vueren na haer begheren
si en moestent binnen der stat verteren
dit was al ghedaen mids dien
dat si gherne hadden ghesien
die berthouders met sulken weghen
dat si dander deel ghecregen
van mechelen hadde si u bekant
uut der vorseider kerken hant
maer niet min al in een
soe ontfingen si haer leen
van den hertoge sekerlike
ende dienden hem ghetruwelike
want doen hertoge heinric was ghestorven
ende dierste jan hadde verworven
sijn middelste sone alle trike
soe daer af tuught die cronike
was her wouter berthout dat verstaet
altijt bi hem sijn overste raet
ende diende hem in elcken wike
als man van leene trouwelike
ende te woeronc soe dat es bescreven
in den strijt liet hi sijn leven
des es ghenoegh dat latic varen
hier na over een deel van jaren
als bisscop hugo doe ic ghewach
van ludicke mercte ende oversach
dat te mechelen openbare
sijn kerke van ludicke sculdich ware
te hebben seker heerlicheiden
die de berthouders met mogentheiden
hem ontweldechden met harer macht
wert die bisscop soe bedacht
dat hi ghemaect heeft een ghespan
metten tweesten hertoge jan
in deser manieren dus waest begost
dat hertoge jan op sijns selfs cost
toter kerken van ludicke brengen sal
al sulken recht groot ende smal
als die berthouders vele jaren
der kerken hadden ontweldicht dare
ende want niement sijts ghewes
sculdich torlogene en es
op sijns selfs cost soe ic u tughe
soe heeft die vorseide bisscop huge
den hertoge janne gelovet daer vore
voer hem ende voer sijn oeire
ende erfghenamen met ripen rade
ja al toten derden grade
oft beter daer voere te gheven
rechten ende heerlijcheiden vorscreven
metten renten vruchten ende vervallen
ende opcomingen al met allen
die de hertoge alsoe ghecrighen sal
ende weder ter kerken brengen al
alsoe die brieve dat verclaren
die daerop ghemaect waren
ende met des bisscopen zegel dats waer
ghevesticht in ons heeren jaer
mccc doe ic ghewach
des saterdaegs na st lucas dach
dese hertoge jan met corten wegen
heeft dese heerlijcheit ghecreghen
met den renten vervallen ic segge u dat
binnen mechelen der stat
tot der kerken behoef van ludicke al
ende dander helicht groot ende smal
heeft jan berthout wilt verstaen
van den hertoghe te leene ontfaen
na desen hebben si sekerlike
als heeren van mechelen samentlike
seker pointe van vriheiden
der stat verleent onder hen beiden
dit gheschiede si u verclaert
doen de hertoge dare ontfangen waert
xiiic ende een doe ic ghewach
opter goeder st lucien dach
onder welke pointe dits waer
si der stat verleenden daer
die vischmerct ende die soutmerct mede
die havermerct oec dats waerhede
te mechelen te blivene dat ghijt wet
ende alle vlot oec onghelet
van beide den heeren vorseit
behouden haer recht haer heerlijcheit
al erghelist uut ghescheiden in desen
om welcs points wille sint es geresen
vele onleden als u hier naer
ghecondicht sal sijn int openbaer
ter plaetsen daer dat hooren sal
cort na dese gheschienesse al
wort hertoge jan die edel heere
op mechelen verbolgen seere
mids haren mesgripe alsoe dat hi
ende jan berthout seggic di
als heeren van mechelen beide te samen
met heercrachte voer mechelen quamen
dat si beleiden met haren crachten
ende met orloge daer toe brachten
dat si porten ende vesten al te hant
setten in shertogen hant
sinen wille daer met te doene
die hertoge dede na dien doene
die porten die muere onghespaert
over de side te bruessel waert
destruweren in corten stonde
ende afworpen toten gronde
ende die stat verstaet die saken
en mochtse weder niet doen maken
sonder shertogen orlof verstaet dat
van der beternessen die de stat
vort doen soude vandic bescreven
dies sijn die heeren beide bleven
int seggen van sekeren heeren
die daer toe ghenoempt weren
die van mechelen tien tiden
blevens oic ter ander siden
welcke heeren met goeder staden
hieraf hare uutsprake daden
int jaer ons heeren dat seggic die
derthien hondert ende drie
des saterdaegs doe ic ghewach
voer mijns heeren sente lambrechts dach
mechelen behilt aldus hier naer
die hertoghe omtrent vij jaer
in den name des sijts ghewes
der kerken van ludicke soet vorseit es
doe de ludekeren si u gheseit
sagen dat die heerlijcheit
van mechelen weder was ghebracht
tot haren hairden waren si bedacht
ende seiden int openbare
dats gheen bisscop mechtich en ware
langer te versetten iet
dan sinen leefdach wats gheschiet
sonder des paus consent dats waer
enter cappittlen ende daer naer
des lants van ludicke ghemeinlijc
daer omme dede cortelijc
bisscop ewout sonder verdragen
den hertoge te romen dagen
voer den paus des sijt ghewesse
die wijsde metten vonnesse
voer recht dat bisscop huge des niet
mechtich en was te doene iet
dus es deen helicht hebbic vernomen
van mechelen weder omme comen
aen die kerke van ludicke vorscreven
ende dander helicht die es bleven
na des vorseiden jan berthouts doot
op gielise berthout seggic u bloot
na gielise berthout verstaet den fijn
op her floreise den neve sijn
als nu die stat ende heerlicheit
voer deen helicht soet es vorseit
op her floreise comen es
berthoude des sijt ghewes
die hem verstarf in derre wise
van sinen neve gielise
heeft hi die heerlijcheit te hant
van hertoge janne van brabant
rechtevort te leene ontfaen
ende hulde ende manscap ghedaen
ende hem gheloeft vort daer nare
te dienen jegen wien dat ware
met dien van mechelen hoert mi bedieden
ende allen anderen sinen lieden
die welcke hi verwerven coste
tot sinen ende sijnre lieden coste
vort heeft hi bekinnet claer
dat hi sculdich te houden waer
ende te doen houdene in sier stat
van mechelen alle dat
ende vort in alle sijn lant
dat die hertoge van brabant
gheboden ende ordineren dade
ja met sinen ghemenen rade
ende acorde si u bekant
der baenrotse van brabant
ende wes bi den steden hoert mi lesen
sal enichsins uutgheroepen wesen
ghelijc als sijn brieve daer af
menssie maecten die hi gaf
den hertoge verstaet den sin
daer meer pointen stonden in
wael besegelt doe ic ghewach
op sente peeters ende sente pauwels dach
als men screef ons heeren jaer
derthien hondert twalve dats waer
doen tjaer ons heeren stont ghescreven
derthien hondert derthiene daer neven
ende adolph sijt seker das
van der marke bisscop worden was
van ludicke heeft hi niet lange gelet
hi en heeft mechelen verset
aen grave willeme van hollant
van henegouwe ende van zeelant
voer xv dusent gulden doe
die paus gaf sijn consent daertoe
op sulken bespreck hoerdic verclaren
dat die bisscop binnen vijf jaren
weder sal quiten ende lossen dien pant
uut des graven willems hant
hier na es te weten claer
derthien hondert xvj ons heeren jaer
die selve grave willem si u bekant
van henegouwe ende van hollant
cochte mechelen met goude
jegen her floreisen berthoude
ende na dien coep al te hant
ontfinct grave willem si u bekant
te leene ende es worden man
van den derden hertoge jan
van brabant ende gheloefden clare
te dienen jegen wien het ware
op sinen cost ende op sier lieden
voert gheloefde hi hoerdic bedieden
te mechelen te doene houden al
dat men in brabant ghebieden sal
bi ghemeinen consente ter waerheden
der baenrotsen ende der goeder steden
alsoe dat claerlijc bliken mach
bi den leenboeke doe ic ghewach
dese grave was vader sijt seker das
grave willems die dierste man was
van vrou johannen van brabant
als u hier voren wel es bekant
dus hadde grave willem verstaet dat
de helicht van mechelen der stat
beleent soe ic u doe bediet
hopende dat die bisscop niet
lossen en sal noch quiten mede
op die hope dat hi dede
den coop iegelijc dit onthoude
jeghen hertoge floreise berthoude
van der ander helicht hopende seere
dat hi daeraf gheheel heere
bliven soude dit es waer
maer het verkeerde want cort daer naer
dat hi den coop dus hadde ghedaen
quijtte bisscop adolph saen
van ludicke die helicht sijn
van der stat van mechelijn
ende lostese uut grave willems handen
als dit grave willem hadde verstanden
dochte hem wel int openbare
dat hem clein beholpen ware
metter ander helicht want si
nergens sinen lande bi
en laghe maer verre daer af ghescheiden
ende dat hi die heerlijcheiden
van sier helicht dat docht hem cleene
van den hertoge hilt te leene
van brabant ende mids deser daet
ghedroegh alsoe grave willems raet
dat hi verwerf in corter tijt
datten coop wort ghescouden quijt
die hi dede soe ic vore screef
jegen her floreise ende aldus bleef
her floreis weder doe ic ghewach
heere van mechelen soe hi plach
eer dat den coop was ghedaen
ja vore deen helicht wilt verstaen
dese heer floreis berthout dit versta
hadde een dochter die sophia
bi namen hiet die hadde ghetrout
greve otten sone reinout
van gelre dus es die helicht bleven
doen her floreis liet sijn leven
van mechelen elc dit versinne
op dier dochter die gravinne
van gelre was in lieghe u niet
hier na te wetene soe gheschiet
als men screef ons heeren jaer
dusent drie hondert ende daer naer
drie en dertich dit wilt mercken
dat bisscop adolph van der mercken
bisscop van ludeke verstaet den fijn
bi rade der capittlen sijn
vercochte sijn helicht altemale
om honderd dusentich riale
van vlaendren grave lodewike
met condicien properlike
daer inne bevorwaert ende ghedaen
dat greve lodewijc sal ontfaen
die helicht van mechelen ghemeene
van der kerken van ludicke te leene
ende dat hijt met vorwaerdicheiden
nemmermeer en sal laten scheiden
van vlaenderen sekerlike
ruerende van den keiserike
ende dat geeraertbergen ende bornhem
dwelcke waren ic seker ben
oude vergheten leen doe
der kerken van ludicke horende toe
metter stat van mechelen oec dan
te leene sal houden ende worden man
der kerken soe die brieve der saken
claerlijc mensie daeraf maken
des bisscops ende des greven mede
cort na dit dat es waerhede
cocht greve lodewijc met penninghen sijn
die ander helicht van mechelijn
jegen greven reinoute sijt seker das
van gelre die doen momboir was
sier outster dochter dat versinne
die sint van cleve was gravinne
daer op die helicht sijt des vroeder
van mechelen van harer moeder
haer was verstorven dat versint
si was her floreis berthouts kint
want her floreis die heere
was deser maghet witheere
alst dus greve lodewijc hadde volbrocht
ende beide die helichten ghecocht
van mechelen soe ghi hebt ghehoert
heeft hi ghesonden rechtevort
sijn procureurs sonder verbeit
metten brieven des coeps vorseit
in der stat van mechelen tien stonden
heeft die bisscop oec ghesonden
sijn procureurs ende daer met
die greve van gelre dat wet
die sine als momboir verstaet den fijn
van der oudster dochter sijn
om dien van mechelen dats waerhede
quijtsceldinge te doene van haren eede
die si vortijds hadden ghedaen
haren ouden heerscape wilt verstaen
ende hen vort te versueken meere
dat si den greve voer haren here
ontfingen ende hem hulde ende eit
daden van ghetrouwicheit
op welc versuec die stat tier tijt
van mechelen begherde respijt
om hen te beraden hoert mi ghewagen
als dat die procureurs aensagen
dat si niet meer ghecrigen en conden
scieden si van daer tien stonden
int jaer vorseit doe ic ghewach
in julio den xiiijsten
 dach
om dat die stat wilt mi verstaen
van mechelen niet en wilde onfaen
greve lodewike es hi te hant
worden der stat viant
ende besette de palen van sinen lande
dat hen gheenreleide provande
toecomen en mochte ende allet goet
dat die portren des sijt vroet
van mechelen hadden in sijn lant
daer sloegh hi alomme op die hant
alst dier stad dus hardelec stoet
van mechelen schicte si metter spoet
aen hertoghe janne met clagen groot
om hulpe ende troest te harer noot
baden si met herten seere
in sinen rade vant die heere
dat hi der stat te haren vermane
sculdich ware bi te stane
niet allene dat wilt verstaen
om den dienst die si hem hadden ghedaen
maer datter oec niet int openbare
sijn recht inne ghelegen ware
mids dat men die helicht wilt verstaen
van hem waer sculdich te leene tontfaen
ende aldus en hadde dien coop
die grave lodewijc dede gheen beloop
jegen reinoute soe ic seide vore
als sijnre dochter mombore
want hi ghesciede si u bekent
sonder des hertogen consent
soe was na recht al ghemeen
tshertogen behoef verbuert dat leen
ende den anderen coop die hadde gedaen
greve lodewijc dat wilt verstaen
jegen den bisscop die meinde hi claer
te lossen want hi die naeste waer
na den rechte ghemerct des sijt ghewes
dat mechelen uut brabant comen es
ende al omme gelegen aen elcken kant
binnen den palen van brabant
ende overmids verstaet die worde
dat dander helicht hem toe hoerde
als overheere van der stede
oec meinde die hertoge mede
ende die stat beide ghelijc
den coop die greve lodewijc
voertijts jegen den bisscop dede
en waer van gheenre werdichede
want hi niet gheschiet en waer
in sulker manieren als daer
toe behoefde met corten worden
metten solempniteiten die hoerden
na den rechte daer toe verstaet dat
dus es die hertoge ende die stat
van mechelen overcomen des
dat si malkandren sijts ghewes
haer recht selen hulpen houden
jegen alle diet weren wouden
als dit vernam grave lodewijc
heeft hi ghecregen den coninc rijc
van beehem tsier hulpen in goeder trouwe
coelne ludicke henegouwe
hollant zeelant tsijnre vramen
gelre gulicke loen ende namen
ende her janne van beaumont
brueder van henegouwe tier stont
den heere van valkenborch dit versta
heynsberghe voirne et cetera
dese heeren si u bekant
hilden besloten brabant
metten grave van vlaendren sonder wanc
den tijt van neghen maenden lanc
ten utersten bleven sijs samentlijc
in coninc philips van vranckerijc
die hem van der saken te hant
liet informeren na dat hi vant
datter veele swaerheiden tien tiden
inne lagen te beiden siden
soe heeft hi mids dien ondersceide
die stat van mechelen tusscen beide
in sinen handen genomen tien stonden
ende heeft enen ridder daer ghesonden
heeren fredericke van pickengny
die van sconincs wegen seggic di
die stat verwaerde dit es waer
uut desen eest bleven dat noch aldaer
die ammans knapen hoert mi ghewagen
al noch die machuwe dragen
daerna heeft die coninc saen
van vranckrijc sijn uutsprake gedaen
tusscen den hertoge ter eenre sien
ende sinen weder partien
van allen ghescillen ende gerochten
die tusschen henlieden wesen mochten
in eeneger maten groot ocht cleene
sonder van mechelen alleene
daer af dat hi die uutsprake helt
al noch doe in sier ghewelt
om dat die sake was soe groot
met desen seggen verstaet dat bloot
des conincs soe ghi hebt ghehoert
soe was dat verbont geschoert
dat grave lodewijc daer te voren
metten heeren hadde gesworen
jegen den hertoge verstaet die dinc
mids dien dat die coninc
mechelen in sinen handen helt
ende sijn uutsprake daeraf hadde verstelt
sijn beide die heeren si u bekant
van brabant ende van vlaendren lant
met malcanderen overcomen
eenre soenen hebbic vernomen
in deser manieren properlijc
dat hertoge jan greve lodewijc
ende na hen in allen dingen
haer oeir ende nacomelingen
hertogen van brabant tallen tiden
ende graven van vlaendren ten ander siden
vortaen teeweliken dagen
half ende half selen dragen
houden besitten onverscheiden
tstat van mechelen onder hen beiden
ghelijc die bisscop van ludicke dede
ende tcappittel ende oec mede
joffrouwe margriete die dochter was
des greven van gelre als ic las
ende alsoet haer moeder doe ic ghewach
vortijts oec te houdene plach
met vorwaerden overdragen
dat die hertoge teewegen dagen
sijn helicht houden sal ende ontfaen
van den graven van vlaendren vort aen
te leenen verstaet wel mijn scriven
entie graven van vlaendren souden bliven
van der selver helicht tallen stonden
man ende met eede verbonden
der kerken van ludicke eewelijc
ende grave lodewijc der ghelijc
sijn oeir ende nacomelingen
greven van vlaendren in waren dingen
souden dat wilt wel verstaen
haer helicht oec te leene ontfaen
ende sweren hulde den hertoge coene
van brabant vort was in der soene
besproken tusscen die heeren vercoren
dat met al haren toebehooren
die stat van mechelen vore vercleert
ewelijc soude sijn gheregeert
van beide den heeren ghenaempt hier vore
van hen ende van haren oeire
ende nacomelingen verstaet dat
na de rechte der selver stat
vriheden ende privilegien claer
eenen scoutheethe soude men setten daer
van shertogen ende van sgraven wegen
justicie ende recht daer te plegen
ende eenen rentmeester die al
vervalle renten inheffen sal
deen jaer soude sonder letten
die greve enen schouthete setten
ende die hertogen dander jaer
als deen den scouthete sette daer
soude die ander dan mids dat
setten den rentmeester van der stat
ende alsoe van jare te jare
soe wie van enegen van hen aldare
in officien worde gheset
die soude sweren ongelet
op theilege evangelium houde
eer hi hem iet bewinden soude
sier officien groot ocht smal
dat hi rechtverdichlijc dragen sal
sinen dienst ende profitelijc
voer beide die heeren samentlijc
sonder vordeel te doene in enegen keere
den enen min den anderen meere
ocht enich der heeren beduchte dat
dat hem die schoutheet van der stat
ocht die rentmeester teenegen dagen
hem in sijn ambacht hadde mesdragen
soe sal hi daer af slaet des rueck
mogen doen doen een besueck
bi twee personen hoert mijn verclaren
van den achten die ghecoren waren
in der selver soenen hoerdic liden
van den heeren in beiden siden
daer deen soude wesen ave
van den hertoge dander van den grave
ende die twee selen sonder breken
daer af sentencie mogen uutspreken
na de waerheit die si daer af vinden
sijn sijs niet wijs hen tonderwinden
bi hen allene soe mogen sijt stellen
met rade harer sesse medegesellen
ja ocht in de meeste partie
ghelijc vele in elcke sie
ende ocht bevonden worde dat wet
schouthete ocht rentmeester met
dat hi ghegeven hadde iet meere
den eenen dan den anderen heere
dat sal die ghene diet heeft ontfaen
den anderen wederkeeren saen
entie beternisse eenpaerlijc
selen beide die heeren deilen ghelijc
vort was overdragen te waren
die ghene die woenachtich waren
te blidenberghe hoert mijn scriven
souden aen den grave bliven
die van neckerspoele ongelogen
souden sijn des hertogen
noch was vorwaerde oec hier ave
dat die hertoge noch die grave
binnen mechelen der stede
noch binnen der toebehoirten mede
gheen fortretse maken en souden
ten ware dat sijt beiden wouden
ende consenteerdent samentlike
noch haer oeire derghelike
met vele meer andere pointen claer
die die heeren besegelden daer
ende met hen die edle mede
haers lants ende oec die stede
van brabant van vlaendren ter vaert
dit accort ghemaket waert
te denremonde opten lesten dach
die in de maent van merte lach
int jaer ons heeren sijts ghewesse
derthien hondert dertich ende sesse
als dus die heeren vereenicht sijn
hielden sijt dus eenen termijn
onder hem beiden al te samen
mer namaels dat si overquamen
dat hertoge jan van brabant
de helicht dat si u bekant
soude mogen lossen sekerlike
aen den grave lodewike
ende quiten met eenre sommen juist
van vc ende lxxxvj duist
gulden penningen gheheeten riale
met vorwarden verstaet dit wale
dat hertoge jan te sijnre cost
werven soude dat worde ghelost
aen den paus met besceede
die greve lodewijc van den eede
die hi wilen soe ghi hebt verstaen
der kerken van ludicke hadde gedaen
daer hi swoer met dieren eiden
mechelen nemmermeer te scheiden
van vlaendren soe ict hebbe vernomen
als si dus waren overcomen
ende hertoge jan die wise heere
vore die summe ghenoemet eere
te sekeren dagen dat ghijt wet
ghisele ende borgen hadde gheset
den grave van vlaendren dede die heere
aen den paus arbeiden seere
om absolucie wilt verstaen
van den eede die ghedaen
greve lodewijc hadde daer te voren
als die bisscop ende die kerke dat horen
van ludeke vervolghden si daer jegen
ende hebben met someger hulpen gecregen
van cardinalen hoerdic verclaren
die archediaken te ludicke waren
dat die hertoge niet ghewerven en conde
die absolutie te dier stonde
dus viel die hertoge sekerlijc
aen den coninc van vrancrijc
die hem gheloefde met trouwen fijn
met allen wegen die mogelijc sijn
dat hi hem sal verwerven tgone
dat hi ocht heinric sijn sone
over hebben sullen los ende vri
allet recht dat verre ocht bi
greve lodewijc hadde weder of vort
in mechelen metter toehehoert
om dese gheloften te volbringen
heeft coninc philips verstaet die dingen
sijn notabel ambassiaet ghesent
aen den visten
 paus clement
die daer worven te tien stonden
dat die paus sijn bullen heeft gesonden
aen drie bisscoppen des sijt wijs
lauwen terwane ende parijs
bevelende hen ernstelijc in dien
dat si of die twee van
den bisscop van ludicke daden daghen
voer hen dus hoerdic ghewagen
ende anderen dien de sake aen ginc
ende informatie van der dinc
volcomelijc namen te dien stonden
ende waert alsoe dat sijt bevonden
soe hem ghedaen was te verstane
van sconincs wegen dat si vort ane
van des stoels wegen van rome
met greve lodewike dit ghome
soe verre als hijt versueken dede
dispenseren souden daer mede
ende hem orlof gheven slecht
dat hi die heerlijcheit ende trecht
dat hi hadde weder ende vort
te mechelen metter toebehoert
soude mogen opdragen ter vaerde
met wat titule hi beghaerde
heinrike den outsten sone vaillant
hertoge jans van brabant
om die heerlijcheit ende trecht
bi hem ghehouden te wesen echt
voer hem ende sijn nacomelingen
hertogen van brabant in allen dingen
die te besitten paisselike
ende te ghebruken eewelike
dese bulle wort ghegeven dus
tavenjoen opte vijste ydus
van februario dit was waer
in paus clements iiij jaer
int jaer ons heeren soe ic u scrive
dertien hondert veertich ende vive
als men mocht tellen doe ic gewach
in februario den negenden dach
dese iij bisscoppen voreghenant
hebben doen dagen al te hant
bisscop ingelbrechte dats waerhede
den deken ende tcapittel mede
van ludicke dat der ic u orconden
die welke daer hebben gesonden
drie canonicke wilt verstaen
met hen eenen capelaen
van der kerken van ludicke tswaer
dese quamen dat was waer
ten daghe die hem gheteekent was
in de kerke van louwen sijt seker das
voer die bisscoppen in trouwen
van parijs ende van louwen
ende daer heeft heer jan van riemen
van sijns heeren wegen sniemen
versocht te siene altemale
haer bullen haer brieven principale
van commissien ende die copie
daer jegen te collacioneerne die
sinen heeren overghesonden was
beide die bisscoppe sijt seker das
hebbent hem lichtelijc doen ghescien
die selve her jan versocht na dien
te hebbene enen langen termijn
te beradene met den heeren sijn
daer jeghen wort onghecesseert
van sconincs wegen ghealegeert
dat dat niet sculdich te sine en waer
bi vele scoender redenen claer
want int vertrec sunderlinge
alsoe grote sorge hinghe
van orlogen van twiste swaer
die daer risen mochte naer
soe dat die bisscoppen soe mi docht
van sconincs wegen worden versocht
metter informacien sonder sparen
na tbegrip der bulle vort te varen
die hen die paus hadde ghesandt
dus hebben die bisscoppe te hant
informacien ghedaen rechtvort
ende vele ghetugen daer ghehoert
opte pointen ende articulen
begrepen in harer commissien
bi den welken si vonden ter waerhede
dat darticulen ende die pointen mede
die de coninc van desen dingen
den paus hadde doen bi bringen
waerechtich waren ende dat si
den greve van vlaendren wel daer bi
volcomelijc mochten absolveren
ende metten eede dispenseeren
als dit aldus was ghedaen
en wilde die greve niet wilt verstaen
die dispensacie begheeren
ende alsoe verhielden die heeren
vort te vaerne tien stonden
dus heeft anderwerf ghesonden
die coninc dat si u bekent
aen den vorseiden paus clement
ende alsoe vele gheworven daer
dattie paus screef daer naer
aen die bisscoppen sonder sparen
dat si souden vort varen
metten dispensacien ter vaerde
al waert soe dats niet en beghaerde
die grave van vlaendren noch en versochte
op dat wettelijc gheproeft sijn mochte
bi sgraven lettren si u bekent
dat gheweest hadde sijn consent
dat verwerven was ghedaen
der dispensacien wilt verstaen
ende na dien sijt seker das
dat wettelijc dat ghethoent was
bi sgraven brieven ende anders met
soe hebben si al onghelet
in den name des stoels van rome
ghedispenseert elc hier op ghoeme
niet wederstaende den eeden
als van mechelen niet te scheeden
van vlaenderen nu noch echt
die heerlijcheit ende allet recht
dat hi hadde weder ende vort
in mechelen metter toebehoert
met sulken titule als hem goet dochte
dat hi dat over geven mochte
heinricke den oudsten sone vri
hertogen jans alsoe dat hi
ende alle sijn nacomelingen
mechelen sonder weder dringen
besitten soude si u bekant
ende alle hertogen van brabant
vortaen teeweliken dagen
dese dispensatie hoerdic ghewagen
ghesciede te louwen in de stede
int jaer ons heeren dats waerhede
xiiic xlvi doe ic ghewach
in junio den xxixsten
 dach
int selve jaer hoert wat ic sage
in oeghst xxvjsten
 daghe
street coninc philips si u verclaert
jegen den coninc eduwaert
van ingelant welcken strijt
coninc philips verloes tier tijt
van vranckerike die edel heere
dat hi wel mocht clagen seere
want van sier siden bleef daer doot
menich edel heere groot
daer bleef verslagen die edel man
van beehem die blinde coninc jan
die greve van alensoen jammerlijc
des conincs broeder van vranckrijc
ende die hertoghe van lottringen
greve lodewijc verstaet die dingen
van vlaenderen die edel heere
die greve van bloys ende veel meere
grote andre edele heeren
die daer in den stride weren
als greve lodewijc vorscreven
in den strijt dus doot was bleven
liet hi na hem eenen sone
lodewijc hiet oec die ghone
met desen sone lodewijc
overquam die coninc van vranckerijc
dat hi om sekere wilt mi verstaen
recompensacie die hem ghedaen
die coninc heeft ende bekent
soe dats die grave wel was content
mids welken hi heeft willichlike
op ghedragen heinrike
hertoge jans outste sone
alle trecht dat hadde die ghone
in de stat van mechelen te voren
met allen haren toebehoren
los vri ende quijt van al
om dat te behouden groot ende smal
ende te ghebruken vastelike
vort allen dagen eewelike
voer hem sijn oeir in allen dingen
ende sinen nacomelingen
van brabant sijnde hertoge hoghe
sonder dat die vorseide hertoghe
jan ocht heinric sijn sone
ocht enighe andre persone
enichsins sullen ghehouden wesen
te betalene hoert mi lesen
den grave lodewijc tenegen male
die lxxxvj dusent riale
ende vijf hondert verstaet die dinge
oft enighe andre penninge
ende desghelijcs verstaet den fijn
sal heinric onghehouden sijn
manschap te doene hout u daer an
den grave ocht enigen man
dan den bisscop van ludeke wilt mercken
in den name van sijnre kercken
in sulker formen ende manieren
als die mechelsche princieren
van outs dat sijn ghewoen te doene
die coninc gheloefde den hertoge coene
van brabant ende heinrike sinen sone
haren oeire ende alle die ghone
die na hem heeren souden wesen
van allen costen die si van desen
crigen mochten lude oft stille
om deser translacien wille
te bescudden te hueden eewelijc
ende quijt te houden paisselijc
jegen enen yegeliken
ghelijc dese pointen volcomeliken
sijn begrepen in sconincs brieve
die hi daer af gaf met lieve
ende besegelde als heere courtoys
te sente quintijns in vermendoys
ghegeven in ons heeren jaer
xiiic xlvii dats waer
in de maent van junio
ghescieden al dese dinc alsoe
dit achtervolgende eenpaerlijc
heeft van vlaendren greve lodewijc
oec selve sijn brieve hier af gegeven
in deser manieren in walsche gescreven
beghinnende aldus doe ic u cont
a tous ceaux qui ces prsentes lettres verront
dus es mechelen soet es voerscreven
aen brabant comen ende daer aen bleven
alsoe lange als die hertoge jan
van brabant leefde dedel man
paysselijc ende vredelijc
oec was te vreden greve lodewijc
ende nam te wive si u bekant
magrieten die dochter van brabant
hertogen jans des vromen heeren
dus bleven in peise ende in eeren
beide dese heeren hout u daer an
soe lange als leefde hertoge jan
mer na de doot van den heere
hertoge jan greve lodewijcs swere
heeft greve lodewijc ongecesseert
van sijnre vrouwen wegen begeert
aen den hertoge wencelijn
ende aen johannen der vrouwen sijn
susterghedeilte uut brabant
uutnemende groot ende want
hertoge wencelijn vorscreven
hem die niet en wilde geven
sulc alst den greve goet docht wesen
es een orloge gheresen
tusscen die heeren altehande
ende harer beider lande
ende hoe wel dat hadde ghesworen
de stat van mechelen daer te voren
trouwe ende hulde soet es bekant
vrou johannen van brabant
ende hertoge wenceline oec meere
ontfaen over vrouwe ende heere
ghelijc ende alsoe als deden
van brabant alle die ander steden
sijn si daer na sonder slach ocht stoot
sonder beleggen ocht enegen noot
greve lodewike in handen gegaen
ghehult ghesworen jonstelijc ontfaen
over haren gherechten heere
sonder middel in enegen keere
dan mids den rechte alsoe mi dochte
dat hi daer toe hebben mochte
mids den beleenen des bisscoppen
van ludicke ende der cappittelen
om des ontfancs wille vore vercleert
heeft die greve gheconfirmeert
der stat van mechelen onghehercht
van haveren vissche van soute die merct
ende alderhande vlot daer met
sal bliven te mechelen ongelet
van hem oft enegen andren heeren
sonder letsel wie si weeren
behoudelec den rechte sijn
entie porters van mechelijn
in den stroem sullen varen doe ic ghewach
voer antwerpen sonder opslach
noch heeft hi hem belovet wel
ocht enich heere of iemant el
orloge beriede ocht dade ghescien
scade uut ocsuine van dien
dat si hem comen waren in hant
hulde ghesworen voer heere bekant
dat hise met al sier macht voer al
daer af behoeden bescermen sal
ende daer af ontheffen vore ende na
van allen scaden et cetera
ghelijc dit met meer pointen tswaer
uten brieven mach bliken claer
die hem greve lodewijc vorscreven
te mechelen verleent heeft ende ghegeven
in de maent van oeghste xx dage
int jaer ons heeren soe ic ghewage
als tjaer ons heeren stont besondert
lvi ende derthien hondert
dus heeft greve lodewijc tsier vromen
mechelen in sier hant ghenomen
als tsinen behoef alghemeene
uten titule van den verleene
der kerken van ludicke soe ic vermaende
daer inne niet wederstaende
alle des sijt seker das
daer sint toe gheschiet was
alsoe dat boven es vercleert
ende hevet aldus te hem weert
behouden puerlijc voer hem
tot dat die hertoge willem
van henegouwe si u bekant
van hollant ende van zeelant
sijn seggen uutsprac verstaet den fijn
tusscen den hertoge wencelijn
ende greve lodewike soe ghi voren
claerlijc hebt mogen horen
daer hi mechelen groot ende smal
metter toebehoerten al
den greve toe sprac lude ende stille
niet om enichs rechts wille
dat hire toe hadde wilt verstaen
mer voer den cost bi hem gedaen
in sinen vorseiden orlogen
alsoe ghi voere hebt hoeren mogen
ghi selt weten allegader
dat dese greve willems oudervader
den derden janne van brabant
in sier joncheit dede swaren pant
ende thoende hem in allen sinne
onvriesscap ende onminne
dese greve willem die ghone
hadde een dochter ende eenen sone
die sone hiet willem si u bekant
die vrou johannen van brabant
hadde ghetrout tenen wive
dese schiet jonc van den live
sonder oeir in ene wighe groot
bleef hi voer die vriesen doot
der dochter gaf hi mogentlike
van beyeren coninc lodewike
die des hertogen brueder was
van beyeren alsoe ic las
ende dese selve lodewijc
na den goeden keiser heinrijc
van den coervorsten ghemeene
sonder den bisscop van coelne allene
wort hi ghecoren eendrachtelike
coninc van rome dese heere rike
hadde dat si u bekant
van der dochter van hollant
drie sonen willem otte aelbrecht
ende doen die doot in hare plecht
den ouden greve willem dede
ende sinen sone oec mede
greve willeme daer ic u af screef
die doot vore die vriesen bleef
doen quam van henegouwe dlant
ende hollant ende zeelant
op willeme coninc lodewijcs sone
den outsten ende al dat ghone
es hem van sijnre moeder verstorven
ende den titel heeft hi verworven
van beyeren van sijns vader side
ende dlant van beyeren tien tide
bleef op otten sinen broeder
dese greve willem des sijt vroeder
was dierste greve van hollant
die hertoge van beyeren was ghenant
cort na dat hi hadde ghedaen
sijn seggen soe wort hi bestaen
ende metter hant gods gheslagen
dat hem te swaer was te dragen
ende gheplaeght met swaren twiste
dat hi alle sier sinne miste
ende aelbrecht sijn jonger broeder
deden vaen want hi was vroeder
ende hielten ghevaen op den slote
te keinoit daer hi in riote
buten sinnen bleef al sijn leven
ende aelbrecht heeft opgheheven
den titel van beyeren ende tdlant
van vriesen hollant ende zeelant
ende heeften sijn leven lanc ghehouwen
als eenen vogel in der couwen
niet al te wel en der ic sagen
welc die sake was deser plagen
ic beveelt der verborghenheit
des vader in der eewicheit
maer die ghemeen fame seght bloot
mids dat donredelicheit was soe groot
die hi hantheerde int seggen sijn
aen den hertoge wencelijn
soe sant hem god toe die plage
die hem duerde alle sijn dage
op dat si hem niet en souden verheffen
die de gracie gods beseffen
ende hi sijn gaven heeft ghegeven
boven anderen menschen die leven
plaeght hise bi wilen na sinen eesch
metter ruergaerden des vleesch
alsoe als gheplaeght was dan
sinte pauwels die heilige man
die ander sake der plagen behoeft
op dat die mensche worde gheproeft
te suverder ten gods ghebode
aldus was job gheplaeght van gode
ten derden mael plaeght god den mensce
op dat hi na sinen wensche
daer bi te bat gheloeft mach werden
van den menschen op der erden
ende plaeght god den mensche in desen
als die blent gheboren wesen
des haer ouders in gheenen weghen
noch si voer gode scout en cregen
maer dewangelium spreect int fijn
om dat god daer af gheloeft wilt sijn
van anderen die haer kinder sagen
ende hen behuedt van sulker plagen
ten vierden mael laet god gheschien
die plagen ende dats mids dien
die ontellike quade mesdaet
die dagelics die mensce begaet
te dien einde dat hi voertaen
der quaetheit soude afstaen
ende suver worden ende ghevaeght
alsoe wart maria geplaeght
moyses suster ende desghelijc
vele andere kerstene op erterijc
ten vsten
 wort die mensch gheplaeght
om dat hi hem jegen gode mesdraeght
mids sijnre quaetheit versteindelike
alsoe dat hi sal eewelike
gheplaeght bliven sonder begeven
beide hier ende na dit leven
ende alsoe was herodes
datan abiron des sijts ghewes
ende oec die sodomiten
gheplaeght ende noch vele heriten
die alle plaeghde ons heere god
om dat si braken sijn ghebod
maer waerom ocht om dwelc van desen
viven dat gheplaeght mocht wesen
van hollant die vorseide grave
daer canic qualec gheseggen ave
dat weet ons heere god allene
hem en es gheen dinc groot noch cleene
verborgen hoe dat wort ghedaen
het moet voer hem te rechte staen
eest goet of quaet eest licht of swaer
eest heimelijc ocht openbaer
ende niet allene en es hem cont
twerc van buten maer den gront
der meiningen es hem opghedaen
als of ment in een boec sage staen
dus en es voer hem niet verborgen
iegelijc wille hem dan besorgen
dat hi si op den lesten dach
bereet te geldene sijn ghelach
heeft greve willem welghedaen
soe sal his goeden loen ontfaen
int seggen ende in de handelingen
die hi hadde van desen dingen
hier soe latic van hem bliven
sonder meer van hem te scriven
ende sal u vort condigen dat
hoe met antwerpen der stat
grave lodewijc heeft omghegaen
na dat dit segghen was ghedaen
om dat men sal sijn te binnen
ende den rechten oerspronc kinnen
soe seldi weten alghemeen
dat int jaer xiiic ende een
die bisscop van ludeke opdroegh
met wille ende met ghevoech
van brabant den anderen hertoge jan
alle dat recht dat hi an
mechelen hadde alghemeene
met alle den rechte groot ende cleene
dus heeft hi mechelen ontfaen
ende die stat heeft hem ghedaen
hulde ende eet met groter eere
ende ontfangen over heere
ten tiden doen gheschiede dat
gaf die hertoge der selver stat
vele pointen ende articulen mede
van rechte met vorwaerdichede
met condicien ondersproken claer
onder al ander pointen aldaer
heeft hi hen gegeven ende ghesterct
van vissche van haveren van soute die merct
dat die te mechelen soude sijn gheset
ende alderhande vlot onghelet
varen soude vlieten ende keeren
sonder belet van allen heeren
behoudelic in allen dinghe
sinen rechte sunderlinghe
ende hier af gaf hi der steden
seghel ende brieve ende heeft gebeden
sinen magen groot ende cleine
ende sinen steden int ghemeine
loven bruessel nivele thienen
bossche leeuwe die hem dienen
dat si dit te sijnre bede
met hem besegelen wouden mede
dwelcke die steden die vorschreven staen
te sijnre beden hebben ghedaen
in oirconde der waerheit claer
als men screef ons heeren jaer
xiiic ende een doe ic ghewach
op der goeder sente lucien dach
als die van antwerpen dat verstaen
dat die hertoge dit hadde ghedaen
dat hi die mercten vorseit
aldus te mechelen hadde gheleit
die tot antwerpen van rechtswegen
van ouden tiden hadden ghelegen
alsoe men die vorseide stat
ende dmarcgraefschap van ryen dat
beide te gader alghemeene
van den keiser hilt te lene
ende dit met wille ware verleit
te mechelen sonder wetentheit
des keisers daer hi de stat af hilt
van antwerpen waren si soe ghewilt
ende lietent weten notabelijc
den goeden keiser heinrijc
van lutsenborch die swager was
van hertoge janne als ic vore las
welc keiser heinric int eerste jaer
sijns rijes gheinformeert wert claer
van deser sake screef al te hant
aen hertoge janne van brabant
sinen swager int openbare
dat hi des mechtich niet en ware
sonder consent eenpaerlike
des keisers van den roemschen rike
entie keiser heeft groot ende smal
tverleggen wederroepen al
ende restitueerde die stad
van antwerpen in al dat
si vercort waren alst es vorseit
ende van sijnre keiserliker mogentheit
den vorschreven hertoge jan
van srijcs wegen van nieus vortan
te lene te houden alsoe hi dede
te voren eer hi te mechelen lede
die mercten beval ende gheboot
den hertoghe met ernste groot
dat hi die mercten daer wi af scriven
der stat van antwerpen liet bliven
ende wedervaren ongefraudert
soe hijt hadde gerestitueert
ende dat hi uut ocsuyne van desen
tverleggene der mercten voerghelesen
negheens sins ghedoegen en woude
dat enich goet liden soude
vorbi antwerpen der stede
in hinder of in verderflijchede
des leens van den roemscen rijc
ende om dat die keiser heinrijc
wilde ende begerde van inde torde
dat dit aldus ghehouden worde
vaste sonder verbreckelijcheit
heeft hi van sijnre mogentheit
sijn segel ende brieve ghegeven
doen vestegen ende bescreven
int jaer ons heeren doe ic ghewach
als men dusent ghescreven sach
ccc ende ix int openbare
in sijns riken iersten jare
in november ter vierder kalenden
tantwerpen soude men die brieve venden
dus bleef van antwerpen die stat
in haren rechten die si voere dat
ghehouden hadden ende vort an
bi den andren ende derden jan
es hen die possessie bleven
van den drien mercten vorscreven
ende na die doot si u bekant
des derden jans van brabant
boven dat hertoge wencelijn
ende vrou johanne die vrouwe sijn
in harer blider incomst swoeren
der stat van antwerpen te volvoeren
al haer recht van doen vort an
soe verleenden si nochtan
int jaer ons heeren doe ic ghewach
in december den ixn dach
als men screef int openbaer
xiiic ses ende vijftich jaer
der stad van antwerpen met lieve
haer besegelde open brieven
die possessie der mercten stantichlijc
vort an te ghebruken payselijc
si haer oer ende nacomelinghen
in possessien ende hebbingen
der mercten vorseit onbrekelijc
te houden ende te doen houden eewelijc
daerna des seggens si u bekant
des graven willems van hollant
mids welken seggen greve lodewike
antwerpen aenquam gheheelike
hem ende sijnre vrouwen tsamen
daer na als si tantwerpen quamen
ende met alderhande vorwerden
ontfaen ende ghehuldt werden
gheloefden si ende swoeren dat
antwerpen der goeder stat
te houden haer recht in allen dingen
costumen usagien ende herbringen
chartren privilegen in trouwen
te houdene ende te doen houwen
die stat in al haer vriheden
soe si bi tiden voerleden
ghehouden was si u bekant
bi den hertoghen van brabant
ende nu als dus die heere rije
van vlaendren grave lodewijc
van antwerpen van mechelen was heere
vervolchden die van mechelen seere
cronende over die goede stat
van antwerpen seere mids dat
die mercten hen dus waren ontogen
als ghi vore hebt hoeren moghen
thonende hoet hen hertoge jan
verleent hadde ende vort an
hi selve gheloften hadde gedaen
doen hi te mechelen was ontfaen
ende ghehuldt over heere
daer hi gheloefde vortaen meere
der stad van mechelen peiselijc
vort te gebruken eewelijc
als ic voer ruerde in mijn sprake
was dit die principael sake
daer omme die van mecheline
afgingen hertoge wenceline
ende vrou johannen desghelike
ende vielen aen graven lodewike
als grave lodewijc die heere
van mechelen wert vervolght dus seere
teghen antwerpen die stat
dachte hi ende meinde dat
hi die van mechelen soude lonen
dat sijs hen niet en souden becronen
der groter vrientschap uut ghelesen
die si hem vortijts bewesen
doen sine hulden ende ontfingen
ende hertoge wencelijn af gingen
ende oec vrou johannen mede
ende van antwerpen die stede
meinde hijs te dancken saghe hi stade
der viantscap der groter scade
die si in dorloghe voer desen
hem hadde ghedaen ende bewesen
die meerder was dan alghemeene
die ander scade groot ende clene
die hem uut brabant was ghesciet
des en hadde hi noch vergeten niet
nochtan sprekic claerlijc
dat hi daer in hadde ongelijc
want dat was hen te prisen seere
dat si haren gherechten heere
dienden soe ghetrouwelijc
in sijn orloghe dat ganselijc
ghepeist was ende gheint
hi soudse billic hebben ghemint
boven die andre herde seere
dies afgingen haren heere
al waest dat hem dat ginc mede
men soude billic ghetrouwichede
cronen overal in allen landen
al warent openbaer vianden
des es ghenoech dit latic staen
ic wille in die materie gaen
om dat grave lodewijc van desen dingen
sijn begeren woude volbringhen
soe begherdi van der stat
van antwerpen dat si dat
gheschilt dat van dese dinc
tusschen hem ende mechelen hinc
als van den mercten vorscreven
dat si des te hemwert bleven
ende des te hemwert keeren souden
die van antwerpen des niet en wouden
doen met allen groot noch cleene
seggende dat het hilde te leene
die hertoge van den roemscen rike
entie hertoginne des ghelike
van brabant ende oec vortaen
hadde hijt selve te leene ontfaen
die grave ende oec sijn vrouwe
ende bi desen niet en wouwe
noch en mochte die stat haren keeren
sonder consent ende wille des heeren
des keisers van den roemschen rike
ende des hertogen desghelike
ende der hertoginnen milde
daer ment af te leene hilde
maer seide die stat openbare
dat die marcten haer recht ware
ende hen toebehoerde want
hise in possessien vant
daeraf ende hi hen te voren
gheloeft hadde ende ghesworen
dat hi hen in goeden trouwen
in al haren rechte sal houwen
baden daerom vriendelijc
ende versochten oetmoedelijc
dat hise voert aen nu ende echt
houden woude in haren recht
ende uut bevele des keisers rike
ende des hertoghen derghelike
van brabant die hen dese saken
bevalen als daer af mensie maken
haer brieve ende verclaren
daerom si daer af niet en waren
beraden des te blivene iet
aldus die grave van daer schiet
sere gram ende ghestoert
nu salic u vertellen vort
hoet namaels tantwerpen es vergaen
ende wes die grave daer heeft ghedaen
daerna cort si u bekant
quam die grave ghewapender hant
binnen antwerpen der stede
vele volx soe bracht hi mede
soe dat hi op die selve vaert
der stat selve mechtich waert
ende nam ende vinc cort na dat
vele der portren van der stat
die beste die rijcste altemale
tot derde half hondert bi ghetale
die hi in vlaendren voeren dede
te ghisele te menegher stede
te gent te brugghe in swaer verlangen
ende oec tot ypre leide ghevanghen
welke saken int waer bedieden
jeghen der stat recht gheschieden
als men met privilegien claer
wel toonen soude int openbaer
die si bebben si u bekant
van den hertogen van brabant
dat men die portren tenegher uren
van antwerpen niet en mach vervueren
uut der stat in geenre manieren
in ghevanghenesse enegertiere
maer men seit metter waerheit bloot
als ghewalt comt es recht doot
doen die grave des was volcomen
ende dus dese ghisele hadde ghenomen
liet hi tantwerpen in der stat
sergante soe vele dat
si altoes int openbaren
selve der stat mechtich waren
ende dructense ende waren hen boven
soe dat die stat moeste gheloven
den grave van vlaendren al
des hi begerde groot ende smal
souden die ghisele vore verclert
los worden ghedeliverert
ende eer die serianten mede
rumen souden die goede stede
of die ghisele die voerghenante
los worden ende die serganten
uut antwerpen woudeu riden
moeste tierst binnen dien tiden
hebben die grave van vlaenderlant
alle die brieve in de hant
entie privilegien die van den saken
der vorseide mercten mensie maken
die daeraf hadde die vorschreve stat
die gheloefde die grave dat
hi hen weder soude senden
gheheellec ende sonder scenden
soe wanneer hise hadde gesien
alsoe die goede liede mids dien
van antwerpen die thuus bleven waren
sonden hem der ic verclaren
die privilegien metter spoet
met eersamen portren goet
in goeder trouwen in ghenen erghe
al tot sinte wijnocxberghe
dwelc si bi bedwanghe daden
souden haer ghisele sijn ontladen
ofte gheruumt die goede stat
van den serganten die si ghehadt
langhe hadden aen haren danc
mids desen wille ende ghedranc
leverden si die brieve aldaer
grave lodewijc die hen vorwaer
noch gheloefde sonder sneven
die brieve wederom te geven
des hi niet soe haest en dede
van tide te tide van stede te stede
liet hi altoes volgen naer
die van antwerpen soe waer
hi reet ter plaetsen enegertiere
maer in negheenre maniere
ten baette bughen noch oec nighen
si en mochten der niet weder crighen
aldus moest het wedervaren
den ghiselen die buten waren
bedwongen ende die ghene mede
die bleven waren in die stede
dat si hen moesten submetteren
ende hen ten segghen keeren
ter ordenancien claerlike
van den grave lodewike
ende vort moesten gheloven mede
alle die portren van der stede
die segle hadden groot of smal
voer hen ende voer die ander al
te besegelen groot ende clene
dat si alle gader ghemeene
tantwerpen woenende souden bliven
beide met kinderen ende met wiven
ende heimelec noch openbare
van daer te trecken het en ware
sinen wille ende sijn consent
dus waren si in regement
die van antwerpen dat elc verstae
ende cortelinghe daer nae
eer die ghisele vore vercleert
oft die stad wordt ghetraieleert
seide hi sijn seggen ende promiterde
soet hem gheliefde ende ordenerde
ende heeft mechelen ghegeven
die twee mercten vorscreven
ende antwerpen der stat
af gheseght dwelke dat
si van over langhe tiden
hadden ghehouden si moestent liden
al waest hem te doene onsochte
aldus grave lodewijc ghedochte
van des hem antwerpen dede
in dorloghe als ic voren sede
maer nochtan doen dit was gheschiet
soe en worden hen haer brieve niet
si en condender niet aen gheraken
die jeeste sal noch mensie maken
hier namaels in die redenen mijn
hoe sie daer weder aen comen sijn
cort hier na si u verclaert
quam een met vissche te loven waert
om der venten daer te pleghen
omtrent der leeps bleef hi verlegen
in eenen wech daer hi en mochte
niet uut gheraken ende hem bedochte
dat hi ter venten ten termijn
niet te tide en soude sijn
ende dat hem dat vele scaden soude
om dat hi hem selven hulpen woude
heeft hi ghenomen doer dese dinc
een pert dat in der weyen ginc
in eenen bempt die daer stont bi
ende metten perde soe halp hi
hem selven uut ende daer na saen
heeft hijt in de weye ghedaen
daer hijt vant ende voer na dat
ter venten te loven in der stat
met sinen visscen al dit gheschien
hadde een quaet knecht ghesien
ende heeft dit bi bracht algheheel
den meyer van loven peter coutreel
seggende hem al onverholen
dat hi tpert hadde ghestolen
uut der weyen ende hadt vort an
daer na ghespannen in sijn ghespan
ende wech ghevoert soude hebben daer
maer dat hi sijns wert ghewaer
soe spien hijt uut sonder beiden
ende deet weder in der weiden
dese clappaert daer ic af telle
heeft noch meneghen gheselle
achter ghelaten die met onrechte
aenbrenghen daer si sware plechte
den armen menschen dick met werven
ende lijfs ende goeds verderven
op dat si mogen te hove een soppe
crigen oft een snickel brocke
des moet gheclaeght sijn jammerlike
onsen heere van hemelrike
dat men soe quaden tongen vint
ende mense niet boven toe en bint
ende dat die heeren alsoe doven
dat si hen soe licht gheloven
ende daer af soe groot verdriet
te vele stonden es gheschiet
want een quade tonghe si u verclert
es meer tontsiene dan enich swert
daerom men noch te seggene pliet
quade tonge brect been si en heiles niet
dese clappaert soe vele braste
dat namaels quam te groten laste
der stat van loven samentliken
den ermen ende oec den riken
ic seght in rime sonder prose
van cleinen dinghe comt dicwijl nose
als ghi selt horen nu hier na
in mijn redene et cetera
als dit die meyer hadde verstaen
peter coutereel dede hi saen
sijn dieners stille niet overluut
met desen clappaert trecken uut
die hebben ghevanghen dien simplen man
ende van dieften gesproken an
doch die man begerde slecht
dat men hem dade der stat recht
hierom die meyer doen began
te dingene jegen desen man
na tale ende na antworde
ende na die waerheit die men horde
ende tbescheit dat men daer vant
wijsden trecht quijt te hant
al was dit metten recht ghedaen
die meyer en wouts niet laten gaen
alsoe dat die vorseide stat
van lovene versochte dat
hine daden uut den vangenisse
na uutwisen van den vonnisse
doer al dat aldus was ghedaen
met vonnesse en liet hijs niet gaen
die van loven hierom en wouden
petren niet meer voer meyer houden
ende seiden dat hi dade dat
jegen trecht van der stat
dwelc hi te houden hadde ghesworen
doen hi meyer wert hier voren
der scepen vonnis te exequeren
sonder hem daer af te absenteren
peter coutereel trac int fijn
bi den hertoge wencelijn
die doen ter tijd lach te vuren
ende claeghde hem sijn aventuren
met swaren tichten over die stat
den hertoge seggende hoe dat
hem sinen vordren al tot desen
die hertogen hadden ghewesen
toebehoerde die voeghdie
van rechtswegen die meyerie
van loven sonder iemants letten
enen meyer daer te setten
ende tontsetten na sijn ghenueghen
als hem pointen sal ende vuegen
ende want sijnre ghenaden claer
ghelieft hadde hem aldaer
meyer te maken tsijnre vromen
ende hi noch niet en hadde vernomen
heimelike noch openbare
dat hi bi hem ontset ware
soe waer hi nochtan ontset
van sinen ambacht bi der wet
van loven ende bi der stat
die niet en kenden noch en hilden dat
hi meyer ware het gave hen vri
maer voer hem selven soe kende hi
dat seere weinich daer aen hinghe
maer hi gevoelde sunderlinghe
dat die hertoge daer mede
sijn recht ende sijn heerlijchede
verliesen ende quijt werden soude
ende om dat hi hem quiten woude
in sinen heere ende oec mede
in den eet die hi hem dede
doen hi hem gaf des meyers macht
soe heeft hi dat bi hem ghebracht
als peter coutereel hadde op ghedaen
die clage die ghi hebt verstaen
voer denhertoge die te dier uren
was in de zale van der vuren
daer bi hem was een ende niet meere
her reinout van scoenvorst heere
die opperste was ende hoeghst ghetogen
van den rade des hertoghen
die seide tot den hertoghe heere
ghi en wert mechtich nimmermere
noch gheweldich uwer stat
van lovene het en si dat
ghi soe doet in enegher wisen
dat die ghemeinte oprisen
ende die gheslechten onder bringen
o lasen hoe mochten sulken dingen
ocht sulken worde teneger stont
liden doer eneghen edelen mont
voer waer al droegh hi edelen name
dat wort heeft een ander fame
ende noit en was sulc wort gheseit
uut gronde gherechter edelheit
die hertoghe die dat bitter wort
van sinen rade heeft ghehoert
die hi gheloefde ende minde
boven al andre die hi kinde
meinde wel dat sinen raet
dat seide tot orbore ende baet
ende tot des hertogen proffijt
ende naemt in doeghde te dier tijt
maer sijn herte sijn edel mont
daer op tantworden niet en stont
ende sprac van andren saken
die desen dingen niet en raken
noch daer toe en dienden iet
recht ghelijc als of hi niet
daer op en hadde willen letten
noch die saken vort setten
als peter coutreel sach dat daer af
die hertoge hem genen troest en gaf
anders iet tot sinen dingen
dacht hi dat hi woude volbringen
tselve dat die opperste raet
vort hadde gheset van deser daet
meinende bi der hulpen sijn
bi den hertoghe wencelijn
wel der saken doer te comen
die hi dus hadde aengenomen
want hi was al utermaten
bi den hertogen doen ende laten
dus trac peter coutereel ter vaert
weder omme te lovene waert
ende vorderde seere suptyllike
sijn opset int heimelike
met tween jongen sinen neven
dien hi te kennen heeft ghegeven
dopset van desen dingen
die hi meinde te volbringhen
ende heeft aldus gheworven vort
die ghemeinte aen sijn accort
met scalken suptilen listen
die goede manne des niet en wisten
dat hi dit aldus impetreerde
ende die ghemeinte inflammeerde
ende gaf hen lieden te verstaen
des niet ghepeist was noch ghedaen
doen hem dochte dat hi ghenoech
die ghemeinte na sijn ghevoech
beruert hadde na sijn acort
ghevielt na ons heeren gheboert
als men screef int openbaer
mccc ende lx jaer
dat hi sijn opset eerst volbracht
op der magdelenen nacht
in dier nacht sijn op ghestaen
die gemeinte die bevaen
meinden te hebben der stat huus
met peter coutreele nu hoort abuus
eens goedsmans marte was ghesonden
spade om wijn te selven stonden
die dit opset heeft vernomen
ende es haesteliken comen
ende condeghet al onghelet
enich der heeren van der wet
die goede man die dit verhoert
hevet ghecondicht rechtevort
sinen ghesellen ende vort dat
den goeden mannen van der stat
doen si dit dus hadden verstaen
hebben si der stat huus bevaen
eer die ghemeinte samentlijc
vergadert waren volcomelijc
ter selver tijt soe was aldaer
te lovene her gheert van vorselaer
een vroem ridder ende een coene
ende wel besocht in allen doene
als hi vernam dit groot riveel
reet hi bi peteren coutreel
ende sinen hoep al sonder vieren
hem sijn opset calangieren
dat groot quaet was dat hi dede
sulken beruerte in die stede
te maken ende groote scande
waer mens vermaende in elcken lande
met al wat hi daer toe sede
soe en const hi petren daermede
niet bewegen noch af ghesetten
noch sijn opset oec beletten
doen her geert van vorsslaer sach
dat hem hulpen niet en mach
sijn onderwijs te dier steden
es hi wederom ghereden
aen der stat huus hoerdic bedieden
ende presenterde den goeden lieden
petren coutreel met sijnre roten
met hen lieden te bestoten
want de ghemeinte met haren scaren
noch al vergadert niet en waren
ende hi rechtvort in dier nacht
oversien hadde al haer macht
ende waren die ghetogen neder
dander souden keeren weder
die noch bi petren niet en quamen
als si die niemare vernamen
si souden vlien van groten gruwe
als jonghe kiexken voer den wuwe
dit soe was die raet aldaer
van den heere van vorsselaer
maer wat hi se troeste oft niet
si en dorstens volgen niet
als hi dat sach is hi gescheden
van hen ende es sier strate ghereden
aldus wies seere peters macht
coutereels binnen diere nacht
bi der hallen op die groot merct
te loven heeft hi hem ghesterct
ende die ghemeinte ghebattailliert
daer bleven si staende alsoe bestiert
tot smorgens dat die sonne scheen
ende doen trocken si al ghemeen
peter ende al sijn meisniede
voer der stat huus die goede liede
vraeghden hen met worden sware
wes dat haer begeren ware
van hen te hebben dat si soe quamen
met sulcker menichte te samen
ende alle met ghewapender hant
doen antworde al te hant
peter coutereel met sijnre scaren
dat si daer om niet uut en waren
om iemans erch groot no cleene
dan si te weten allene
begerden sunderlinge die dingen
van der stat goede rekeninge
ende woude men hen die doen gescien
si wouden te vreden sijn van dien
daerom soe waest dat si daer quamen
als dat die goede lieden vernamen
soe waren daer enege die spraken
mi en gaen niet aen die saken
al ben ic van den gheslechte
in was noit in der stat rechten
die ander seiden na minen wane
het en gheet mi oec niet ane
al hebbic vortijts recht gedragen
ic en was noit van minen dagen
rentmeester noch en hadde in hoede
clein noch groot van der stat goede
die derde seiden openbaer
over xx of xxv jaer
hebbic rentmeester wel gesijn
daer ic die rekeninge mijn
af hebbe gedaen ende besceiden
als dat blijct die vierde seiden
ic hebbe onlancs dat es claer
rentmeester geweest ende openbaer
hebbic rekeninge gedaen
ende ben wel ghetroest daer aen
dat men die noch visentere
ende ripelec examinere
hebbic mi daer in ontgaen
daer af willic in boeten staen
die vijste seiden met worden snel
ic ben rentmeester ic wille wel
dat ic rekenen mocht van dat
na costume van der stat
maer mi waer leet om minen wille
dat enege onrast of ghescille
op verstonde of ghesciede
ic ben te vreden ende biede
dat men mine rekeninge hore
ende wel oversie ter core
dus wordt ghesloten in deser maten
dat mense op soude laten
ende hen doen met goeden moede
bewisinge van der stat goede
bi redene daer in behouden
dat si toe seggen souden
dat si geen meshandelinge
niemende anders sunderlinge
doen en souden noch belet
weder aen lijf noch aen let
als dese vorwarde was gedaen
liet men op thuus comen saen
peteren coutereel met al
sinen briganten in groot getal
als dus opt huus was si u cont
peter coutereel dede hi ter stont
hem over leveren met corten worden
alle die slotele die behoerden
tot der stat ende daer na saen
heeft hi die goede manne gevaen
van den geslechten ende in besorch
dede hise leggen op die borch
in vresen jammerlec begangen
hilt hise langen tijt gevangen
ende stelde die wet hoert mijn bedieden
al gader van gemeinen lieden
te lovene dat si u cont
ende daer naer scicte hi ter stont
aen den ghenen herde sciere
die de grute van desen biere
vercocht hadde die opperste was
bi den hertoge maer niet mids das
dat hi de hoeghste was geboren
maer van ghelove verre te voren
boven alle die baenritsheren
die tier tijt in brabant weren
ende dese verwerf alsoe die dinge
dat die hertoge penninghe
van der gemeinten in groot getal
heeft genomen ende liet al
dese dingen aldus ghescien
ende dore die vingere heeft ghesien
van petren latic mijn tellen
ende van sinen medegesellen
ic sal u noch vertellen vort
van hen als ghi hebt ghehoert
wes des anders nachts ghesciede
te bruessel tusscen die goede liede
entie ghemeinte die verstaen
hadden hoe dat het was vergaen
te loven soe hen bi was bracht
op der magdalenen nacht
het geviel dats claer ende waer
te bruessel in ons heeren jaer
mccc en lx mede
een beruerte in die stede
van der gemeinten si wouden maken
xii raetslieden welke saken
hen alsoe ghescieden al
om te scuwene tgroot ongeval
haers wonderliken opsets swaer
soe worden ghemaect al daer
twee comoingimeesteren rechtvort
die cortelinge waren verstoert
ende afgeset cort daer nare
binnen eenen halven jare
mids overbrekeghe dinge
der ghemeinten gederinge
die si maecten omme dat
si die heeren van der stat
vernielen wouden al te samen
sommege dieneren dat vernamen
van der stat die de saken
den heeren gingen cont maken
tot haren huusesonder beiden
ende wectense met verdicheiden
uut haren slape oec was aldaer
her geert die heere van vorselaer
ende oec sommeghe ander heeren
die tier tijt te bruessel weren
die welcke bi der wet quamen
ende hadden raet te samen
dat van der wet die goede lieden
dambachten souden ontbieden
bi hen te comene te weten claer
wie die gaderinge maecten daer
want die heeren vernamen bloot
dat men gaderingen groot
ter capellen heeft ghedaen
oec soe hebben si verstaen
der vleeschouwers vergaderinghe
doen si vernamen dese dinghe
ontboden si al ongelet
die vleesschouwere bi der wet
die antworden openbare
si souden comen alst tijt ware
die goede man die was gesonden
van der wet hevet daer soe vonden
ghestelt dat hijt sonder beiden
met groter haest der stat seide
doen die heeren dese dinge
wisten ende die gaderinge
des voles van der cappelstraten
ende hen dochte dat si te baten
die steenport hadden vast besloten
soe wouden si dan ierst bestoten
met eenen hope met fieren gelate
die van der vleeschouwerstrate
dus trocken si derwert te samen
ende als si op die pensmerct quamen
quamen die andere partien
achter beide die beckerien
die vleesschouwers gewapent doe
ende riepen lude toe toe
si sijn onse hets al gewonnen
daer worden si wederonnen
met crachte ende wederstaen
want den goeden lieden wies aen
den hoop die vore der stat huus
bleven was doen worden confuus
die vleeschouwersherde sciere
doen si sagen die banniere
van tser huygh kints gheslechte
daer hem elc goet man onder rechte
die trouwelec bi der wet bleven
dus worden achterwert ghedreven
die vleeschouwers ende verjaeght
gheslagen gevangen ende versaeght
elc stelde hem daer om vlien
dien tgeluc mocht ghescien
die heeren trocken doen te hant
tot haren husen daer men vant
felle wapenen onghehiere
ende heet water op den viere
ende calc daerbi daer si met wouden
theerscap vernielen ende verscouden
hadden si in haer strate gecomen
dit opset was hen benomen
als dese waren dus confuus
quam theerscap voer der stat huus
daer wouden sulcke onghespaert
heetelic ter steenporten waert
want die van buten met groten sorten
waren vore der steenporten
daer si op scoten met ernstichede
ende branden die bladere mede
van der porten met pecke met stroe
doen ghedroegh die raet alsoe
dat die van binnen alsoe sciere
die porte ontdeden als die fiere
bleven si daer voren staende
die heere van vorsselaer vermaende
ende seide int openbaren
dat si alsoe coene waren
die de plaetse niet en begeven
ende voer der stat huus bleven
manlec staende als die boude
of iement opset maken woude
ende ter stat huus wert comen
dat dit bi hen mocht sijn benomen
als die vore die steenport gingen
doen worden gheordenert die dingen
van den heeren wiselike
dat si sonden ij geestelike
mannen op der capelstraten
dat si dat volc souden saten
conden si en te vreden bringen
maer noch soe en wisten die dingen
die van buten int verclaren
hoe dat binnen was gevaren
noch soe hadden die heeren raet
dat si sonden sonder verlaet
enen hoep volcx ongelet
dore der bogaerden wincket
die welcke sonder ophouden
die raemstrate aensteken souden
want die volders hoerdic verclaren
alle ter capellen waren
des gelijc ten selven stonden
die heeren eenen hoop uut sonden
met haesten dore truysbroec winket
die trocken al ongelet
op den savel die alsoe saen
als si sagen tvier op gaen
in die raemstrate sonder letten
steken souden hare trompetten
op den savel ende ter vaert
trecken ter steenporten wert
ende die van der raemstrate
souden oec comen te harer bate
aldus wort dit al ghedaen
doen den roec op sagen gaen
die cappeloise ende den brant
beneden hen ende al te hant
boven hen hoerden die trompetten
en dorsten si daer niet langer letten
maer gaven vlucht ende scieden
hier ende daer als dwase lieden
als volc beraest ende onbestiert
aldus soe wort ghesconfiert
die gemeinte al te samen
rechtvort die iij hope quamen
van binnen van boven van beneden
terstont in dier haesticheden
worden si hier ende daer gheraept
die opsetters ende betraept
ghevangen die niet ontvlien en mochten
diet som metten live becochten
daer justicie af was gedaen
dus es haer opset vergaen
dese sconfelture ghesciede daer
te bruessel in ons heeren jaer
als men lx gescreven sach
ende xiiic den anderen dach
des nachts na sente magdalenen
aldus vallet meest altenen
ende nemt quaet finement
dat men onredelec begent
nu willic u vort verclaren
hoet te loven es gevaren
als die goede manne sagen
die op die borch gevangen lagen
menegen tijt in vresen groot
ende ghenen troost clein noch groot
van den hertoge en bedochten
daer si hen toe verlaten mochten
heeft deen vore die ander naer
sijn rantsoen ghemaect aldaer
jegen peteren coutereel tier tijt
recht ocht hise in eenen strijt
gevangen hadde vechtender hant
deen om iijm si u bekant
dander om dusent ocht om acht hondert
gulden peters ende elc besundert
moest aldus sijns rantsoens plegen
na dat sijn staet was gelegen
dus en bederf hise niet daer met
weder aen lijf noch aen let
maer die scettinge was soe groot
dat hise maecte levende doot
ende van deser scattingen hoge
gaf peter coutereel den hertoge
wenceline dat beste deel
ende selve hilt hi een groot morseel
met dat hi den hertoge gaf
dit gelt aldus creegh hi daer af
sinen peis van den mesplegen
ende oec met dat hi heeft gegeven
den heere van scoenvorst sijn sacquoye
die oec met deilde aen die proye
ende met dat hem vort es bleven
heeft hi te huwelec gegeven
heere otten van cuycks broeder sone
sijnre dochter ende die ghone
hiet her heynric van cuyck dats waer
een stout ridder ende vorbaer
als hi thoende te meneger tijt
ende sunderlinge in den strijt
voer baeswildere als hier naer
die cronike sal doen verclaer
op dat mi god wil ghehingen
dat ic soe verre mag gebringen
dese corniken ende volvueren
daer vele scoender avontueren
in selen staen wilt god ons heere
daer af en sprekic niet meere
als nu die goede lieden
uut der vangenessen scieden
ende haer rantsoen hadden betaelt
dat si swaerlec hadden ghehaelt
behilden die ghemeinten na dat
dat regement van der stat
met gelde ende met groter haven
dat si van der stat goede gaven
den hertoge wencelijn
ende sulken van den rade sijn
maer al te wee soe dede dat
den goeden lieden van der stat
ende volghden daerom vroegh ende spade
den hertoge ende sinen rade
den baenritsen ende den edelen al
ende den steden groot ende smal
des lants van brabant met ernstichede
clagende dat men hen dede
groot ongelijc in deser saken
soe lange si volghden ende spraken
dat mids groten vervolge daer naer
als die gemeinte derdalf jaer
luttel min of meer of daer omtrent
ghedragen hadden tregement
van der stat van loven allene
dat der stat baette clene
ic meine dat petren coutreele
meer baette te sinen deele
dan het dede der gemeinder stat
claer eest ende provelijc dat
doen leden was den termijn
trac die hertoge wencelijn
voer loven met hercracht daer
logeren in ons heeren jaer
als men xiiic screef
ende lxii ende bleef
vore lovene liggende eenen termijn
met groten ghetale der lieden sijn
ende met hem meest deel al
die steden van brabant groot ende smal
doen hi een stuc daer hadde gelegen
wordt enen peis daer overdregen
tusscen den hertoge ende die stat
van lovene met vorwerden dat
die goede liede souden dragen
trecht vortaen alsoe si plagen
ende hebben tselve regement
van der stat ende al tbewent
ende haer scade groot ende smal
die si hadden leden al
ende in den rantsoen hadden ghehadt
die soude hen van der selver stat
gheheel ende al vergouden sijn
ende doen creegh hertoge wencelijn
in dit tractaet in sier ghewelde
eene groote somme van gelde
soe dat men seide int openbare
dat binnen desen derdalven jare
die hertoge uut loven heeft ghetogen
meer goets dant hadde gelden mogen
al hadde ment ten hoeghsten brocht
ende uut den gronden gheheel vercocht
ende metten goede dat hi creegh doe
die hertoge dede hi leggen toe
die borch van vilvorden om ende omme
nochtan behilt hi een grote summe
van goede op die vorseide stat
tsijnre manessen wanneer hem dat
boven al desen gelieven soude
te heysscen ende hijt hebben woude
over mids den welcken dat
vereygent bleef die selve stat
dwelc hen groot ongevoegh
scade ende achterdeel ghedroegh
dicke ende te menegher stede
ende voer tgemein lant oec mede
dit hevet dlant wel bedacht
van brabant ende met al der macht
dat si conden sonder respijt
hebben sijs hen gheholpen quijt
des si billec ghedencken souden
ende eewelec int lant sijn ghehouden
ende ghedencken deser dinge
ende jegen die stat sunderlinge
van bruessel die hen bruederlike
daer in quijten trouwelike
als aldus die goede liede
van lovene dese grote miede
van gelde entie somme hoge
betaelt hadden den hertoghe
ende vort ane noch meere
den enen ende den anderen heere
diese hadden met hare macht
in haren iersten staet ghebracht
soe en conden si gheen rechtinge
ghecrigen van harer settinghe
ende scaden die si hadden ghehat
van den goede van der stat
want die stat seere tachter was
dies wan een iegelec mids das
lijftocht ende erflichede
te quiten op die vorseide stede
iegelijc na die quantiteit
van haren verliese vorseit
dus regerden si vort aldaer
die stat sesthiendalf jaer
luttel min of meer of daer omtrent
behilden die heeren tregement
van loven ic sal u maken vroet
hoe weder die ghemeinte op stoet
maer tierst soe sal die reden mijn
rueren van hertoghe wencelijn
hoe hi mechtech ende vermogen
al tot riemen es ghetogen
daer coninc karle jans sone
van vranckrijc ontfinc die crone
mccc int jaer ons heeren
ende lxiiii soe wert met eeren
coninc karle mogentlike
ghecroont coninc van vranckrike
te riemen met groter solempniteit
op den dach van der drivoldicheit
den welcken te dier tiden lach
in mey den xxvijn dach
dese karle dese hoge man
was sone van den coninc jan
dien hi hadde van der vrouwe
wencelijns suster ghetrouwe
hertoge wencelijn des nemt goem
was coninc karles recht oem
alsoe hier voren hebdi des
onthouden claer bescreven es
aldus trac hertoge wencelijn
met eeren tot der feeste sijn
tot riemen ende in sijn ghespan
menich frisch edel man
baenrotsen riddren ende heren
statelec met groter eeren
dat daer luttel uut vranckrike
iement met state quam sijn gelike
lutzenborgers ende rijnhoyse
brabrantren ende limborgoyse
hadde die hertoge wencelijn
aldaer in der geselscap sijn
die coninc ende die heeren al
boden hem eere groot ende smal
ende ontfingen met eeren
tgetal van den groten heeren
die aldaer vergadert waren
en condic u niet wel verclaren
daer was van cipers die coninc hoge
ende van anjou die hertoghe
ende van burgoingen beide broeder
des conincs van vader ende van moeder
die grave van deu een mechtich heere
die grave van dampmertijn ende meere
van tancarville van widemont
graven beide ende tier stont
vele ander heeren ende prelate
die alle dach met groten state
vergadert waren die eerbaerheit
dien cost ende die solempnitheit
die men daer dede doer sconincs eere
en bescrevic nemmermeere
ende doer die coninginne mede
die oec ghecroont was daer ter stede
haer vader was een hoge baroen
hertoghe peter van bourboen
in onser vrouwen kercke van riemen
gesciede dit al ende daer na sniemen
trac die coninc onghespaert
met eeren tsinen hove waert
aldaer reet ten selven tide
die coninc van cipers ter eender side
van den coninc met groter eere
ende hertoge wencelijn die heere
ter ander siden des nemt goem
die coninc dede sinen oem
eere groot in allen sinnen
ter maeltijt ginc men daer beginnen
ende die coninc es geseten
ter tafle bi hem suldi weten
sat van cipers die coninc fijn
ende die hertoge wencelijn
na der maeltijt seldi verstaen
sach men die heeren aengedaen
op stercke rosse met rassen leden
die deen tiegen dander reden
grote joesten ende speren braken
dit en willic niet lange maken
die feeste duerde v dage lanc
dat men daer hofde ende spranc
ende als dat ten inde quam
hertoge wencelijn orlof nam
aen den coninc met werdichede
ende aen die coninginne mede
ende aen al die grote heeren
die aldaer ter feeste weren
soe heeft hi orlof ghenomen
ende es met eeren in brabant comen
als die hertoge wencelijn
een stuc in brabant hadde gesijn
bi der hertoginnen johannen
in solace met sinen mannen
met vrouden herde menegertieren
jagen vlieghen ter rivieren
tornieren steken ende ander spel
ghehantert soe hi dat wel
in ghenuechten const volbringen
danssen hoven reyen springhen
met vrouwen ende met joncfrouwen
dede hi menege feeste houwen
te bruessel in de goede stede
ende bi wilen elder mede
als dus die tijt was omghegaen
omtrent een jaer es op ghestaen
een onminne ende gheworren
tusscen van valkenborch ende van borne
den heere ende den hertoge
wencelijn die met moede hoghe
trac met riddren ende met cnapen
voer ravenstein daer hi dede maken
eenen beer starc ende groot
daer hi met dede groten noot
die waren binnen ravenstein
der assaulte meer dan ein
die hertoge daer voren dede
maer die van binnen hare leden
niet en spaerden maer hen werden
dat hen dassaute luttel derden
alsoe dat hertoge wencelijn
dat niet en creegh ten wille sijn
maer brac op cort daer na saen
ende lietet onghewonnen staen
cort binnen den selven jare
quam den hertoge niemare
dat regnerde in savoyen
een compaignie die in vernoye
brachten menegen goeden man
want also groot was haer gespan
vergadert uut menegen wike
dat si al om in vranckrike
dlant roefden dore ende dore
tusscen die seine entie lore
al tot vendomme ende montargijs
tot orliens ende tot parijs
soe en bleef op dlant bi noch nare
niemen hi en vloe van vare
al omme in die vaste steden
soe groten overdaet si deden
dat het wonder ware te horen
si hadden onder hen ghecoren
enen coninc des sijt wijs
van clermont in beauvoysijs
die quaetste der quadere was hi alomme
ende hiet die coninc jacque bonhomme
dwonder dat si bedreven
dat en waer u nemmermeer bescreven
van brande van rove van vrouwen crachten
menegen edelen man si brachten
ter doot met bitterliker smerten
het mocht eender steinen herten
ontfermen diet hoerde ghewagen
dorrible faite die si plagen
alsoe dat claerlijc mach bliken
in die vrancsce corniken
die meester jan froysart maecte
die hi te poente wel gheraecte
van eenen ridder doet hi cont
die si doodden teenre stont
ende daer na herde sciere
brieden si dien bi den viere
in presencien van sier vrouwe
diet moest aensien met groten rouwe
ende haer kinder des gelike
daer na wouden si fortchelike
der vrouwen doen eten van haren man
ende haren kinderen daer na dan
doedden si met bitterhede
die vrouwe ende haer kinder mede
eenen andren ridder met ongemake
bonden si aen eenen stake
ende violerden ginder
sijn vrouwe ende sijn kinder
haerre een groot getal
dat die heere moest toe sien al
daer na met pinen groot
brachten si die vrouwe ter doot
die nochtan ginc groot met kinde
ende al haer kinder met elinde
doedden si ende daer naer
den ridder met martiellen swaer
dese ondaet des sijt wijs
stont ierst op in beauvoysijs
ende multiplierde al soe vort
dat si alsoe mechtich wort
dat si hadden in haer ghespan
bat dan cm man
ende sprayden hen al omme ende omme
haer ende tare niet teenre somme
ic soude hier wel meer af scriven
maer dat latic achter bliven
om dat tot deser corniken
niet en hoert maer om te bliken
een deel dat men sal weten mogen
waerom die hertoge es ghetogen
tegen dese compaingnien
die in vranckrike tallen siden
haer verwoedtheit hadden gedreven
een groot deel datter doot bleven
op eenen tijt te meaus in brie
die coninc van navarre die
tracker neder een groot conroot
di hi alle sloegh doot
ende jaque bonhomme den coninc vinc
die men vilde ende daer na hinc
dus worden si van daer verdreven
maer grote hoope die ontbleven
trocken ten duutscen lande waert aen
daer si worden wederstaen
van den hertoge wencelijn
die trac metten lieden sijn
al tot int graefscap van savoye
om die te brengen in vernoye
ghewapenderhant met sinen scaren
met hem die hertoge van den baren
ende die hertoge van loreine
ende meer ander capiteine
heeren uut den duutscen landen
daer soe worden wederstanden
die compaingnies ende bracht ter doot
si hadden ghedaen quaet soe groot
dats gode lof moet sijn gheseit
dat si neder waren gheleit
ende haer quaetheit bracht ten inde
want si in groten elinde
bracht hadden menegen edelen man
want haer opset ende haer gespan
was om al clein ende groot
dedel volc te slane doot
noit en was sulcke jaquerie
ghescien noch sulcke raserie
sint dat christus was gheboren
noch dusent jaer daer te voren
maer god en woude hen niet ghehingen
haer quaetheit langer te volbringen
si storven alle quader doot
haer overdaet die was te groot
als si alle waren onteert
es die hertoge wederghekeert
in brabant entie ander heeren
elc tot haren lande keeren
entie hertoge wencelijn
die bleef bi der vrouwen sijn
johannen al dien winter lanc
tot na paesschen dat ontspranc
dien somer met sinen saysoene
dat alle crude waren groene
ende daerna noch langen termijn
tot dat ripe wert den wijn
als men ons heeren ghebortenesse
screef xiiic lx ende sesse
quam wenceline van dage te dage
in brabant alsoe grote claghe
over die van heymersbach
daer menich ruter doen op lach
die welcke roefden ende vingen
die coepliede die reden of gingen
uut brabant ende uut anderen landen
die si verdorven ende maecte tscanden
dese clachten quamen alsoe groot
dat des den hertoge verdroot
dat dus die straten ontveilicht waren
want niement riden en dorst noch varen
noch sijn comenscap hanteren
ende want het was in sijn regeren
die straten te veilegen tot den rine
soe docht hertoge wenceline
dat hi dat qualijc mochte liden
ende ontboot ten selven tiden
riddren ende knechten een groot getal
die tsinen gebode quamen al
dus trac die hertoge in sijn gespan
menich frisch weylijc man
uut brabant tot voer heymersbach
dat hi al omme vast belach
heymersbach entie jegenode
was doen sceyfaerts van merode
maer hi en was noch maer een kint
ende andre haddene in regement
die daer op hilden vremde gasten
die brabant aldus aentasten
ende daerop roefden ende vingen
als dus verre dese dingen
comen waren dat die hertoge
heymersbach met moede hoge
beleit hadde tallen siden
dede hijt bestormen ende bestriden
met bussen bescieten ende met bogen
daer die ghescutte soe dichte vlogen
beide van buten ende van binnen
maer herde quaet waest te winnen
doch hadt die hertoge ingenomen
wat hem scaden mocht ocht vromen
niet te rumen van den velde
hi en hadt in sier gewelde
ende gecregen ende gewonnen
ten lesten waest soe opgeronnen
met assaute ende met crachte
dat ment wan ende tonder brachte
ende daerna in corte stonde
dede hijt al toten gronde
nederwerpen ende maken slecht
dus was heymersbach berecht
voer kersmisse den derden dach
die xxij in december lach
om dat een yegelijc te bat
weten mach hoe ende wat
die dingen toequamen ende gescieden
die ic hierna sal bedieden
willic al luttel laten bliven
van hertoge wencelijn ende scriven
van gelre den hertoge reinout
die ij vrouwen hadde getrout
van der iersten ij dochtren bleven
die outste heeft hi te wive gegeven
van cleve den edelen grave
daer si geen oer en hadde ave
ende na die doot van haren man
si den grave van bloys ghewan
grave willem van gulick creech te wive
die joncste dochter aen haren live
heeft hi ghewonnen eenen sone
willem soe hiet die ghone
hertoge reinouts ander vrouwe vaillant
was sconincs dochter van ingelant
suster van den derden eduwaerde
diet conincrike lange bewaerde
van ingelant met groter eere
aen dese vrouwe wan die heere
reinout van gelre sonen twee
ende andere kinder niet mee
doutste sone hiet reinout
na den vader die hadde ghetrout
van brabant vrouwe marie
vrou johannen suster ende die
selve reinout na die doot sijns vader
behilt gelderlant algader
ende besaet eenen tijt
met sijnre vrouwen des seker sijt
die joncste dochter hout u daer an
van den derden hertoge jan
ende heeft dus gelderlant behouden
hoe wel dat enege seggen wouden
dat hijt met onrechte besat
ende dat toebehoerde bat
der outster dochter scoen van live
van hertoge reynouts iersten wive
die hadde te manne den greve van bloys
maer dat seggen en creegh gheen voys
recht te desen selven tien
waren in gelderlant ij partien
bronchorstren ende heeckerlinge
machtich ende sterc die onderlinge
malckanderen haetten seere
ende hertoge reinout die heere
trac aen hem die heeckerlinge
ende verhiefse sunderlinge
als dat die bronchorstren sagen
trocken si met groter clagen
aen den joncsten brueder eduwaerde
clagende hem die onwerde
die hen die heekerlinge daden
om succours ende troest si baden
dat si rechtvort aen hem vonden
soe dat hi in corten stonden
metten bronchorstren sijt des vroeder
te velde quam tegen sinen broeder
ende tegen die heeckerlinghe
ende daer ghevielen soe die dinge
dat eduwaert behielt dat velt
ende der heeckerlinge gewelt
neder leide dats ware dinc
ende hertoge reinout sinen brueder vinc
die hi gevangen hilt al sijn leven
ende es selve hertoge van gelre bleven
vrou marie claeghde dit te hant
harer suster vrou johannen van brabant
ende hertoge wenceline den heere
met bitterliken clagen seere
die grote overdadichede
die haer aldus haer swager dede
hertoge wencelijn sonder beiden
eduwaerde daerom ontseide
van gelre ende die heere stout
sant her lonijse van bouchout
met volcke van wapenen op eduwaerde
die op hem wan bommelrewaerde
ende besettet van sier hant
ende toegh weder in brabant
cort na dat dit was volbracht
quam eduwaert met meerder macht
ende heeft die ghone op geronnen
ende dien daer in lagen af gewonnen
bomelrewerde aen haren danc
ende vincse alle ende eer iet lanc
dede hi er een deel ontliven
som moesten si ghevangen bliven
die hi scatte ende rantsonerde
soe hi wilde ende begerde
als dit die hertoge vernam
van brabant was hi herde gram
ende maecte sunderlinge
van volcke van wapenen gaderinge
ende es mechtich ende vermogen
tegen eduwaerde getogen
ende trac uut brabant doe ic gewach
op sente matheus dach
te gelderlant wert met sinen here
maer enege arbeiten also seere
tusscen beide dat die dingen
soe verre quamen ende vergingen
dat tusscen den hertoge wencelijn
ende eduwaerde dats waerheit fijn
eenen peis wert ghestaect
maer hoe die soene was gemaect
dat wisten die heeren ende ic niet
maer emmer eest alsoe ghesciet
dat hertoge reinout aen sinen danc
ghevangen bleef alsoe lanc
als leefde sijn brueder eduwaert
die namaels verslagen waert
voer baeswildre in den stride
als ghi sult horen in corten tide
dese eduwaert met groter eere
bleef aldus hertoghe ende heere
desen peis doe ic ghewach
ghesciede op stmichiels dach
doen men screef xiiic jaer
ende lxviii cort daer naer
trac die hertoge wencelijn
in brabant metten volcke sijn
ende bleef in vreden eenen tijt
tot dat weder hief een nijt
een twist ende een orloge
tusscen van gulcke den greve hoge
alsoe in dese corniken
hier namaels claerlijc sal bliken
maer eer daer meer af wert bescreven
van mi moetic te kennen geven
den oerspronc van den saken
soe sal men te bat geraken
te weten dat recht bediet
waerom dat dorloge es ghesciet
hoe wel dats voren es vergeten
soe duncket mi wel noot te weten
dat dit al hier nu si verclaert
van den vromen godevaert
brueder van den hertoge jan
die den strijt te woeronc wan
mids dit voren niet en es verclaert
hoe dese vrome godevaert
was ghegoedt van sinen broeder
soe salict u nu maken vroeder
ende wat oeire van hem es comen
soe ict ter waerheit hebbe vernomen
hertoge jan die here vermert
gaf sinen brueder godevert
voer sijn ghedeilte bruederleke
arschot sichenen bierbeke
ende sint aechtenrode mede
met al der toebehoerlichede
daer in behouden ende bescheiden
sinen rechten ende heerlicheiden
in sinen godshusen alst behoert
van eversbode van beckevort
ende daertoe van bierbeke met
dese godevert hadde na die wet
van sijnre vrouwe kinder drie
twee dochtren ende enen sone die
selve vrome was ende coen
ende hiet her jan van viersoen
dese selve hertoge jan bleef jammerlike
met sinen vader voer cortrike
in den strijt des sijt ghewes
als boven claer bescreven es
sijn outste dochter gaf godevert
van hercourt den greve vermert
ende gaf daer met te huwelike
dlant van arscot ende van bierbeke
sine joncste dochter schoon
gaf hi te wive den greve van loen
met hare gaf hi die jegenode
sichenen ende sent aechtenrode
dese greve van loen die wan een kint
een dochter aen sijn vrouwe die sint
ghehielict was in haers vader leven
ende was den greve van gulck gegeven
ende met hare dat ghijt wet
sint aechtenrode ende sichenen met
dus hadden een wile te haren gebode
sichenen ende sente aechtenrode
die graven van gulcke in haer regeren
ende waren der af voeght ende heeren
ende wanneer dat den coeplieden
uut brabant enege scaden ghescieden
in den lande van gulcke sonder bliven
plach die hertoge aen hen te scriven
dat si dat in corten stonden
verrichten daden ende als si vonden
daer inne waren ghebrekelijc
die greve van gulck dede haestelijc
die hertoghe dat groot ende smal
aen haer renten nemen al
van sichenen ende van sint aechtenrode
dit nam marcgreve willem node
die doen ter tijt mercgreve was
van gulike ende mids das
vercochte hi met snellen keere
sichenen sent aechtenrode den heere
van scoenvorst ende daer na ghesciede
grote scade den cooplieden
uut brabant binnen sinen lande
als hertoge wencelijn dat kande
heeft hi rechtvort aen hem gescreven
dat hi dat weder dade geven
ende hi der coopliede scade
vergelden ende verrechten dade
hoe wel die hertoge heeft gescreven
soe heeft hi daer weinich om gegeven
op hertoge wencelijns versuec
sloech hi herde cleinen ruec
mids dat hi niet in brabant
te verliesen en hadde erve noch lant
te deser tijt dat seldi hoeren
was ghestedicht ende gesworen
tusscen hertoge wencelijn ende hem
van gulck den mercgreve willem
den lantvrede met meer ander heeren
ende vorsten diene holpen sweren
den welcken vrede na der hant
mergreve willem brac alsoe van brabant
hertoge wencelijn meinde claer
van welcken ende ander scaden swaer
hertoge wencelijn begerde
richtinghe daer hi hem tegen werde
ende een noch gheen des en dede
daerom die hertoge met mogenthede
met riddren ende knechten vaillant
getogen es in gulkerlant
hertoghe wenceline seere verdroot
dese hoverde groot
die hem van gulcke die mercgreve dede
hem dochte ende het was waerhede
dat hijs hem billic niet en woech
dat hijt soe lange van hem verdroech
ende heeft een reise op geset
daer menich weilich man toech met
tot vore baeswildere in sijn gespan
die greve van stpol die vrome man
oec hadde hi daer tsijnre vramen
robbrechte sgraven brueder van namen
die doen van wapenen was tgrein
ende die vermertste capitein
die men in sinen tiden vant
aldaer omtrent in enich lant
die alsoe vele hadde ghedaen
vromer daden ende begaen
oec hadde die hertoge te dien berechte
baenritsen riddren ende knechten
uut brabant ende uut lutzenborch
van over mase van limborch
alsoe dat hi wel sterc mocht wesen
van riddren van knechten in dier resen
hertoge wencelijn die heere
acht dusent mannen ende meere
aldus lach hi in gulkerlant
stichtende roef ende brant
ende grote scade doende aldare
te allen kanten harentare
eer mercgreve willem in enegen keere
hem iet heeft gekeert ter were
binnen dat hi dus lach ghescaert
quam die hertoge eduwaert
te hulpen van gulke den heere
dat hi diere becochte ende seere
metter doot nu was verstout
die mercgreve van gulke die hadde getroudt
die joncste suster wide vermaert
van den hertoge eduwaert
van den voorbedde soe ict las
te dier tijt noch gevangen was
die outste brueder reinout
die vrou marien hadde getrout
vrou johannen suster van brabant
als ic u voren dede bekant
ende want hertoghe wencelijn
ende reynout ij geswageren sijn
eduwaerts brueder die hi helt
aldus gevangen met ghewelt
soe hief hie hertoge eduwaert
te willichliker aen die vaert
tegen den hertoge wencelijn
te hulpen den swager sijn
van gulcke soe ict hebbe vernomen
oec es hem te hulpen comen
vele volcx dat daer heeft gesant
die bisscop van coelne uut tduutsche lant
te hulpen dat hem oec comen sijn
riddren ende knechten van over rijn
alsoe dat ten lesten waert
tusscen die heeren een dachvaert
aldaer ghehouden ende gestelt
om minlijc te sine bevelt
den twist alsoe tusschen die heeren
maer leider die sulke die daer weren
mids groter hoeghmoedicheden
ende hoghe worde die daer seden
enege van der gulickscer siden
die de brabantren tien tiden
onverantwort niet en lieten
want spitege worde doen genieten
vele ongevals ende breken been
maer leider si en heilen geen
mids spitege worden belettet waert
den orbor van dier dachvaert
ende verstormde in beiden siden
die heeren dat si wouden striden
op malc andren opten velde
ende toonen aldaer haer gewelde
maer enege heeren ende wise lieden
den hertoge dat seere ontrieden
dat hi dien dach niet en woude
striden maer dat hi beiden soude
na sinen neve den here coen
her jacoppe van boerboen
die met menegen ridder lofsam
den hertoge te hulpe quam
her reinout van steenvorst sprac openbaer
ende sulc ander dat lachter waer
dat hi daer na soude beiden
hi was daer met moghentheiden
ende mechtich ghenoech in der bane
sijn viande te wederstane
ende rieden den hertoghe dat
te stridene soe eer soe bat
aldus met hogen spreken
worden die wise achter ghesteken
ende niets niet na haren rade
soe en mocht daer gaen dat te quade
den hertoge verginc ende den sinen
dat namaels in den strijt mocht scinen
aldus soe was daer ghestelt
des andren daegs plaetse ende velt
daer die heeren wilden striden
oec gevielen daer tien tiden
grote worde met nidicheide
tusscen ij riddren die beide
vrome waren ende wide bekant
ende die selve metter hant
in wapenen hadden vele besuert
dese ij worden soe beruert
ende verhit met worden swaer
dat si malc andren tekenden daer
haer wapenrocke te dier tijt
om des andren daeghs in den strijt
deen dander tondersueken daer
ende te vergelden die worden swaer
dat si des ander daeghs volbrochten
want si deen den anderen sochten
ende vergaderden in den strijt
daer si deen dander met groter nijt
ondersloegen ende ondervochten
ende deen den anderen ter doot brochten
want des anderen daegs daer naer
vant mense beide doot aldaer
deen neven dander op der erde
doersteken met elc anders swerde
dat scade was ende jammer groot
van ij soe vromen riddren doot
als si waren in haren tiden
god wil hare sielen verbliden
harer beider namen mooghdi weten
her gherart rolibuc was deen gheheeten
van bruessel soe was hi geboren
die ander ridder uutvercoren
daer ic voren af verclaerde
hiet her eustaes van den bongarde
dese ridder vrome ende vaillant
was geboren uut gulkerlant
deen dander brachten si ter doot
dat toe quam uut worden groot
god verblijdse in deewich leven
ende wil hen haer mesdaet vergeven
als die andren dach was comen
daer op die dachvaert was genomen
voer baeswildere op den velde
soe ordenerde ende stelde
die hertoge wencelijn twee scaren
die starc ende vermogen waren
die ierste hadde hi in sijn bestier
ende met hem die degen fier
her gwyot van saint pol grave
met ses dusent manne daer ave
die hertoghe wel was bewaert
in dander bataille hielt gescaert
van namen mijn her robbrecht
met menegen ridder ende knecht
omtrent twee dusent in sijn gespan
dese bataille hout u daer an
van her robbrechte was daer opt velt
in die achterhoede ghestelt
jegen die ghene die van besiden
den hertoge mochten aen striden
ocht oploep doen van achter
om den hertoge te doene lachter
ende sijn bataille scoren
dat hi die soude weder storen
ende met machte wederstaen
als dit aldus was ghedaen
gheordenert ende bestelt
die mercgreve van gulick met sier ghewelt
heeft die sine oec wel bestiert
in ij scaren ghebatailliert
soe hem dat orborlijc docht te wesen
al en seggic niet meer van desen
hi hadde daer in sijn conroot
menegen man van moede groot
van gulkerlant ende van gelre
westveelsche rijnsce ende van elre
die hem die ertsce bisscop sant
te dienste vrome ende vaillant
was daer menich in beide siden
ende willich om te striden
om te bejagen prijs ende eere
was daer die sulcke gierich seere
die cortelinge hadde willen sijn
c milen over den rijn
eer die strijt quam ten inde
alst quam soe verre dat in den winde
pinchele wimpele ende bannieren
begonden blayen daer menegertieren
teeken in stont van wapentueren
alsoe alst die heeren vueren
van kelen van selver ende van goude
van lazuere van sable daer menichvoude
die tekene af waren van vremder wise
alsoet elc vuerde na sijn ghise
entie viande met ghewelde
nakende waren op den velde
soe bi dat si deen dander sagen
sach men daer hoge voere dragen
ende toegen ridderlijc gelaet
want menich man van hooger daet
was aldaer in beiden siden
die liever eer si achter tieden
ocht erselen souden enen voet
storten wouden daer haer bloet
dan dat men enich quaet gherochte
namaels over hen seggen mochte
of enich verwijt van bloetheden
aldus sijn si voirt getreden
die bataillen voet voir voet
deen den anderen int gemoet
ende hadden met goeder moeten
op die lengde van v voeten
hair gheleiden af gehouden
om dat si hem behulpen souden
daer met te bat alst quam te noet
maer in deser porssen groet
int eerste als men vergaderen soude
van gelre die hertoge boude
eduwaert sloech op sijn visiere
ende metten selven alsoe schiere
quam ghevlogen een ghescichte
neven dooghe in sijn aensichte
dat hem die hersenen doerran
terstont gevoelde die edel man
dat hi hadde die dootwonde
ende dede hem ter selver stonde
ghewont uter battailgien dragen
sint hebbic dicke horen saghen
dat die hertoge wencelijn
noch gheen van den lieden sijn
des en wisten niet een twint
voer dat die strijt was gheint
niet eer en wist oec tgelresche conroot
dat heure heere was bleven doot
als nu hertoghe eduwaert stont ter bare
ende die scaren quamen soe nare
dat deen dander verreiken mochte
die ierste die den strijt versochte
was van relegem die heere
her jan die vromelijc ende seere
den vianden oploep dede
ende niet en spaerde sine lede
maer met wapenen vele besuerde
vromelijc hi sijn arme ruerde
ridderlijc daer ter stede
soe dede oec menich ander mede
als si quamen alsoe naer
met glayen met haecsen met swerden baer
ende iegelijc in des anders dere
hem behalp met sinen gewere
sinen viant te beraden noot
die persse was daer herde groet
ende dat geroep ende dat gecry
in beiden siden mettien dat si
haer roepen riepen in weder side
men vacht daer met groten nide
ridderlijc met hoegen moede
dair mocht men sien die edel bloede
die wapen vromelijc hanteren
ende menegen afoleren
ende dringen onder voet
die nemmer weder op en stoet
maer bleef daer doot in der bataille
die brabantre doorhiewen menege maille
van haren vianden op dien dach
den hertoge wencelijn men sach
toegen ridderlijc gelaet
ende van wapenen hogen daet
sach men den hertoge hanteren
dat ment wel mach verrepeteren
in eeren waer dats es te doene
daer was oec vromich ende coene
van st pol die edel grave
ende menich ander daer ic ave
alle die namen niet en weet
soe vromelijc men daer street
in beiden siden een lange wile
dat men wel een groote mile
gemacklijc hadde mogen gaen
eer men daer iemant sach onder gaen
oft conde geweten luttel of veele
wie int sienste was van den spele
maer menich in dier scoffelturen
moeste daer die doet besueren
doch ten lesten si u bekant
creech hertoge wencelijn doverhant
alsoe dat si wel v screden
haer vianden verslogen ende ondertreden
die brabantre met gewelt
dair bleven verslagen op dat velt
ridderen knechten een groot getal
ende meest die westvalinge al
die hertoge willeme hebbic vernomen
aldaer waren te dienste comen
ende oec in dier perssen groot
bleef daer menich gulicker doot
ende menich edel man gevaen
van den gulicscen ic hebbe verstaen
dat heer jan van dieghem
van bruessel geboren den hertoge willem
van guulke vinc al in den strijt
ende daerna in corter tijt
stelden die gulicsche hen ter vlochten
die selve die ontvlien mochten
ende somege brabantsone
volghden hen na als de coene
daer vocht een edel man getrouwe
van den scilde geboren uut henegouwen
profoest te bijns in der stede
daer na provost tot aedt mede
sinen naem suldi weeten
geert van obies was hi geheten
hi was die hem niet en scoffierde
maer hem soe vromelijc tierde
dat hi aldaer vechtenderhant
vinc eenen ridder uut gulkerlant
heer willem van rees die aldan
hem sekerde sijn gevangen man
dair edelheit af wert bescreven
hier namaels alst point sal geven
mijn heer geraert rolibuc
die seere prees sijn geluc
dat hi sinen viant sage
dair hi in den anderen dage
jegen hadde die grote waerde
her eustaes van den bongarde
die en sochten daer ter stede
niet men dan hi hem en dede
ten lesten si deen dander vonden
seer luttel woirde te dier stonden
si deen tot den anderen seiden
maer met groter moedicheiden
gingen si die woirde gelden
met slagen met steken sonder scelden
vromelijc met moede fier
des men haers wel alhier
in groter eeren mach vermanen
in allen hoven in allen banen
soe lange si vochten met moede groot
dat si deen dander staken doet
want des anderdaegs daer naer
vant mense beide doet aldaer
deen met des anders sweerde dorsteken
hier af latic nu mijn spreken
qualic mochtic al bescriven
die vromheit die men dair sach driven
iegelijc tot sijnre bate
mair jammer waert dat men vergate
die uutnemende vromichede
die heer heinric van kuyk daer dede
die heere van hoechstraten was
die getrouwt hadde als ic las
peter coutreels dochter te wive
hi doedes xiiij werven vive
der viande selve metter hant
soet mi ter waerheit es becant
was hi dair die vroemste int striden
van allen die ridderen in beiden siden
ende met sinen vroemen daden
waren die gulicsche soe verladen
dat si deisden achterwaert
ende moesten rugge geven ter vaert
ende stelde hen ter vlochten
die gene die ontvlien mochten
als aldus die gulicsche scare
vluchtich was ende hen nare
een deel der brabantre treden
die somege met verdicheden
die gingen sien na haer peerde
die selke vielen op die eerde
of saten neder daer ter stede
om te rusten haren lede
van pinen ende van arbeide
ende van gerechter moetheide
sonder ordinancie of bestier
scieden si hem daer ende hier
als die den oploep niet en duchten
haerre viande noch en vruchten
met desen soe quam onghespaert
de ghene die dachterhoede bewaert
van der gulixscher bataillen ofte scaren
ende die vluchtege die vergadert waren
tsamen aen dat achterste conroet
quamen met moede groot
op die brabanteren die si tien stonden
vermoeit ende gesceiden vonden
houden steken ende slaen
die brabanteren also saen
als si des gewaer worden
sijn si hem int gemoet getorden
ende weerden hem so si best mochten
maer si waren so aenvochten
tallen siden haer ende tare
van versschen lieden dat si dare
langer gedueren niet en mochten
hoe vromelijc dat si vochten
si en moesten hem in der noet
gevangen geven oft bliven doet
als dus die gulicsche met haren scaren
in den strijt vergadert waren
soe hadt die hertoge wencelijn
te swaer ende die lieden sijn
worden gedrongen achterwaert
die nochtan met vromer aert
hem gerne hadden ter were gestelt
maer haren vianden ghewelt
was te groot si moesten wiken
maer daer was soe ridderliken
ghevochten met soe groter ghewelt
dat u dat qualijc mocht sijn vertelt
hoe manlijc die brabantre vochten
ende hoe diere si hen vercochten
ende hoe menich in der noet
harer vianden daer bleef doot
eer si hem lieten sceiden daer
maer die macht was hem te swaer
van haren vianden int ghevecht
dit sach al toe her robbrecht
van namen die al stille helt
verre besiden op dat velt
metten sinen wel ghescaert
hoe hertoghe wenceline waert
achter ghedrongen daer met crachte
ende als men hem die botscap brachte
dat die hertoge wencelijn
verlast was ende die liede sijn
ghesceiden ende tonder gingen
al sach hi dus ghescien die dingen
ende den hertoge dus verlast
soe bleef hi stille houden vast
seggende int openbare
dat menegen strijt verloren ware
mids dat men dordinancie brac
dese worde dat hi sprac
ten ghenen die hem die niemare seden
ende bleef houdende tsijnre steden
ende ter plaetsen daer hi was
gheordenert ende mids das
en quam hi den hertoge niet te staden
hoe wel dat hine sach verladen
ende tonder gaen die sine
dus moest den hertoghe wenceline
die dachvaert daer gaen contrare
ende moeste hem ghevangen dare
uut node geven of bliven doot
want doer liden noch doer noot
van des hem daer af mocht ghescien
en woude hi rugge geven no vlien
hi en bleef hem liever vele gevangen
dus moeste hi in hant ganghen
den mercgreve van gulke ende meest al
die bi hem waren groot ende smal
baroenen riddren ende knechten
die vromelijc in dien ghevechte
in dien daghe hadden ghestreden
ende met haerre manlicheden
haren vianden beraden noot
daer bleef in dier porssen doot
her heinric van cuyck die vrome heere
die ghestreden hadde soe seere
heere van hoeghstraten die vrome man
van dieghem mijn her jan
bleef ghevangen oec aldaer
die quijt moest scelden seide men voerwaer
mercgreve willeme van gulkerlant
die ghelofte ende die bant
die hem hadde geloeft die heere
ende daer toe moest hi geloven meere
nemmermeer te doen vermaen
dat hi den mercgreve hadde gevaen
alsoe men seide te dier tijt
was hi daer met sijns rantsoens quijt
terstont rechtvort na dit ghevecht
bleef ghevanghen her robbrecht
ende met hem dat meeste deel
sijnre bataillen al gheheel
die ter avontueren niet
een noch gheen en ware ghesciet
hadde van namen her robbrecht
den hertoghe in dat ghevecht
ghesorcoerst ende bi ghestaen
als hinen met node sach bevaen
dus was die hertoge wencelijn
ende almeest die liede sijn
die bloeme van ridderscape ghevangen
van al brabant des in langen
dlant van brabant en verwan
maer eer dese vrome man
hier aldus ghevangen bleven
moeste die meneghe voer hen sneven
ende besueren die bitter doot
die scade was onna alsoe groot
van dooden in hertogen wencelijns side
als in sier wederpartie
want daer bleef hertoghe edewaert doot
van gelre ende menich heere groot
ende menich ridder menich knecht
van wapenen bleef in dat ghevecht
van tshertogen wedersaken doot
daer bleef verslagen in der noot
heer gherard rolibuc ende met hem
her jan heere van releghem
twee riddren vrome utermaten
oec moeste daer sijn leven laten
her heinric van cuyck als ic voerseide
dat scade was ende jammerheide
van vroemheiden was hi uutvercoren
ende menich van den scilde geboren
bleef over hertoghe wencelijns side
daer verslaghen in den stride
maer anders van groten heeren twint
daer die name af was bekint
soe en bleef daer verslagen meere
dan van saint pol die heere
die vermort was jammerlike
dat gode ontferme van hemelrike
als die strijt dus was gheendt
ende van den velde ghewendt
die mercgreve van gulike blide ende vro
dat hem was vergaen alsoe
ende die hertoge wencelijn
aldus was die ghevangen sijn
dede hi hem eere ende werdichede
als dat betaemt der edelhede
ende een iegelijc aldare
nam tot sinen ghevangen ware
ende toghen met goeden staden
daer si hem ontwapenen daden
ende die ghewonde vermaken
ende versien van allen saken
nu waert tijt dat ware bescreven
hoe jammerlijc dat doot es bleven
vermort die edel grave gwy
van saint pol die heere vri
des anderen daegs al was ghedaen
den strijt liepen die scumers saen
die boeven ende die quade knechten
die de doode ontwapenen ende onthechten
daer si wapenen menichvout
vonden selver oec ende gout
soe iegelijc in sijns heeren dienste
hem ghechiert had op sijn sienste
dat si hebben aen hem gesaect
ende hebben die dode ontcleedt al naect
onder die dode lach tier stont
die grave van saint poel die gewondt
al luttel was maer niet seere
ontfarmelike riep die heere
saint pol saint pol soe hi best mochte
hopende dat dat gerochte
van saint pol dien hoghen cri
iemant horen soude bi dien dat hi
verlost mocht sijn uut sijnre node
daer hi lach onder die dode
ende hi hem mocht gevangen geven
een boeve die daer quam beneven
heeft den greve daer ghehoort
saint pol roepen ende rechtevort
heeft hi sijn machuwe verheven
ende heeftse hem int hoot gedreven
ende heeft dien edelen greve rike
aldaer vermort jammerlike
daer hi ende al sijn maghe
bi hadden gheleeft al haer dage
in weelde ende in groter eere
hadde hi gherantsonert den heere
ende haddene te live ghelaten
maer die boeven die altoes haten
dat edel bloet waer dat si wesen
hi meinde te beter sijn van desen
tedelre ende te meer gheacht
als hine dus ter doot hadde bracht
die onnutte boeve die vuul brigaut
soe woude hi sijn sijns selfs hyraut
ende es aldus haesteleken
voer mercgreve willeme ghestreken
ende seide hem hoe hi te hant
eenen alsoe liggende vant
die altoes riep saint poel saint poel
ende vertellet voer een caboel
dat hine hadde gheslegen doot
ende meinde te hebben groot bodebroot
ende van den mercgreve groten danc
maer mercgreve willem eer iet lanc
alsoe scier als hi dat hadde verstaen
dede hi de hant aen hem slaen
ende terstont des nemt goem
dede hine hangen aen enen boem
daer hi gode lieve aen dede
ende sijns selfs edelhede
ghelijc alsoe ghi hebt ghehoort
bleef die greve gwy vermort
sijn sonden wille hem god vergeven
ende hen allen die daer bleven
dit pijnde hem sint te wreken seere
her waelraven die edel heere
sijn sone als ghi sult horen vort
hier na ter plaetsen daert behoert
die hertoge wencelijn wort van daer
ghevoert te nyegghe dat es waer
op den slote entie ander heeren
worden gheleight na tbegeren
harer meesters diese hadden ghevaen
tot dat haer rantsoen was ghedaen
desen strijt gheviel si u bekant
voer baeswildere in guulkerlant
als men screef int openbaer
xiiic ende lxxi jaer
op st simphoriaens dach
die xxij in oeghst lach
die niemare quam altehant
vrou johannen van brabant
dat die hertoghe was ghevangen
dies was si jammerlijc begangen
ende tvolc algemene
al brabant dore groot ende clene
was seer bedroeft dat was wel recht
ende om dat her robbrecht
hem alsoe tierde in der saken
die liede seere op hem spraken
al overal in allen steden
ende seiden hadde hi toegetreden
te hulpe den hertoghe wencelijn
het en hadde alsoe niet ghesijn
noch die saken alsoe vergaen
daer hi bleef al stille staen
ende sach den hertoge in der noot
doer al dat ment hem ontboot
dat die hertoge was verlast
soe bleef hi altoes staende vast
ende liet den hertoghe vanghen
ende alle dandre dat hem in langen
die scande hierna en sal ontvallen
dus murmureerde tvolc met allen
ende seiden alom harenthare
dat die hertoge verraden ware
bi her robbrechte in desen saken
someghe dat wederspraken
seggende dat hi sculdich was
sijn plaetse te houden mids das
sijn ordinancie ende sijn bevel
al sulc was ende niet el
ende hadde hi dat ghebroken
men hadde met rechte op hem gesproken
andre worden betegen daer bi
om der saken wille dat si
den hertoghe te striden rieden
sonder te beiden na die lieden
die hem aldaer met groter macht
her jacop van bourbon te hulpen bracht
van riddren ende van knechten vaillant
uut vranckrijcke ende want
die sulcke gerne hadden ghesien
tverbeiden maer dat mids dien
dat si den hertoge maecten vroet
dat scande ware ende niet goet
aldus moet vortgaen haren raet
dat sint den menegen dochte quaet
des si namaels vele ghescals
ende worden hadden op haren hals
want eer her jacop const comen aen
leider was die strijt ghedaen
doen keerde hi weder herde gram
in vranckrijc van daen hi quam
wie recht ocht onrecht hadde van desen
des willic onbegrepen wesen
twee hertogen dats claer ende waer
ende een mercgreve waren daer
met leeuwen verwapent die van daer scieden
in drie manieren hoerdic bedieden
deen hertoge gevangen dander doot
die mercgreve met ghenuchten groot
goetsmoets vrolijc ende in hogen
als die neder hadde ghetogen
sine viande ende verwonnen
dat hem god des hadde gheonnen
ende tgeluc der avontueren
des mocht hi gode tallen uren
vortaen dancken al sijn leven
die hem den seghe hadde ghegeven
in dien dage entie victorie
aldus verleent die istorie
die sal u nu vort verclaren
hoet met geerde es gevaren
van obies goet ende ghetrouwe
provost te bijns in henegouwe
daer ic u wilen eer af seide
die met sijnre vromicheide
her willeme van rees dats waer
sekerde ende vinc daer naer
wert hi in der persse groot
selve ghevangen in der noot
her willem van rees die des niet
en wiste dat alsoe was ghesciet
dat sijn meester bleef ghevaen
na dat dien strijt was ghedaen
cort daerna soe es hi comen
te bruessele ende heeft vernomen
na sinen meester al dat hij mochte
diene vinc maer wat hi sochte
beide aen riddren ende aen knechten
niemant en cost hem berechten
van sinen meester noch doen gewach
want hi tier tijt gevangen lach
metten brabantren in guulkerlant
als her willem niet en vant
noch en veriesch en gheen niemare
bleef hi te bruessel daer nare
liggen wachtende die heere boude
often iemant eischen soude
alsoe langhe dats ware tale
dat die brabantre altemale
hen selven hadden gheransoneert
ende waren weder thuis ghekeert
metten anderen es weder komen
gheert van obies ende heeft vernomen
dat sijn ghevangen te bruessel ware
ende sijns meesters wachte daer
gheert thoende hem daer met ghenent
sinen wapenroc daer hi bekent
bi heeft dat hi sijn meester was
diene vinc ende mids das
dede hi als een man ghetrouwe
ende volghde hem na in henegouwe
des men her willeme van rees seere
waer mens vermaende sprac groot eere
dat hi hem alsoe trouwelike
hadde ghequijt des arm ende rike
doecht ende eere van hem spraken
geert liet hem sijn rantsoen maken
te voegheliker hoerdic bedieden
dat si van een met minnen schieden
die stede van brabant saghen aen
dat die hertoghe lach ghevaen
die welcke maecten onderlinghe
tsamen een vergaderinghe
te bruessel binnen derselver stont
daer si maecten een nuwe verbont
ende sekerden daer ende swoeren
ende gheloeveden te volvoeren
ende te houdene in sijn stede
den cartere van cortenberge ende mede
den carter van den walschen lande
ende vort oec alderhande
cartren privilegien vriheden
usagen herbringen der steden
alsoe sise hadden ghecostumeert
ghehouden gehandelt ghewiseert
alsoe si elcken van den steden
verleent waren in tide verleden
van hertogen of van hertoginnen
met pointen die binnen
den brieven claer begrepen stonden
van den voorseiden verbonden
mids welken verbonden ende ander dinghen
die sint ghescieden cortelinghen
na dat die hertoge wencelijn
los was der vangenesse sijn
dat die hertoghe in evel nam
ende te genepien liggen quam
ende bereet nivele die stat
als ic na sal seggen bat
dit verbond gheschiede dats waer
te bruessel in ons heeren jaer
xiiic tseventich ende een
dat dus die stede over een
droegen op den achtienden dach
die in februario lach
doe keiser karle vernam
die niemare was hi herde gram
dat dus sijn brueder van brabant
ghevangen lach in gulkerlant
ende maecte rechtvort een processe
op seker mesgripe met vonnesse
tegen hertoge willeme des gheloeft
daer met hi hem soude hebben beroeft
van alle sijnre heerlicheide
met vonnesse der princen als ic eer seide
als hertoge willem des wort gheware
ontsach hi hem des vonnes sware
ende dancte gode van der vrame
dat hi in skeisers gracie quame
mids desen duchten ende vreesen soe
was mercgreve willem vro
dat hi den hertoge wencelijn
quijt scout die gheloften sijn
ende ontsloeghen los ende vri
sijns vanghenessen sonder dat hi
en hiesch hem rantsoen gheenretieren
noch gheloften in gheenre manieren
want al moest hertoghe wencelijn
van hem aldus ghevanghen sijn
was hi hem in sier vangenissen
te swaer dat mag men wel ghissen
van machte van heeren ende van magen
van vrienden diene holpen dragen
van lande ende van onderseten
dat mach een yegelijc noch weten
al bleef hi mids quader avontuere
ghevangen in der scoffeltuere
het plecht dicke te ghesciene
dingen die staen herde onsiene
haesticheit is somwijl goet
maer al dicst eest wederspoet
dicst wort die sake oec wel gheint
die men wijsselec beghint
al was die hertoghe wencelijn
los der vangenessen sijn
commerloes sonder te geven iet
daer bi en waren dander niet
die bi den hertoge ghevangen bleven
los si en moesten haer rantsoen geven
was hi baenrits ridder of knecht
hi moest hem lossen na ridder recht
ende dit rantsoen groot ende smal
betaelde hertoge wencelijn al
ende heeftse altemael ontladen
los ende vri van allen scaden
als u na sal sijn bescreven
ter plaetse daer dat point sal geven
maer eer die hertoge quam van daer
lach hi daer bat dan een half jaer
als hertoghe eduwaert doet was bleven
voer baeswildere soet es bescreven
worden die geldersche soe beraden
dat si uut der vangenesse daden
den hertoge reinout des sijt vroeder
die eduwaert die joncste broeder
ghevangen hadde verstaet die dinc
tot noch toe van dat hien vinc
in eenen stride met gewelde
ende die heeckerlinge velde
die geldersche bekenden te hant
den hertoge reinout van gelderlant
gheweldich hertoge ende heere
ende huldenen ende vort meere
hebben sine daer voer bekant
sijn leven lanc ende want
hertoge reinout dat ghijt wet
int vangenesse was worden vet
soe hi daer lange in sat die heere
vaerde hem die locht soe seere
doen hi uut der vangenesse quam
dat hi corten inde nam
ende starf ende inde sijn leven
dus es vrou marie weduwe bleven
vrouwe johannen suster als dan
sonder oer van haren man
welcke vrou marie si u bekant
dede maken op derde van brabant
die wile dat si weduwe was
met haers selfs penningen sijt seker das
tslot van oyen ende oec mede
die borch te tuernhout si maken deden
als beide die bruedre si u verclaert
reinout ende eduwaert
sonder oeir dus waren ghestorven
es gheresen ende gheworven
een orloghe en een ghescille
om des lants van gelre wille
want daer noch twee sustren waren
van den voerbedde hoert mijn verclaren
daer af die outste als ic u scrive
die grave van bloys hadde te wive
die hi troude sijt seker das
na dat si weduwe bleven was
van den greve van cleve haren man
mids deser redenen woude dan
her jan van bloys si u bekant
van sijnre vrouwen wegen dlant
van gelre hebben ende oec mids das
dat si die outste suster was
die meneghe seiden openbare
dat recht ende redene ware
die joncste suster schoon van live
hadde hertoge willem van gulick te wive
die voer baeswilder wan den strijt
dese hertoge willem hadde tier tijt
van deser vrouwen sonen twee
ende een dochter oec noch mee
doutste sone oec willem hiet
na den vader verstaet tbediet
dander sone hiet reinout
die heere van ercle hadde getrout
die joncste dochter tenen wive
dus meinde hi dat van rechte blive
dlant van gelre op sinen sone
willem van guulke want hi die ghone
naest levende was van mans wegen
daer thertoghdom op waer ghedegen
al was hi van der joncster comen
suster als ghi hebt vernomen
want hi claerlijc seggen woude
dat op gheen wijf versterven en soude
mids desen twist si u bekant
orloeghden si om gelderlant
die grave van bloys ende die ghone
willem hertoge willems sone
van guulke dit ghesciede daer
dit orloge in ons heren jaer
als xiiic stont ghescreven
ende lxxii maer dlant es bleven
willeme van guulke des seker sijt
dus was hi bi sijns vaders tijt
die jonge willem hertoge groot
van gelre ende na die doot
van sinen vader hi behelt
guulkerlant in sier ghewelt
ende wert daer hertoge af ontfaen
dit was dierste dat wilt verstaen
dat gelre ende gulick tsamen
beide die lande te gader quamen
hoewel dat hertoge wencelijn
los was der vangenessen sijn
ten vervolge van sinen broeder
als ic u voren maecte vroeder
soe en waren dander niet ontslagen
dies metten hertoge nederlagen
si en bleven gevaen ende ghearesteert
swaerlijc ghescat en gheransoneert
ende want die hertoge sijt seker das
hare alder hootsheere was
moest hise billix mach men beseffen
alle scadeloes ontheffen
daertoe versocht hi al te hant
aen sijn lant van brabant
surcours hulpe ende troest
van gelde daer met dat verloest
sijn vrienden mochten sijn met allen
ende die grote scade vervallen
wesen mochte mids welken saken
die state des lants te gader spraken
ende hebben hem gheconsenteert
om die scade te sine gheweert
ter lossinghen van den rantsoene
ixc dusent vilvortsce mottoene
maer daer viel stoot in eer iet lanc
in de settinghe ende in den ontfanc
vertrec ende werringhe
gheviel in die betalinghe
want die hertoge wencelijn
woude tgelt ter gheneuchten sijn
selve doen heffen ende inhalen
ende na sijn ghenuecht betalen
dwelc die stede groot noch smal
gedogen en wouden maer dat ment al
ontfangen soude ende bekeeren
van slants wegen om die vremde heeren
te betalen ende te vernuegen
dat si niet toe en souden vuegen
commer ocht last enegerhande
op die coepliede van den lande
ende meinden dat men ten iersten sal
die vremde ruters vernuegen al
die metten hertoge gevangen bleven
want daertoe die bede was gegeven
die stede meinden ende dlant
quaemt den hertoghe in de hant
of den sulcken van sinen rade
men soude betalen met goeder stade
die ruters ende mids dien
mocht wel scade op dlant ghescien
ende die hertoghe wencelijn
meinde ten soude alsoe niet sijn
die bede waren hem gheconsenteert
si souden van hem sijn gheregeert
ontfangen ende vort uut ghegeven
aldus es eenen twist gheheven
tusschen den hertoge entie steden
om dontfanc van deser beden
ende om tverbont dat niewelinghe
die steden hadden onderlinghe
tsamen ghemaect te cortenberghe
dwelc die hertoghe nam in erghe
dat si dat hadden alsoe ghedaen
die wile dat hi was ghevaen
dwelcke ghedroegh alsoe hi seide
tegen sine heerlicheide
om dwelcke die hertoge was ghestoert
ende brac op rechtevort
van bruessel uut der goeder stede
ende vrou johanne mede
ende maecte haer legel dats waer
te genepien ende aldaer
maecte die hertoge wel gheringhe
van riddren van knechten gaderinghe
ende bereet cort daer naer
nivele in ons heeren jaer
xiiic tseventich ende viere
negen dagen in april maer schiere
als dat den bisschop jan was cont
van ludeke sant hi terstont
tcapittel van ludeke ende die stede
van ludeke ende van hoye mede
met haren vrienden die sonder verlaet
te cortenberghe aen den raet
dedingden soe verre soe vort
dat si den twist ende tdiscort
tusschen den hertoge ende sijn steden
stelden tacorde ende te vreden
die copie van den accorde
volght hier na van worde te worde
ende die ghene ghenoemt bi namen
die daerom in brabant quamen
maer uut der prose dat ghijt wet
soe hebbict in rime gheset
die selve supstancien ende den sin
ende niet vele worde meer noch min
hopic en sal den rijm uut geven
dan in de copie staet ghescreven
dat tot der saken mocht ontrieven
des ghedragic tot den brieven
die men te bruessel onder die wet
vinden soude ende elder met
dits deendrachticheit ende dacort
dat bi den heren ghemaket wort
des bisscops van ludeke raet
ende der capittlen dat verstaet
van ludeke ende oec der stede
van ludeke ende van hoey bede
ende des raets van brabant
ende van cortenberghe die ghenant
alle hier na bescreven staen
van den debatte dat op ghegaen
gheresen es ende onminne
tusschen den hertoge ende hertoghinne
die hogebornen wide bekant
van lutzenborg ende van brabant
tusscen hen in deen partie
sijn steden ende lande ter ander side
van brabant hoert dat ic bediede
in den yersten selen die goede liede
van loven dat si u bekant
tegen minen heere van brabant
ende mijnre vrouwen oec ter eere
als jegen haren gherechten heere
uutcomen ende bidden mede
tgeestelec volc van haerre stede
wanneer mijn heere ende mijn vrouwe
daer te comen ghelieven souwe
te bidden met oetmoedeger spraken
hebbensise in enegher saken
verbolgen lude ofte stille
dat men hem dat vergeven wille
ende des ghelike soe sal
die stat van bruessel doen ende al
die stede van brabant met willegen keere
daert ghelieven sal minen heere
item want onse lieve vrou ende heere
seggen ende becronen seere
dat sijn stede hebben gemaect verbont
die wile hi in vangenessen stont
ghedragende tegen sijn heerlicheit
soe selen die goede steden voorseit
die brieven thonen van dien verbonde
mijns heeren rade in corter stonde
ende oec van cortenberghe den raet
bevint men dat het jegen gaet
mijns heeren rechten in eneger maten
soe selen die stede aflaten
item want mijns heeren van brabant
ende mijnre vrouwen renten in hant
eneghen lieden sijn ghesat
voer scade die si hebben ghehat
op hertoghe janne van brabant
mier vrouwen vader ende want
mijn heere meint ende mijn vrouwe voorseit
dat die scade sal sijn verleit
van den iersten gelde ende goet
van den besueke dat men doet
in brabant of cort doen sal
ocht van der beden ende daer met al
haer renten maken los ende quijt
soe es gheordenert in corter tijt
dat men voer ogen bringe die brieve
daer op ghemaect ende doen met lieve
dinhout daeraf ende oft soe ware
dat sijt niet en begrepen clare
soe sal mens gheloven den ghetugenessen
die waren over die bewisenesse
item es gheordeneert
dat van den versueke dat men hantheert
in brabant ochte doen sal
den cost sal nemen heel ende al
den welcken daer op es ghedaen
of die men daer op sal doen vortaen
ende doverbate van desen
sal mijns heren ende mijnre vrouwen wesen
na dinhout ende tverclaren
der brieve diere op gemaect waren
item van der hulpe ende goet doene
der neghen hondert dusent mottoene
daer selen die stede ende tplat lant yust
af betalen acht hondert duyst
die cloesteren ende religioene
selen geven hondert dusent mottoene
item vort es men daer bi bleven
bi den heeren hierna bescreven
dat die steden ende tplat lant voorseit
noch om te meerre vriendelicheit
minen heere ende mier vrouwen te doene
boven dacht hondert dusent mottoene
noch geven selen onder hen besondert
der selver mottoene xxvc
ende die godshuse selen geven
xvc mottoene vorscreven
ende dit gelt sal sijn ghegeven
binnen sint jansmesse naest bescreven
in drie jaren telcken termijn
die daerop geordeneert sijn
item sal die somme vorscreven
ontfaen werden ende uut gegeven
bi den ghenen si u bekant
die de raet van cortenberghe ende dlant
metten steden na haer begheren
daer toe selen deputeren
elc sal betalen met goeder mate
na de ghelande van sinen state
ende bi den betalen sal mijn heere
scicken twee personen niet meere
om daer bi te wesen ende te besien
hoe men betaelt desen of dien
of yement heimelijc of openbaer
hiesche die men niet sculdich en waer
sonder enighe macht meer of min
die ghone daer te hebben in
item want die scade meer sal dragen
van den ghenen dies neder lagen
metten hertoge ende sijn baroene
dan ixc dusent mottoene
wes daer boven meer loopen sal
dat sal die hertoghe betalen al
ende mijn vrouwe van brabant
ende ontheffen daer af haer lant
commerloes sonder enich deren
ende daer voer selen si obligeren
goede bossche forfeyte vervallen
ende oec hare renten alle
ende hare munte in brabant
oft ieman gheschedicht worde in dlant
uut ocsune der saken vorscreven
dat ment daer af sal weder geven
item es gheordenert dat dlant
entie stede van brabant
minen heere ende mier vrouwen vorseit
doen selen goede sekerheit
ende haren tacx betalen ende geven
ten terminen die sijn vorscreven
ende sulke sekerheit daer nare
sullen die cloesters doen voer thare
maer hets besproken ende verclaert
hoe wel te deser dachvaert
loven brussel thienen mede
haer consent sonder dander stede
allene hier toe hebben ghedaen
soe selen si daer met ghestaen
niet meer daer in ghehouden tsine
dan een iegelijc voer tsine
ende of eneghe stat haer oft dare
in brabant hier in rebel ware
soe selen die drie steden vorseit
minen heere doen behulplijcheit
om die ghone te bedwingen
haer deel te gelden in desen dingen
item es gheordineert
bi den personen hier na verclert
dat alle wangost ende aenspraken
die sijn geporret mids desen saken
of gheresen in enegher siden
selen quijt sijn teewegen tiden
ende te nieute in goeder trouwen
mijns heeren ende mijnre vrouwen
juridictien ende heerlicheiden
in desen saken uutghesceiden
behoudelec oec den goeden steden
privilegien rechten vriheden
al argelist of bedriechlicheit
in desen saken uut gheseit
item al eest dat sake dat dlant
ende goede stede van brabant
nu hebben ghewillecoert te doene
die neghen hondert dusent mottoene
dese werf te dragen ende te geven
na der ordenancien vorscreven
es wael verclaert ende ondersceden
dat dlant cloesteren ende steden
selen bliven nu vortaen
in ghewoenliker costumen staen
in taxacien dienst ende beden
na costume vore gheleden
alsoet in brabant es ghehanteert
ende ghewoenlijc gheuseert
ende hier af sal met lieve
mijn heere mijn vrouwe gheven brieve
in goeder vorme van allen saken
des accords sal men brieven maken
dat ghescreven besegelt wesen mach
des sondaegs na ascensi dach
ende om te vorderen dat ghone
soe selen comen ij persone
uut elke der drie stede voerlesen
die in donderdage sullen wesen
die nu naest comen sal
te genepien ende al
daer bliven selen bi desen
tot alle die brieven bereet wesen
hier waren van des bisscops wegen
van ludicke daer dit was overdregen
her lambrecht van oppen
her hubin van fauchon met hen
twee wise riddren ende coen
ende corbeaul van hobengoen
ende van cappitlen wegen sijts wijs
van ludicke heer anthonijs
van fiez tier tijt officiael
ende meester seger alsoe wael
van den nuwen steen ghericht
canoenic te ludick deken te tricht
van der stat wegen van ludick quam
van leers mijn her bertram
ridder ende meester te deser tijt
der stat van ludicke des seker sijt
willem van gras gobeert froyncal
gerart van puthoy lambrecht cortmeal
ghesworne der selver stede
van hoy soe waes daer over mede
willem delle vael die tier tijt was
meester van hoey verstaet das
heinrick pollaerde aernt ende herman
van den stacke scepenen alsdan
van hoey der goeder stede
van mijns heeren wegen ende mede
van mijnre vrouwen wegen daer quamen
her robbrecht her lodewijck van namen
daer was oec over doe ic gewach
te rade die heere van rodemach
ende van den gruuthuse die heere
van grymbergen oec ende meere
was hi drossate in brabant
die heere van bouchout si u bekant
die heere van wittham alsoe wael
ende die heere van bourgnivael
her huwaert van elter heer eeraert
van fontoys twee heeren waert
van den rade van cortenberghe tier stont
was daer die heere van agymont
ende die heere van rotselaer
van der stat wegen van loven was daer
jan cruuplant heinric pijlyser tier tijt
scepene beiden des seker sijt
van buten rade daer comen sijn
van der quaderbruggen goswijn
ghesworne verstaet wel ditte
simoen minnemoen ende jan de witte
van bruessel was daer si u verclaert
tserclaes mijn her everaert
her jan de leeu was daer ter stede
ende her claes de zwaef mede
van hen was ridder een iegelijc
met hen was heinric hertewijc
seger van woluwe jacop timmerman
alle scepenen hout u daer an
noch was met hen verstaet al bloot
gielijs de loze gerem van der noot
ende claes van sente gorix mede
raedsliede der selver stede
met die van thienen si u verclaert
was van den wyere mijn her aert
ende her jan van kersbeke
ridders beide ghewaerleke
ywain van meldert een goet man
ende een die hiet van halle jan
heinric oliviers ende met hem
reyner stoute van houthem
dit accordt dat was ghedaen
te breynaleur als men sach staen
ons heeren jaer dat es waerhede
xiiic lxxiiii mede
van der maent den lesten dach
die in aprille doen ghelach
als aldus was ghestelt te vreden
die hertoge met sinen steden
toech hi cort te bruessel inne
ende mijn vrouwe die hertoginne
daer die edel hertoge rike
ontfaen was herde vriendelike
die hertoge wael gheraect
ende vrouw johanne hebben ghemaect
haer legel te bruessel in den hove
daer si met eeren ende met love
met vrouden leiden haren tijt
bat dan drie jaer des seker sijt
dat si onraste gheenderhande
en hadden van enghenen lande
daer men billic af mach spreken
maer caetsen danssen tornyen steken
was meest des hertoghen hanteren
met vrouwen ende joncvrouwen hoveren
in vrouden ende in melodien
des hem tvolc wel mocht verblien
al meestdeel te bruessel binnen
want men plecht daeraen te winnen
in herbergen ende in cabaretten
ende andre die hem ter neringhe setten
scilders lormiers ende goutsmede
sadelers helmslaghers mede
permentiers en cordewaniere
beckers brieders taverniere
ende al dat hem op neringe paste
wonnen aen die vremde gaste
die den hove volghden nare
dat noch die menighe wert geware
in sijn burse op desen dach
die den hertoghe noit en sach
maer dat sijn vorders mildelike
wonnen aen den hertoghe rike
hier af en sprekic niet meere
hertoghe wencelijn die heere
bleef enen langen termijn
aldus binnen den lande sijn
van brabant in rusten ende in vreden
ridende van stede te steden
daer hem dat gaedde ende vueghde
ende tsijnre herten best ghenueghde
ende die edele hertoginne
hilt haer al dicste te bruessel inne
als dit aldus hadde gheduert
omtrent drie jaer soe wert beruert
die vierde keiser karle ghenant
neder te comen in brabant
sinen brueder visenteren
ende dede sijn vaert ordineren
heerlijc alsoet hem betam
ende in brabant dat hi quam
met eeren op st andries dach
die int jaer ons heeren lach
xiiic ende daer toe meere
lxxvii daer hi met eere
ende met groter werdicheit
was ontfaen voer waer gheseit
van den hertoghe met groter minne
ende van der edelre hertoginne
was hi seere lieflijc ontfangen
alst recht was men en sach in langen
alsoe blide ontfanclichede
als men doen den keiser dede
in brabant alsoet wel betaemde
die edel keiser ende die vernaemde
thoende onsteghe bewisinghe
sinen brueder maer sunderlinge
sijnre suster der hertoginne
bewijsde hi soe grote minne
dat ict met alle miren ghedochte
niet te recht vol scriven en mochte
ende als die keiser lofsam
binnen der stat bruessel quam
soe quam voere den keiser rijc
die stat herde notabelijc
met presenten herde diere
die keiser danctese in der maniere
ende sprac god danc u van der minen
dies bleef die keiser daer met sinen
brueder den hertoge wencelijn
ende met vrou johannen eenen termijn
in brabant daer na es hi vermogen
te vranckrijc wert opghetogen
die hertoge met groter werdicheide
dede sinen brueder uutgeleide
met vele riddren ende knechten
alsoe hi sculdich was van rechte
wat die keiser in vranckrijc dede
daer en sprekic niet af hier ter stede
maer ic sal u maken cont
hoe weder die gemeente opstont
te loven ende bi wat saken
si weder thoot te gader staken
ghi hebt hier voren wel verstaen
hoe peter coutereel hadde gevaen
te loven alle die goede liede
daer hi af creech groote miede
van rantsoene alsoe ghi hebt ghehoert
ende hoet ghededinghet was vort
bi den hertoge wencelijn
ende bi den rade sijn
dat die goede manne vortaen
weder int recht souden staen
ende dat handelen ende dragen
gheheel ende al alsoe si plagen
ende souden haer scade groot ende smal
op die stat heffen al
die peter coutereel hen hadde ghedaen
die wile dat hise hilt ghevaen
ende want men des niet met allen
metten reden goede en const vervallen
soe namen die goede liede vorseit
leghelijc na sijn quantiteit
der scaden die hi hadde ghehadt
renten op die voorseide stat
die goede liede van den gheslechten
bleven aldus der stat rechten
van loven regerende aldaer
van dat men screef lxii jaer
ende sijn int regement dus bleven
tot lxxviii stont ghescreven
ende want den commer hier mede
soe seere verswaerde op die stede
van loven dat men mids dat
metten goede van der stat
den commer buten ende binnen
betalen en conde noch verwinnen
docht den heeren in haren moeden
dat si int regement stoeden
alsoe vaste van der stat
ende worden te raden dat
si hem selven gheheel ende al
ende haer mage groot ende smal
van haren renten daden betalen
ende doen en wist ment waer halen
om te betalen in geenre wise
die vremde pensenarise
ende als die coopliede teneger steden
van loven ghingen ofte reden
om haer comescap te hanteren
dedense alom rasteren
die pensenarise tallen inden
waer dat sise conden vinden
daden sise commeren ende houden
om dat si hem betalen souden
desen commer ende hachtinge
verdroot al te sunderlinghe
te loven den gemeinen man
want si mercten ende sagen an
dat si gaen en mochten noch keeren
noch haer comescap hantheren
ende dat si mids desen dingen
arme worden ende te nieute gingen
soe dat si mids desen saken
een heimelijc opset ghingen maken
ende vergaderden onderlinghe
ende daden soe heimelijc die dinghe
dat si haers opsets niet en misten
noch dats die heeren niet en wisten
die opsetters hier af waren
die daden tgemein volc vergadren
met beckenen die si droegen
lancs der straten daer si op sloegen
ende maecten daer met sulc ghescal
dat si tvolc verstormden al
ende maectent al in roere
ende bevingen met deser voere
der stat huis in corter stont
eert den heeren iet wert cont
of eer si daer op conden comen
hevet die ghemeente ingenomen
als die goede lude dat
vernamen vloen si uter stat
van loven in corten stonden
die ghene die gevlien conden
dandre diere bleven binnen
die en dorsten in ghenen sinnen
hen heffen noch daer jeghen steken
kicken noch micken noch wort spreken
want si sagen tspel verloren
al hadden sijs int herte toren
si en dorsten spreken luttel no vele
die opsetters van desen spele
ende die daer capitain af waren
die hieten soe ict hoerde verclaren
molenbeke ende reepaert
als dit aldus volbracht waert
ende die heeren waren versteken
noch dandre niet en dorsten spreken
die noch te loven waren binnen
doe ghinc die ghemeente beginnen
over theerscap vaster te welven
ende stelde trecht van hen selven
ende maecten sonder verlaet
commoengimeesters scepenen raet
na haer gheneuchte uutgelesen
alsoet her omnes goet docht wesen
ende trocken dat was groot scande
metter statsegele van lande te lande
ende vercochten lijftocht overal
sonder mate ende sonder ghetal
ende aldus hielden si tregement
vierdalf jaer ocht daer omtrent
van harer hant binnen welken termijn
si den hertoge wencelijn
ende sinen rade meest deel al
groot goet gaven sonder ghetal
om dat hem bliven soude tbewent
van der stat ende tregement
hierna ghevielt op eenen termijn
dat die hertoghe wencelijn
te bruessel hielt een dachvaert
daer dlant al vergadert waert
prelate edle ende steden
ende tot die dachvaert quam gereden
wouter van der leyden mids das
dat hi commoengimeester was
van der stat van loven te dien mael
ende mids dat hi een principael
een opsetter van der saken hiet
die te loven was ghesciet
dedene van der kalsteren her jan
die oec was ghevlouwen man
uut loven te bruessel betrapen
ende doot slaen met sinen cnapen
als die niemare te loven quam
was die ghemeinte herde gram
ende maecten om dese dinge
rechtevort vergaderinghe
ende sloten in haren rade boude
dat mense alle ontbieden soude
ochte halen met crachten
die goede mannen van der geslachten
die goede manne wats ghesciet
si en dorstent laten niet
si en quamen tot haren ghebode
hoe wel dat sijt daden node
ende als si alle vergadert waren
op der stat huis stonden die scaren
op der straten voere der dore
ende maecten groot gherocht daer vore
met roepen met yoyten met vulre voere
die onbesnedenen vul gheboere
ende riepen opwerts overluut
worpt ons desen ende dien uut
alsoe sijt riepen waest ghedaen
daer worter uutgheworpen saen
goeder manne thiene ende sesse
sonder eneghe ontfermenesse
ter venstren uut jammerliken
die si ontfingen in haer piken
ende vort met martielen groot
vermorden ende sloeghen doot
soe dat daer menich vuul kalant
van den elleboghe tot der hant
van den bloede besmorstert wert
als hadde hi enen osse ghehert
onder de xvj die daer
uut waren gheworpen in pinen swaer
was die kersmaker een van den ghonen
met ij sconen jongen sonen
daer af die outste sijt seker das
gheen xvj jaer out en was
welke ontfermelicke dade
jammer was ende onghenade
onder die goede manne twaren
die op den huse vergadert waren
was een ridder vroem ende goet
gheheten her jan platvoet
die in desen groten abuse
eenen scutter sach op der stat huse
die voortijts over menegen dach
langhe sijn knecht te wesen plach
dien bat hi met groten wene
dat hine borghe tusscen sijn beene
ende onder een banc hi hem strecte
ende bat hem dat hine decte
voer die onghenadeghe liede
alsoe hijt bat hem dat gheschiede
maer cortelinge daer na sint
soe stont daer een wevers kint
die tot deser ongenade
ende tot desen fellen rade
comen was met sinen vader
dat kint sach die gulden blader
blicken van sridders halsbande goet
buten onder des scutters voet
onbedect liggen aldare
hi wiset den vader die daer nare
mijn her janne platvoet
trac van onder des scutters voet
ende wert terstont sonder verdragen
uutgheworpen ende verslagen
ende die scutter in der noot
bleef opt huus gheslegen doot
om dat hine verbergen woude
als dit ghedaen was alsoe houde
worden die goede manne ghemeene
van den gheslechten groot ende clene
die binnen loven waren bleven
alle int vangenesse ghedreven
als die hertoghe hadde verstaen
die ondaet die si hadden ghedaen
ende ontellike overdaden
ende vreeselike onghenade
die si vort hadden gekeert
ende die goede manne onteert
ende ontsculdichlijc bracht ter doot
dien commer entie scade groot
daer si met souden in corter stonden
die stat verderven toten gronde
soe wert hi alsoe bedacht
dat hi toech met heercracht
voer loven in ons heren jaer
xiiic lxxxii daer
hi voer toech doe ic ghewach
op sente nicolaus dach
ende lach daer vore hoert mi spreken
vier daghe ende seven weken
soe dat bi middle si u verclaert
van dien van ludecke ghededingt waert
dat die hertoge seere vermoghen
binnen loven es ghetogen
ende met hem hoerdic verclaren
alle die verdreven waren
ende die ghevangenen ter selver tijt
worden alle los ende quijt
xxii in januario
quam die hertoge in alsoe
te lovene ende daerna ter vaert
wert molenbeke ende reepaert
ende meer andre ghesellen
die dat opset holpen stellen
tot xix toe sonder verdragen
ghebannen teeweliken dagen
uut den crite van brabant sonder bliven
maer niemende en dede hi ontliven
dan enen ridder verstaet tbediet
die her jan de swertere hiet
die metter ghemeente sijt seker das
te loven binnen bleven was
ende met henlieden hadde gheplicht
dese her jan die was ghericht
te lovene voer thuus van der stat
vort was verdedingt dat
trecht vort teewighen dagen
ghemeinder hant soude sijn gedragen
ende souden vort sijn in den rechten
vier scepenen van den gheslechten
ende van der ghemeente drie
ende een commoengimeester die
soude oec van den gheslechten wesen
ende een ander uutghelesen
uter gemeenten van der stat
ende desghelijcs verstaet dat
souden die geswoerne van der steden
ghedeilt sijn ende ondersceden
half ende half doe ic ghewach
soe hout ment noch op desen dach
als hertoghe wencelijn hadde gheset
loven in vreden toech hi met
sinen volcke onghespaert
wederomme te bruessel waert
daer hi van der hertoginne
was ontfaen met bliden sinne
daer hi hovede danste ende spranc
stac ende brac sanc ende clanc
in ghenuechten in riveele
met menegher scoender damoiseele
maer hoe langhe hi daer bleef
mijn meester mi niet claer en schreef
als die hertoghe wencelijn
aldus in brabant hadde ghesijn
ende hi te lovene hadde ghevelt
den twist ende die wet ghestelt
ende hi te bruyssel in der steden
gheleghen hadde den winter leden
ende den somer si u verclaert
toech hi te lutzenborch waert
in november doe ic ghewach
cort na alreheiligen dach
met groten state ende met eren
sijn lant van lutsenborch visiteren
daer nae in corten termine
quam den hertoghe wenceline
een siecte ane ende een droeghen
alsoe bleef die here vermoghen
quellende daer soe ict vernam
tot dat in den winter quam
hopende vast die here boude
aen gode dat hi ghenesen soude
mits hulpen van den medecinen
maer die doot die haer terminen
wel vast can houden sonder breken
niemende daer in uutghesteken
paus keiser coninc noch prelaet
hertoghe nog greve hoe hoghen staet
dat si draghen oft van wat machte
si brencse alle in haer achte
die doot als sijt hen minst bemoeden
ende dicke als si ten hoochsten stoeden
ende in haer meeste prosperiteit
van deser werelt heerlicheit
ende al dinghen wel ghepast
ende stonden docht hen alsoe vast
in voerspoede na haer begheeren
dat hen niement en mochte deren
dan quam die dief slepelinghe
ende maecte een veranderinghe
ende leidense van dien hoghen stade
onder die worme in groter smade
stinckende vuulder dan een prie
daer niet meer rechts en hebben die
dan die onnutste sijt seker das
die ye van moeder gheboren was
daer wart dien groten overmoet
in derde ghetorden onder die voet
der gheenre die si in haren daghen
niet eens vriendelijc aen en saghen
ende verontwerden in haren moet
dat hi achter hem ginc of stoet
maer al es die lichaem dus vertreden
op dat die siele rust in vreden
ende gode heeft ghedient te danc
aen dander al es clein verlanc
iegelijc is hi verre oft bi
dencke daerom soe wie hi si
hi en es soe hoghe noch soe groot
hi en wert becommert metter doet
aldus moest metten hertoghe sijn
doen hi ghequelt hadde een termijn
ende die siecte so lanc soe meere
beswaerde den edelen here
ende hi bevoelde die here groot
dat hem nakende was die doot
nam hi dat heilighe sacrement
ende ordeneerde sijn testament
ende als hi al dat hadde volleest
soe gaf hi die hertoghe sinen gheest
te lutzenborch al in der stede
daer men dreef groote droefhede
al was daer meneghen droven sin
in brabant en was niet te min
maer vele groter was daer den rouwe
als vrou johanne die edel vrouwe
daeraf vernam die waerheit bloot
dat haer lieve here was doot
want si en minde met rechter trouwe
ende hi haer weder en gheene rouwe
die men dreef om dese saken
en mochten weder levende maken
ten hulpen ghene droefheiden
niet beters dan vore die ziele ghebeden
op onser liever vrouwen dach
die acht daghe in december lach
conceptio verstaet dbediet
die hertoghe van der werelt schiet
int jaer ons heren lxxx ende drie
ende dertien hondert ende hie
wart buten begraven verstaet bediet
int cloester dat ormaels hiet
daer monniken in woenen lesen wi dus
van der ordenen sinte benedictus
den godshuise besette die here rijc
twee hondert rijnsch gulden erflijc
te lutsenborch es hi dus bleven
god wil hem sijn misdaet vergheven
van der uutlede dat van hem was ghedaen
daer latic af mijn redene staen
maer het was sere rijckelijc
dats claer ende proeffelijc
ende daerna oec si u bekant
dede vrou johanne in brabant
sijn uutlede doen met groter eere
alsoet betaemde alsulken here
die hertoghe wencelin vercoren
was dedelste ende hooghst gheboren
die voer sijnre tijt of daer nare
leefde in herde meneghen jare
ende op dat condich si den lieden
salic u hier sijn comst bedieden
van brabant dierste hertoge jan
die den strijt te woeroenc wan
ende grave heinric van lutzenborch
die daer doet bleef int bezorch
hertoge jan greve heinric te gadre
waren sijn ouder ouder vadere
want greve heinric liet enen sone
achter hem ende die ghone
creech te wive si u bekant
hertoge jans dochter van brabant
die selve dat was ghewarichlijc
die goede keiser heinrijc
die van enen jacopine
vergeven was met venine
dese keiser heinrijc verstaet tbediet
enen sone achter hem liet
die jan hiet verstaet wel dat
ende tconincrijc van beechem besat
dat hi creech met sinen wive
ende hi wan aen haren live
karlen die sint keiser was
van rome daer ic hier vore af las
ende den hertoghe wencelijn
ende daer toe een dochterkijn
die coninc jan van vranckrike
hadde sint te huwelike
daer hi enen sone aen wan
karle hiet die selve man
aldus was gewarichlijc
die goede keiser heinrijc
hertoge wencelijns ouder vader
ende coninc jan van beehem sijn vader
die vierde keiser die karle hiet
was sijn broeder dats waer bediet
ende coninc jan van vranckrike
was sijn swager ghewarichlike
van coninc karlen des neemt goem
was hertoghe wencelijn recht oem
ende daertoe verstaet den sijn
van den coninc wencelijn
was hi oem die met eere
in behem coninc was ende heere
die welcke heere wide vermaert
oec coninc van almaengien waert
aldus was hertoge wencelijn
van keiseren ende van coningen fijn
dies mach een iegelijc nemen goem
sone brueder swager neve ende oem
noch moetic eer ict late bliven
van sijnre edelheit meer bescriven
hertoge wencelijn bequame
was uut sier moeder lichame
ghesneden nochtan sijt seker das
die vrouwe sint daer af genas
des ic noit meer en hoerde verclaer
dan van julius cesar
die mids dier saken cesar hiet
als doude istorien doen bediet
dus was die hertoge uutvercoren
vri edel in al der wijs gheboren
ic en can ghedincken in geenre wijs
hem te vollen te geven prijs
sijn suet ghelaet sijn scoen maniere
stedich in wesen hoefsch goedertiere
milde oetmoedich ende niet fel
hi caetste gerne dat cost hi wel
hi stac gerne ende tornierde
sulc spel van wapenen hi hanthierde
danssen reyen ende hoveren
ende metten vrouwen bancketeren
met solace met melodien
riddren knechten tallen tiden
plach hi al te seere te minnen
van buten lands ende oec van binnen
hadde hire altijt tallen tide
herde vele bi sijnre side
tegen hen en conste hi niet sparen
daerom si gerne bi hem waren
het dunct mi best dat ics begeve
want eer ic thondertste deel ghescreve
van sijnre sedegher eerbaerheit
ic verlore minen arbeit
want ic en const soe hoge dingen
nimmermeer te recht volbringen
ic bidde gods ontfermicheit
dat sijn ziele in deewicheit
vortaen moet rusten emmermeere
voer danscijn van onsen heere
als hertoghe wencelijn was doot
bleef vrouw johanne met rouwe groot
ja also groot dat si daer nare
meer dan in eenen heelen jare
uut harer cameren noit en quam
nochtan dat si dicke vernam
swaricheit van allen siden
die haer binnen dien tiden
toe worden ghevoecht aen elcken kant
ende haren lande van brabant
omtrent den bossce ende eldre
ende sunderlinghe van geldre
hertoge willem willems sone
van gulick sijn vader was die ghone
als voren verclaert die reden mijn
die vinc den hertoge wencelijn
voer baeswildere dese hertoge
was jonc ende van mode hoge
ende maecte grote aensprake
op vrou johannen welke sake
hi mallicht wel hadde begeven
hadde wencelijn te live ghebleven
maer doen aldus weduwe sat
vrou johanne meinde hi te bat
sinen wille te vordren op dlant
ende dreighde te werden viant
mijn vrouwen der hertoghinnen
ende tlants hi gaf te kinnen
sijn aensprake ende sijn bileggen
om sulken recht ende toeseggen
als hi hem vermat te hant
op die slote ende op dlant
van vueght van gangelt ende van millen
hadde men hem dat laten willen
het sceen hi hadde gheweest te vreden
doch wert dit met wijsheden
onderhouden dat es waer
met dachvaerden meer dan een jaer
eer hi die ontsegge brieve sande
mier vrouwen ende den lande
merct allegader die dit lesen
wie recht of onrecht hadde in desen
millen vucht gangelt mede
waren wilen erflichede
des heren van heynsberge algader
die nu leeft des heeren vader
die heere van heynsberge dats bekant
versette stede slote ende lant
aen den hertoge eduwaert
van gelre dat si u verclaert
voer die somme van penningen juist
ouder scilde xxiiij duist
hertoge eduwaert dats waerhede
versette slote lant ende stede
daerna weder corteleke
ende daer toe dlant van criekenbeke
aen her janne van moirs sijts vroeder
sgreven van moirs jonge broeder
voer die somme also hi wilde
van xxx dusent ouder scilde
hierna ghevielt dat met ghewelde
heer her jan van den velde
een ridder vrome ende vermaert
her jans van moirs viant waert
ende heeft hem afghewonnen vught
daer na heeft hem her jan beducht
ende vreesde hem openbare
dat hi niet mechtich genoech en ware
dat hi vucht behouden mocht
tegen her janne ende vercocht
daeromme den hertoge wencelijn
ende vrou johannen om penninge fijn
hierna over enen tijt
sterf her jan des seker sijt
van moers daer ic af hebbe gescreven
dus es millen ende gangelt bleven
op van moers des greven sone
sijns brueder kint soe was die gone
want die vader des kints sijt seker das
voer sinen brueder ghestorven was
daerom versterf hem nemt goem
millen ende gangelt van sinen oem
dese jonge greve in corten termijn
quam bi den hertoge wencelijn
ende bi hertoginnen johannen
mids rade van sinen mannen
ende vercocht dats ware sake
sijn recht ende alle sijn aensprake
die hi hadde si u bekant
op slote steden ende lant
van vucht van gangelt ende van millen
daer voer besegelden hem moets willen
wencelijn ende vrou johanne
bi rade van vele wiser manne
een seker jaergulde mids dat
op sijn renten van sier stat
van tricht te heffene ende tontfaen
alsoe si oyt sint hebben ghedaen
hi ende sijn erfghenamen
jaerlics als die tide quamen
dat die renten waren verscenen
ende noch dagelics vast henen
sijn sijn oire daer in ghericht
op die renten der stat van tricht
dwelcke si noch int ghemene
van den hertoge houden te lene
hertoge wencelijn dus behilt
millen gangelt vucht in sier ghewelt
sijn leven lanc in der manieren
sonder iemans calengieren
ende na hertoge wencelijns doet
meinde willem van gulcke al bloot
die hertoge doen van gelre was
dat hem toehoren soude mids das
dat die heer van heynsberge hadde verset
aen sinen oem ende daer met
was hem die pantscap aen ghestorven
van sinen oem doen hi verworven
die doot hadde hertoge eduwaert
hoe wel dat hem ghecondicht waert
hoe dat sijn oem binnen sinen leven
verset hadde ende overghegeven
her janne van moirs sijt seker das
nochtan hi niet daer met en was
te vreden te setten in ghenen sinne
van der edelre hertoginne
vrou johannen si u verclaert
nochtan dat meneghen dachvaert
daeraf gheleist was ende ghehouden
maer om dat sijt niet en wouden
vrou johanne noch haer lant
hem overgeven wort hi te hant
doen bat dan een jaer hadde geduert
die dachvaerden wert hi beruert
viant te werden vrou johannen
haers lants ende harer mannen
ende sant met hoverdichede
die ontsegge brieve in de stede
te bruessele aen der hertoginnen
die noch in haer camer binnen
ye sint dier tijt hadde ghebleven
dat hertoghe wencelijn hadde begeven
die werelt als ic u dede verclaer
dwelc leden was meer dan een jaer
als die ontsegge brieve waren gelesen
in haer camer sprac si met desen
nu eest tijt als ic versta
dat ic uut mier cameren ghae
ende alsoe in warer dinc
si eerst uut harer cameren ginc
na die doot van haren heere
dat haer was te prisen seere
een dachvaert maecte si te hande
ende nam raet met haren lande
hoe si mochte wederstaen
den hootmoet die haer was gedaen
met onrechte openbare
alst hen allen condich ware
daer soe overdroegh te hant
vrou johanne ende tlant
van brabant alsoe ic vernam
dat heere jan van witham
drossate van brabant te dien tiden
ten bossche soude inne riden
ende hi hem stercken soude te hande
op die palen van den lande
tegen den gelderscen hertoghe
dus hilt men een ridende orloge
tusschen beide dat es waer
bat dan onderhalf jaer
ende ten utersten si u verclaert
trac men met gemeinder heervaert
ende porde op sente michiels dach
die xxix in septembre lach
vore den grave dat si u cont
als xiiic ghescreven stont
ende daertoe lxxx ende sesse
maer die rechte bediedenesse
seldi hier tierst horen mogen
waeromme dat men es ghetogen
voer den grave trechte fundament
salic u hier doen bekent
bi wat redenen ende wat saken
salic u hier nu cont maken
op dat u allen si bekent
den oerspronc ende tfondement
soe gheeft uwen sin hier naer
ghi selt hier horen claer ende waer
hoe vrou johannen merct die worde
den grave van rechte toe behoerde
dat die hertoghe van gelre met ghewelt
met onrechte hare onthelt
die wile dat leefde hertoge jan
vrou johannen vader die vrome man
leefde heere otte van cuyck
die heverle hadde in ghebruic
dlant van cuyck hilt hi ghemeene
heer otte van den keiser te lene
die stat van den grave sijts vroet
dat was heeren ots eigen goet
van sier vaderliker gheboerten
met allen haren toebehoerten
hi hadde enen brueder die was
heere van hoeghstraten sijt seker das
heere otte nu merct allegader
vercochte vrou johannen vader
als vore sijn recht eigen goet
de stat van graven ende allet goet
datter toebehoorde gemene
ende droeght hem op groot ende clene
voer eigen goet graven de stede
metten gronde rechten ende vriheden
met haren toebehoerten al
ende ontfincse weder groot ende smal
in lene dat si u bekant
tot den rechten van brabant
ende ghelovede van desen dingen
voer hem ende sijn nacomelinge
waerschap hets waer dat ic bediede
te bruessele dat dit gheschiede
dat vele goeder liede wisten
op sent jans dach baptisten
int jaer ons heeren dit gheschie
dusent iiic twintich ende drie
hier voren geloefde hem te hant
hertoghe jan van brabant
te geven in corten stonden
die somme van v dusent ponden
swerter tornoyse vertaet die dinge
den ouden groten voer xvj penninge
des gheloefde her otte hier ave
dat die stat van den grave
sijn open stat bliven soude
wanneer dat die hertoghe woude
dus es heeren otte bleven
den grave houdende al sijn leven
metter toebehoorten si u bekant
van den hertoge van brabant
te leene ghewarichlike
ende van den keiserrike
hilt hi tlant van cuyck te leene
dit gesciede dus groot ende cleene
ende of iemant seggen mochte
al wast dat die hertoge cochte
den grave met haren toebehoren
dat hi niet en gaf daer voren
soe eest claerlijc bekent
dat heer otte was content
van sinen ghelde gheheel ende al
als ic u hier bewisen sal
die selve heere otte dats waerhede
van cuyck ende van heverle bede
heeft quitancie ghegeven
van v dusent ponden vorscreven
swerten tornoyse in rekeninghe
den ouden groten voor xvj penninge
die hertoge jan van brabant
hem sculdich was mids dat hi dlant
van den grave ende die stat
hem op hadde ghedragen dat
sijn eigen goet was te voren
ende manscap hem daeraf gesworen
ende van hem te lene ontfaen
als ghi voeren hebt verstaen
heer otte van cuyck ghewarichlijc
heeft hem bekent volcomentlijc
van der somme voer verhaelt
ghenoech ghedaen ende wel betaelt
ende quitancie daer af gegeven
onder sinen segel ghescreven
te bruessel in ons heeren jaer
xiiic xxviii naer
die octave doe ic ghewach
der heilegher apostelen dach
sinte pieters ende sinte pauwels mede
noch sijn die brieven in werdichede
in vaster hoeden si u bekant
des hertogen ende tslants van brabant
doen heere otte van ertrijc sciet
gheen oer hi achter hem en liet
maer sijn brueder sijt seker das
die heere van hoeghstraten was
hadde drie sonen dat was waer
jan heinric ende weemaer
als deser drie sonen vader
ende her otte beide gader
dese werelt hadde begeven
soe sijn die heerlicheiden bleven
van cuyck van grave dat ghijt wet
van hoeghstraten malse metren met
bestorven op dese sonen drie
jan heinric weemaer ende die
deilden die goede allegader
hen bleven van oem ende van vader
ende altemael die heerlicheiden
hebben si ghedeilt ende ghesceiden
die outste brueder jan behelt
cuyck ende grave in sier ghewelt
heinric die middelste tsijnre baten
behilt dlant van hoeghstraten
weemaer die joncste bleef met eere
van malse ende meeteren heere
hierna over eenen tijt
vercochte jan des seker sijt
die stat van grave alsoe hijt gelt
heeren janne van blaesvelt
vrou johannen natuerlijc broeder
van vader maer niet van moeder
als dus her jan van blaesvelt
den grave hadde in sier ghewelt
orloghede hire uut met moede hooge
van gheldre den hertoghe
maer doen die dage waren comen
van betalingen hebbic vernomen
en hilt her jan niet sijt seker das
die vorwaerde soe si besproken was
daerom vergaderde in corter stont
her jan van cuyck doe ic u cont
heeren vrienden ende mage
ende quam tot eenen daghe
heimelijc ten grave binnen
hi hadde daer vriende diene minnen
ende liever hadden soe mi dochte
tgheboren heerscap dan tghecochte
daerna wan hi borch ende grachte
heeren janne van blaesvelt aen met machte
heer jan van blaesvelt te dier ure
bleef doot in dier scoffeltuere
aldus her jan van cuyck behelt
den grave weder in sier ghewelt
als hertoge wencelijn dat vernam
ende vrou johannen waren si gram
op her janne ende seere verbolgen
maer heeren ende vriende diet vervolgen
creech hi ende ten besten spraken
ende brachten alsoe verre die saken
dat tusscen den hertoge wencelijn
ende johannen der vrouwen sijn
ghededingt wert ter eenre side
ende heer janne van cuyck was blide
dat hi daer met mocht ghestaen
dat hi behouden soude ende ontfaen
den grave te leene van brabant
ende voer die doot si u bekant
heeren jans van blaesvelt
boven die penninghe ende tgelt
dat hi gaf den hertoge coen
soude hi te beternessen doen
dat hi dlant van cuyck oec soude ontfaen
van brabant te leene dat wilt verstaen
ende eewelijc houden daer ave
te leene beide cuyck ende grave
ende aldus dat wilt verstaen
heeft dese her jan te leene ontfaen
beide dlant van cuyck ende van den grave
daer met quam hi der veeten ave
daerna als dese her jan versciet
enen sone hi achter liet
die jan oec hiet ende mids das
dat hi noch onmondich was
soe creech daer af die momborie
die heere van perweys ende die
hadde den grave inne die heere
die daer uut orloeghde seere
den hertoge van gelre als ic vernam
als dese jonge tsinen dagen quam
dede mennen bi der hertoginne
vrou johannen ende wert haer huusgesinne
ende toegh daerna seer costelijc
metten hertoghe in vranckrijc
tot riemen als ic vore hebbe ghetoent
daer coninc karle was ghecroent
dlant van cuyck van graven gemeene
hilt hi van brabant oec te leene
cort daerna seldi verstaen
soe es een onminne op ghestaen
tusschen janne van cuyck ende een ghevronc
ende den jonchere van cranendonc
daerom toegh hi uut brabant
binnen den grave si u bekant
ende bleef daer in sijn gemac
tot dier tijt toe dat hi trac
metten hertoghe van gelre mogentlic
voer een slot hiet enghelric
dwelcke steet op die palen
op den kant van westvalen
voer dit slot dats scade groot
sterf jan van cuyck sijns selfs doot
ende es sonder oer bleven
daer na heeft hem opghegeven
her jan van cuyck her heinrics sone
heere van hoeghstraten es die gone
want hi noch was in goeden leven
doen dit ghedicht was ende gescreven
her heinric sijn vader als ic u screef
te baeswildere doot bleef
dese her jan ongespaert
die bereidde sine vaert
om tlant van cuyck des sijt vroet
tontfane als sijn verstorven goet
ende dlant van grave des gelijc
ende meende het ware mogelijc
want doutsten brueder soon dats claer
sonder oer ghestorven waer
mids dien hi openbaerlic seide
dat hem van recht die heerlicheide
toebehoerde ende mids das
hi van den anderen brueder was
gherecht oer alst was bekant
dus trac hi derwaert omme dlant
inne te nemen ende tontfaen
maer het wert hem ondergaen
hi wert verhaest des nemt goem
van weemare sinen oem
die ierst binnen den grave quam
ende besette ende inne nam
seggende int openbare
dat hem aengestorven ware
want al was hi die joncste broeder
beide van vader ende van moeder
ende her heinric sijn brueder van cuyck
daer af soude hebben ghehadt tgebruic
opdat hi noch levende ware
soe ware hijs naerder openbare
dan her jan sijns brueder sone
heer jan antworde op tgone
die heere van hoeghstraten ende seide
dat hem alle die heerlicheide
van den grave toebehoerde
ende proevet met desen worde
met goeder redenen seggende dat
hi staen soude in sijns vader stat
oec seide men ghemeinlijc
dat recht was ende redelijc
maer wat men seide dit of dat
weemaer die possessie besat
beide van cuyck ende van den grave
ende bleeffer heere ende voecht ave
sijn leefdage lanc wilt mi verstaen
ende heeft die lande te lene ontfaen
beide van cuyck ende van den grave
van vrou johannen ende diender ave
als man van lene na recht behoeren
alsoe sijn vorders daden te voren
dese weemaer nu mercket tgone
die hadde eenen jongen sone
die jan hiet ghewaerlike
dien sone gaf hi te huwelike
hertoge willem van gelre sijn
natuerlike dochterkijn
ende binnen des weemaers tiden
rees dorloge op in beiden siden
tusscen vrou johannen van brabant
ende hertoge willem van gelderlant
daer ic u vore af dede vermaen
ende hadde vast een wijl ghestaen
al tuckende als ic vernam
ende heer jan van witham
drossate van brabant als een degen
lange ten bossche hadde ghelegen
ende daer uut ende in gereden
metten sinen te meneger steden
den gelderscen gheschedicht sware
soe ghedroech die raet daer nare
dat si voer den grave reden
ende begerden met ernsticheden
van vrou johannen wegen met vliete
dat mense daer in riden liete
want hare tallen termine
sculdich ware open tsine
wanneer dat sijs behoeflijc waer
daer op beriet hem weemaer
heer van cuyck ende van den grave
met magen ende vrienden dier hi ave
wel was vorsien te dier steden
want hire vele hadde gebeden
in groten ghetale vele goeder lieden
alsoe dat hem eneghe rieden
dat hi niemende te dien tiden
daer binnen en soude laten riden
want sijn sone dat was claer
aen tshertogen dochter ghehielict waer
van gelre ende hi selve mede
hadde grote erffelichede
onder den gelderscen hertoghe
andere seiden met moede hoghe
dat hi sculdich int openbare
sijn leenvrouwe in te laten ware
ten slote es weemaer daer bi bleven
dat hi antworde heeft gegeven
den drossate in deser maten
dat hi gerne in woude laten
xxv glayen niet meere
met vorwaerden dat si gheen dere
den gelderscen en souden beraden
uut den grave noch geen scaden
die drossate daer uut doen en soude
den gelderscen maer niet en woude
die drossate alsoe daer binnen comen
maer begerde tot sijnre vromen
dat mense hem opende te hant
tot mier vrouwen behoef van brabant
op dat si haer daer uut mochte
behulpen daert haer goet dochte
tegen haer viande waert gheboerde
ende dat van recht also behoerde
haer gheopent te wesen in haer gewelt
want ment van hare te leene helt
daer op beriet hem weder daer
van cuyck mijn her weemaer
ende eneghe vrienden die hem rieden
dat hi mijnre vrouwen lieden
van brabant in en geenre maten
binnen den grave en soude laten
antworde hi selve daer op rassche
bi den heileghen cruce van assche
ic sal een goet brabanter sterven
des en sal ic nemmermeer derven
ende hi woude al te hant
in laten den drossate van brabant
metten sinen si u verclaert
doen namenen die geldersce ter vaert
die met sijns soens wive daer ter stede
daer waren ende sulc andre mede
die van dier partien waren
ende vingen mijn heer weemaren
den heere van cuyck al was hijs erre
ende bondenen vast op een kerre
ende voerdenen alsoe gheraen
te niemeghen daerne saen
die hertoghe van gelre helt
sijn leven lanc in sier ghewelt
vast ghevangen ende done
aldus bleef jan weemaers sone
heer van cuyck ende van den grave
ende hadder de possessie ave
hertoghe willem onghespaert
trac haestelijc te graven waert
tot sinen behuweden sone
ende daer besette die ghone
den grave alsoet hem ghenoeghde
ende tsinen profite gaedde ende voeghde
ende vesteghet al te hant
wel ende vast van sijnre hant
willem van gulcke van gelre hertoge
was jonc ende van moede hoghe
ende lange soe droegh tregement
van hem dat si u bekent
her aert van hoemen heere vorbaer
van amersoyen van middelaer
dwelcke dat hi hilt ghemene
van hertoge willeme te leene
daer na ghevielt si u verclaert
dat her aert ontset waert
tot utrecht al in der stat
ende daer aenverde alle dat
regement groot ende clene
die proest van aldemonster allene
van den hertoge willem
dus wies tusscen her aerde ende hem
een onminne ende een hatie
maer die proest hadde die voeghdie
tgelove ende tvorespreken
daer met hi achter heeft ghesteken
her aerde van hoemen soe dat hi
den hertoge niet en mochte comen bi
die des gram was ende ghestoert
daerom soe screef hi hem rechtvort
sijn leen op al te hant
ende wort sijn open viant
ende wert hulpere mier vrouwen
van brabant die hi met trouwen
diende ende met moede hoege
in desen ridenden oorloge
tegen die geldersche als die stoute
met sinen sone reinoute
als aldus met moede hoghe
willem van gulick van gelre hertoge
met weemaers sone janne van cuyck
den grave hadde in sijn ghebruic
ende beset met sinen mannen
soe docht van node vrou johannen
dat si haer beholpe met machte
want si claerlijc meinde ende achte
die stat van den grave verboert
met al haren toebehoert
mids der redenen vorscreven
ende daerom heeft si opgheheven
ende ghemaect onghespaert
ene ghemeine heervaert
van baenrotsen riddren ende knechten
die willich waren haer onrechten
hulpen te keerne met vromicheden
ende desgelijc die goede steden
van brabant ende tplatte lant
die trocken uut al te hant
met groten hopen met mogenthede
die van bruessel der goeder stede
togen ute doe ic u cont
op sinte michiels avont
int jaer ons heeren versterffenesse
xiiic lxxx ende sesse
ende vrou johanne trac selve mede
al tot den bossche in der stede
daer si bleef doe ic recort
ende theer es ghetogen vort
tot voer den grave onghespaert
dat hertoge willem wel hadde bewaert
daer sijn si vore nedergheslegen
ende hebben die stat vaste belegen
ende lagen aldaer eenen tijt
sonder te doene groot proffijt
ende die ghemeinte op die heeren
begonden vaste te murmureren
want der ghemeinten docht claerlijc
dat die heeren traechlijc
die sake besorghden ende bestelden
want die ghemeinte die can selden
lange stille geliggen op een stat
si en moeten seggen dit of dat
ende elc singht des sijt ghewes
soe hem den bee ghewassen es
die selke leiddent al te hant
op den drossate van brabant
her janne van witham heere
someghe andre beteghen seere
daer inne den heere van bouchout
castelein van brussel der ander cout
ghedroegh op someghe ander heeren
dus begonden si murmureren
int welke dat die goede heeren
herde seere bescamet weren
doen ghevielt op eenen dach
dat ment daer seere wayen sach
ende die wint quam uut den westen
ter statwert inne ende ten vesten
doen riep daer een dat ment mocht hoeren
die van bruessel was gheboren
danyel sporwater hi hiet
nu wonne men die stat voer niet
op dat die heeren stormen wouden
want die van binnen souden
van den stubbe soe verblinden
dat mense wercloes soude vinden
dies waren dander gemeinten vro
ende loefdent alle alsoe
als dat die heere van bouchout sach
die voer die stat van bruessel lach
ghelogert als haer castelein
dat dat volc alghemein
alsoe riepen met ghewelde
uut rechter schemden hi hem stelde
tot den storme met snellen keere
ende een iegelijc ander heere
entie goede manne groot ende cleine
ende desghelijc oec die gemeine
doen wert op die stat ghedaen
een groot assaut sonder waen
ende een oploep herde swaer
die heeren proefden hem aldaer
in dien storm soe vromelijc
dat vort aen niement redelijc
dencken en dorste noch spreken meere
anders dan lof prijs ende eere
daer proefde hem seere vromelijc
van den heetvelde her diederijc
die was gheclommen op den muere
dat hem seere wert te suere
maer die van binnen waren vlugge
ende stietenen achter rugghe
van boven neder averecht
dat hi tumelde in de grecht
daer si xl ende meere
liepen over den vromen heere
metten voeten te dier stonde
eer men hem op gheheffen conde
doch ten lesten wert hi ghedragen
uut der vesten hoerdic ghewagen
al eest dat ic sijns ghewage
hier allene in dien dage
was daer menig ander man
daer grote vromicheit lach an
maer om dat mi van hem best es cont
vermaen ic sijns hier ter stont
die van binnen desgelijc
weerden hen seere vromelijc
maer uutnemende op dien dach
verdiende daer prijs doe ic gewach
van binnen met vromer ghewelde
heere her jan van den velde
een vroem ridder ende een coen
hi gaf den onsen ghenoech te doen
maer doch quam die heere van bouchout
ende die ander heeren stout
soe bi der porten met vromicheden
dat si haer viande bestreden
met haren gleyen vechtender hant
onder die porte si u bekant
ende hadden hen die porte wel nare
al vechtende aengewonnen dare
maer leider een busse van binnen quam
die eenen jongelinc tleven nam
edel frisch ende hoghe geboren
jan heere van heverle moeghdi horen
dese was neve dat versint
der andre heeren ende ghemint
van hen allen sunderlinge
soe dat si mids desen dinge
van haers liefs neven doot
worden ghescoffiert al bloot
ende toghen achter met droefheden
onghewonnen van der steden
van welcker storme te dier stont
die menege seere was gewont
die van binnen des seker sijt
hebben geleden sint dier tijt
haddet iet langer moeten dueren
si en haddens niet meer connen besueren
noch niet langer connen ghehouden
ende waren beraden dat si wouden
hem op te geven in corter uren
hadde tstormen langer moeten dueren
als dus die brabantre des sijt wijs
ghetogen waren in haer logijs
soe hoepten die geldersche voer waer
dat die brabantre van daer
scheiden souden ende wech trecken
doen sise weder sagen gherecken
ende stellen om te bliven daer
beduchten si hen openbaer
noch anderwerf bestormt te wesen
ende hebben raet ghesocht tot desen
als ghi horen sult int clare
in dit capittel nu hier nare
hertoghe willem daer ic af scrive
hadde ghetrout tot eenen wive
hertoge aelbrechts dochter si u verclaert
van beyeren die tier tijt was ruwaert
van hollant ende van zeelant
ende van henegouwe want
hertoge willem al noch leefde
sijn brueder die sier sinne reefde
die hi hilt te keynoit in der stede
ghevangen die vortijts duutsprake dede
tusschen den hertoge wencelijn
ende grave lodewijc den neve sijn
als dese cronike dede vermaen
hier voren daert behoerde te staen
als die hertoghe aelbrecht
van deser saken wert berecht
dat sinen sone van gelderlant
aldus campelijc was bewant
dat hi met machte te dier tijt
den brabantren en gheenen strijt
leveren en dorste noch en mochte
quam hertoge aelbrecht ende besochte
vrou johannen ten bossce binnen
om te tracterene met minnen
tusschen mier vrouwen van brabant
ende sinen sone van gelderlant
ende heeft die sake alsoe bedreven
dat sijs beide in hem bleven
ende gaven hem beide des sijt ghewisse
hare brieven van compromisse
onder haren zegel dats waer
int selve voerscreven jaer
van lxxxvi doe ic ghewach
op der xj dusent meegden dach
ende elc gheloefde bi sier trouwen
sijn seggen vast ende stede te houwen
ende te voldoene sonder breken
wes hi daer af soude uutspreken
op sulken ghescillen ende orloghen
heissche ghebreke als si mogen
deen dander hebben aenghelecht
hertoge aelbrecht heeft toegheseght
ende gheloeft beide den partien
gheboret in toecomenden tien
dat enich van hen dat seggen brake
ende niet en hilde sijn uutsprake
ende niet en vervulde noch doen en woude
tgone dat hi uutspreken soude
dat hi den ghonen dan met machte
die tseggen hilde ende volbrachte
bi vallen soude int openbare
ende den anderen contrare
doen sijs aldus waren bleven
ende brieve daer af hadden gegeven
van submissien dats claer bediet
die hertoghe aelbrecht van daer sciet
ende toegh tot huesdin in der stede
des dijnsdaegs daerna hi uut sede
pais ende soene in der maniere
als ghi hierna selt hoeren schiere
aelbrecht palesgreve bekant
op den rijn ende in beyerlant
hertoghe dat si u verclaert
regeerdere ende ruwaert
van henegouwe van hollant
van zeelant ende van vrieslant
doen cont alle goede manne
want ons lieve moye vrou johanne
hertoginne wide bekant
van lutzenborch ende van brabant
si als van der eender side
ende ons lieve sone te desen tide
her willem van gulick verstaet den sin
hertoge van gelre greve van zuytphen
ter ander side beide met wille
bleven sijn van allen ghescille
orloge heisch of aenspreken
ochte enegherhande ghebreken
die si ghehadt hebben tot deser stont
als die compromisbrieve doen cont
die wi van hen iegelijc
hebben begripen claerlijc
soe seggen wi voren inne
onse lieve moye die hertoghinne
van lutzenborch ende van brabant
ende onsen sone van gelderlant
hertoghe ende van zuitphen heere
met malc anderen vort meere
haer hulpers ende haer onderseten
ende bi namen es te weten
weemaer van cuyck heere
ende jan sijn sone ende meere
al haer hulperen daer met
her aernt van hoemen dat ghijt wet
heer van amersoyen stout
ende sijn sone reynout
met haren hulpers tesen tiden
van allen veeden in beiden siden
die ghesciet sijn ocht bedreven
sint dat ons sone van gelre vorscreven
wert onser moyen viant
ende des lants van brabant
ghesoent wel ende wettichlijc
met voegen hierna claerlijc
bescreven ende gheopenbaert
in den eersten is verclaert
dat ons moye die hertoginne
van limborch van brabant sal staen inne
allen den rechten sijt seker das
der stat van den grave soe si was
voer den orloghe si u bekant
tusscen brabant ende gelderlant
item dat een iegelijc
sal staen es hi arm ocht rijc
op sijn leen ende op sijn goet
alsoe hi te voren stoet
ende namelic mercket tgone
weemaer van cuyck ende jan sijn sone
her arnt van hoemen ende reynout
sijn sone in alle der ghewout
van haren leenen ende goeden
alsoe si hier te voren stoeden
ende dat male weder met lieve
over hebben sal die brieve
daer si dese leene vortiden
hueren heerscape in beiden siden
mede hebben opghedregen
ocht met brieven daer tegen
weder verlien in al der manieren
alsoe sijt hielden vort prononcieren
wi ende seggen altehant
roef jegen roef brant jegen brant
dode jegen dode tot deser tijt
al onbetaelt gelt al ghevangen quijt
van beiden siden wie si waren
behoudelec daer in ons verclaren
van den heisscen ende ghebreken
ocht enegherhande aenspreken
die ons moye ocht ons sone
hebben mochten om tgone
deen op den anderen des sijt ghewes
om sake die vorleden es
al ergenlist uut ghesceiden
in orconde der waerheiden
soe hebben wi met lieve
onsen zegel ghehangen aen desen brieve
des dijsdaegs tot huesden doe ic ghewach
na der xi dusent meeghden dach
int jaer ons heeren ghebortenesse
dusent iiic tachtentich ende sesse
aelbrecht bi gods genaden fijn
palensgreve opten rijn
hertoghe in beyeren ende rewaert
van henegauwen si u verclaert
van hollant vrieslant zeelant mede
doen cont allen nu ter stede
dat wi van sulcken orlogen
heisch gheschille ghebreke als mogen
onse lieve moye van brabant
ende ons sone van gelderlant
deen ten anderen hebben ghehadt
in beiden siden twelcke dat
si in ons sijn ghebleven
over mids hueren brieven ons gegeven
van compromisse die welke si
ons over gaven daer af dat wi
gheloeft hebben in goeder trouwen
ende gheloven wel te houwen
onse seggen te prononchieren
te utene in der manieren
tusscen dit ende sint jans mes
naest commende soe verre als wi des
goetlijc conden toe ghebringen
al ergelist in desen dingen
uut gheceiden des seker sijt
ende of wijt binnen deser tijt
also niet wel ghedoen en conden
soe gheloven wi tesen stonden
onse seggen uut te gheven
na tenuer der brieve vorscreven
van den vorseiden compromisse
binnen paesschen naest sent jans misse
naest comende dats te weten claer
van paesscen naest comt over een jaer
alle ergelist uut gheseit
in orconden der waerheit
desen brief bezegelt ende gegeven
ter plaetsen ende ten date vorscreven
doen hertoge aelbrecht hadde ghebroken
den twist ende peis uut ghesproken
als ghi hier voren hebt ghehoert
gaven si brieve rechtevort
vrou johannen van brabant
ende willem van gulicke si u bekant
hertoghe van gelre dats waer
op den derden dach daer naer
deen den anderen in beiden siden
daer in bekennende tien tiden
tsegghen dat hertoge aelbrecht
uut hadde ghesproken goet ende recht
ende bezegelden beide ghelijc
den peis te houdene stendichlijc
voer hen ende oec voer al
haren hulperen groot ende smal
als in die brieve claerlijc
begrepen es volcomelijc
daer ic af in dese partie
soude hebben gheset die copie
maer het en docht mi genen noot
want tseggen den peis verclaert al bloot
als dese brieve waren bescreven
daer die swone met was ghegeven
trac hertoghe albrecht in hollant
ende vrou johannen in brabant
van den bossche daer si lach
theer men oec op breken sach
van vore den grave rechtevort
ende elc trac daer hi behoert
in brabant soe hi eerst mochte
dus was ghevelt dit gherochte
desen twist ende dese onminne
die van bruessel quamen inne
van der stat die goede lude
op sint simoens avont ende sint jude
ende vort een iegelike stede
togen thuus in haren vrede
ende meinden wel na mijn scriven
dat goeden peis hier met soude bliven
ende dat si in beiden siden souden
hertoge aelbrechts uutsprake houden
maer cort gheschieter af tcontrare
als ghi horen selt hier nare
bi wat redenen ende saken
die geldersche den peis braken
ende sunderlinghe om saken drie
ic sal u seggen hoe ende wie
int ierste point soe es verclaert
daer hertoge albrecht openbaert
dat vrou johanne sal staen
also si voertijts heeft ghedaen
in alle den rechte ende vrihede
des lants van grave ende der stede
van den grave alsoe si plach
vore dorloge over meneghen dach
die hertoge van gelre sekerlijc
brac dit openbaerlijc
want hi sijn vrienden binnen der stede
van den grave bliven dede
ende deedse hueden ende wachten
ende dagelijcx stercken ende machten
vesteghen provancheren
na sinen wille ende begeren
als hi in den orloghe dede
nochtan van rechts wegen die stede
daer toe tslot ende dlant
mijnre vrouwen van brabant
haer billic soude gheopent wesen
ghelijc int seggen es ghelesen
mids dien vrou johannen dats waer
gheen onderdanicheit aldaer
binnen den grave crigen en mochte
al waest dat sijt dic versochte
sonder wille ende bevel
van den hertoghe van gelre ende niet el
dits dierste point si u vercleert
daer met die swoene was ghefraudeert
ten anderen male overluut
sprac die hertoghe aelbrecht uut
dat iegelijc ware hi groot of cleen
op sijn goet ende op sijn leen
staen soude alsoe hi plach
voer den orloge menegen dach
ende sunderlinghe ghenaemt die gone
her aernt van hoemen ende sijn sone
die in der soenen claerlijc
ghenaemt es openbaerlijc
dat hi weder onghelet
in alle sijn goede soude sijn gheset
ende die brieve weder gegheven
daer dleen op met was geheven
ende weder hebben soude met lieve
van den hertoghe ander brieve
des hem een niet en ghesciede
maer die hertoghe ende sijn liede
van geldre heeft hem met vernoye
hoemen ende amersoye
met crachte beleit ende af ghewonnen
ende her aernt en heeft niet connen
rechte ghecrigen noch bescheit
al waest int seggen al soe gheseit
hi moest sijns onbruikich bliven
op tderde point willic u scriven
van dat hertoge aelbrecht sede
daer hi sijn uutsprake dede
dat alle ghevanghen tier tijt
los souden sijn ende quijt
die sint dat dorloge hadde ghehangen
in eenegher siden waren ghevangen
des die hertoge dats waerhede
een noch gheen alsoe en dede
maer bleven ghevangen en gherasteert
niet quijt gescouden no ghetriveleert
des si billic niet en souden
na der swoenen inhouden
maer sijn bleven boven dat
swaerlijc ghevangen ende ghescat
al noemic u maer pointe drie
vele meer gheschiedere die
contrarie waren van den swoene
als vrou johanne van desen doene
te binnen was ende wel berecht
sant si aen hertoge aelbrecht
ende condeghde hem openbare
hoe dat si veronrecht ware
ende bad hem seere uut dien
dat hi haer dade ghescien
rechtinghe van deser sake
na sijns selfs uutsprake
dese saken dat si u cont
vervolghde si te menegher stont
aen den hertoge aelbrecht
maer haer en gheschieder af geen recht
noch besceit in genen sinne
dus moest van node die hertoginne
haren heeren vrienden ende magen
te kinnen geven ende clagen
hoe mense vuerde met ongelike
ende sunderlinghe van vranckrike
haren neve den edelen heere
claeghde si haer onrecht seere
ende van bourgongen den hertoghe
philips die dat namen hoghe
dat haer die hertoge was dus fel
van gelre ende oec rebel
der soenen die die hertoge vorseit
aelbrecht hadde uutgheseit
hoe wel die hertoge van gelre vorscreven
zegel ende brieve hadde gegeven
te doene te houdene in allen sinne
al dat dat seggen hadde inne
van der soenen volcomelijc
soe was hire in ghebreckelijc
dwelc den coninc seere verdroot
ende van bourgogne den heere groot
dies screef die coninc van vranckerike
ende van bourgognen des ghelike
aen den hertoghe aelbrecht
dat het haestelec worde verrecht
van sinen sone die overdade
dat hen en gheen noot en dade
te dansen op eenen anderen voet
want hen te lidene niet en stoet
dat onrecht ende dat ghedranc
si ware hen te na belanc
van brabant die edel hertoginne
dat si in en ghenen sinne
liden en wouden sulc onrecht
als die hertoge aelbrecht
van beyeren die wijs was ende vroet
des conincs brieve wel verstoet
ende hertogen philips daer met
soe en heeft hi niet daer op ghelet
hi en heeft gheworven onghespaert
aen den coninc een dachvaert
ende aen hertoge philips mede
van bourgognen al in der stede
van camerijc te sijn ghehouden
daer tegenwordich wesen souden
des conincs raet ende daer toe meere
van bourgongnen die heere
soe lange hi hier om procureerde
dat die coninc consenteerde
ende die coninc in corten stonden
heeft sinen raet aldaer gesonden
ende hertoghe philips opt tgone
quam daer in propren persone
ende die hertoge aelbrecht
quam oec aldaer soet wel was recht
ende daer soe onderspraken
die heeren hen van allen saken
ende sunderlinge was die colacie
dat men vervulde die pronunciacie
dat begerde die coninc seere
ende hertoge philips die wise heere
ende om te bat des tovercomen
wert weder een dachvaert genomen
soet hertoge aelbrecht versochte
die wesen soude soe mi dochte
tot antwerpen doe ic ghewach
des dijnsdaegs voer palmsondach
ende bi alsoe dat daer ware
die hertoge van gelre soude oec dare
hertoge philips selve comen
tegenwordich hebbic vernomen
ende of van gelre die hertoge
aldaer ghecomen niet en moge
tot antwerpen in der stede
soe was met vorwerdichede
dien dach verlinght doe ic ghewach
tot op den palmsondach
daer wesen soude des conincs raet
ende oec mede dat verstaet
hertoghen philips raet des heeren
ende vrou johannen raet met eeren
ende hertoge aelbrecht dat es waer
soude selve comen daer
ende oec mede si u bekant
des hertogen raet van gelderlant
soude oec daer ghesonden wesen
vervolgher soe was van desen
van beyeren hertoghe aelbrecht
dese dachvaert was ghelecht
sente geertrudenberge binnen
als quam die dach wilt mi versinnen
van palmsondach vorseit
soe quamen daer met werdicheit
des conincs rade van vranckrijc
ende van bourgogne desgelijc
oec soe was alader si u bekant
mier vrouwen raet van brabant
oec was ter selver sachvaert
hertoge aelbrecht si u verclaert
als alle dese heeren waren daer
soe en wert men niet gewaer
dat die raet van gelre quam
maer cortelinghe men vernam
eenen bode die daer sonden
die raet van gelre te dien stonden
onscout doende met desen
dat si daer niet en mochten wesen
wantse die hertoge van gelrelant
bi hem ontboden hadde te hant
dat si bi hem comen souden
ende baden den heeren dat si wouden
eene ander dachvaert maken
om te slichtene alle saken
ende daer soude comen sonder verlaet
die hertoge van gelre of sinen raet
als dat die heeren hebben verstaen
soe en wert tier dachvaert niet gedaen
ende hertoge aelbrecht die heere
heeft ghedaen sijn onscout seere
aen sconincs raet van vranckrijc
ende van bourgognene des ghelijc
ende bat met vriendeliker beden
dat si sine onscout deden
aen den coninc ende oec meere
aen van bourgognen den heere
thonende int openbare
dat hem al te leet ware
tgebrec datter in ghesciede
ende seide voer al die goede liede
dat hem van gelre sijn sone
toe hadde doen seggen al tgone
bi sinen rade in den haghe
te sinden tot desen daghe
sijn raetslude volcomentlijc
ghelast soffisantelijc
mids welcken ghebreken vore verclaert
te nieute ginc dese dachvaert
soe vele die hertoghe aelbrecht
onderwijst heeft ende berecht
des conincs raet van vranckrijc
ende van bourgognen des ghelijc
ende ghebeden dat van desen
een ander dachvaert mochte wesen
tusschen dat doe ic ghewach
ende sent jans baptisten dach
daer hertoghe philips soude sijn
ende gelre die sone sijn
ende oft gheviele met onderscheide
dat gheen van desen heeren beide
aldaer ghecomen niet en conden
soe souden worden daer ghesonden
die raetslude van beide den heeren
ghefondeert na mijn vercleren
met goeden brieven der heeren rade
om vast te houdene ende ghestade
wes daer ghedaen soude wesen
ende overdragen als van desen
met voorsieniger deliberacie
op die vorseide prononciacie
die hertoge aelbrecht uutseide
tusscen die partien beide
tier dachvaert soude oec sijn bekant
mier vrouwen raet van brabant
vort gheloefde doe ic u cont
hertoge aelbrecht dat hi terstont
senden soude in gelderlant
sinen sone van oestervant
aen sinen swager wel ghelast
om die dachvaert te maken vast
ocht ander notable persone
in absencien van sinen sone
ende wes men aen den hertoge vonde
van gelre soude hi binnen den stonde
van drie weken na paeschdach
laten weten doe ic ghewach
den coninc van vranckrijc
ende den hertoge des ghelijc
van bourgognen si u bekant
ende vrou johannen van brabant
last soe namen van deser dinc
die raetslude van den coninc
ende van bourgognen sunderlinge
over te dragen dese dinge
bi den coninc ende daer toe meere
aen hertoge philips den heere
als hertoge aelbrecht vorscreven
die antwerde hadde over ghegeven
van den hertoge sinen sone
soe soude die coninc op tgone
ende hertoge philips vorscreven
den hertoge aelbrecht antworde geven
vort was daer ghesproken meere
want die coninc begerde seere
met al sier herten hoerdic lien
peis tusscen die partien
om dongeval dat mochte risen
met den orloge in meneger wisen
versochte des conincs raet vorscreven
dat hertoge aelbrecht soude geven
ofte laten horen die copie
van der submissien ende die
prononciacie oec daer bi
van der soenen die welcke hi
uut hadde ghesproken ende gheseit
om te weten tclaer bescheit
ende bi den coninc dat te bringen
daer antworde hi op die dingen
dat die submissie van sinen sone
van gelre ghelijc was der ghone
die hi hadde si u bekant
van vrou johannen van brabant
ende of ter dachvaert die wesen soude
die hertoge van gelre niet en woude
vervullen altemale die sake
van hertoge aelbrechts uutsprake
soe soude hi ten selven tiden
die cheelen van beiden siden
thonen daer int openbare
van der submissien ende oft soe ware
dat die hertoge van gelre niet
die dachvaert en woude houden iet
soe soude hertoge aelbrecht dan
senden den coninc den edelen man
die cheele als ic u vertoghe
van den gelderschen hertoghe
ende sijn onscout openbaer
soe mocht die coninc weten claer
in wiene dat tgebrec stake
na alderhanden worde ende spraken
versochten die raetslude sonder bliven
dat hertoge aelbrecht soude scriven
aen den coninc dese besoigne
ende aen den hertoge van bourgoingne
dat die raetslude in desen
mochten verontsculdicht wesen
aen den coninc mids dat sie
niet en hadden die copie
van der submissien ende mede
van der uutsprake die hi dede
al soet te camerijc der ic sagen
bi den heeren was overdragen
dwelc hertoge aelbrecht na haer begert
den heeren heeft geconsentert
scrivende aen den coninc
die onscout van deser dinc
alsoe ghi voren hebt ghehort
hertoch aelbrecht gheloefde vort
alle sijn macht daertoe te doene
dat binnen der tijt ende saisoene
die dachvaert hangende dat verstaet
ghescien en soude ghenen onraet
op donderseten hier noch eldre
in den lande van brabant noch van geldre
ende zunderlinghe soe ic ghevroede
op her aernts van hoemen goede
noch op hem selven si u verclaert
hier op schiet die dachvaert
ende iegelijc met corten worde
toegh ter plaetsen daer hi behoerde
cort hierna hertoghe aelbrecht sant
sinen sone in gelderlant
aen sinen swager den hertoghe
die jonc was ende van moede hoghe
ghelast met sunderlinghen laste
die welke die saken alsoe paste
aen sinen swager met wijshede
dat hi consent daer toe dede
dat in der manieren vore ghelesen
die dachvaert soude ghehouden wesen
alsoet sijn sweer aen hem versochte
die boetscap alsoe over brochte
grave willem van oestervant
aen sinen vader diet te hant
den coninc condichde ende den heere
van bourgogne ende daertoe meere
van brabant der hertoginnen
als des die coninc was te binnen
ende hertoge philips hebben si gescreven
aen hertoge aelbrecht ende ghegeven
daer met te kinnen openbare
wes daeraf haer meininge ware
sonder te maken langhe noten
die dachvaert die wort ghesloten
bezegelt ende toe gheseit
op doctave van der triniteit
ten bossche om aldaer vervult te wesen
die pronunciatie voergelesen
ghi hebt voren wel verstaen
hoe hertoge aelbrecht hadde gedaen
gheloften dat na sijnre macht
verhuedt soude sijn ende verwacht
dat gheen scade en soude ghescien
en gheene van beide den partien
noch gheen van den onderseten
ende met namen es te weten
her aernt van hoemen sunderlinge
soe lange als die dachvaert hinge
al hadde dit hertoghe aelbrecht
gheloeft ende toe gheseght
soe en liet die hertoge niet ave
van gelre hi en behilt den grave
hoemen ende amersoyen
ende die ghevangen dien tvernoyen
met rechte mochte wel die sake
boven der soenen uutsprake
ende na der soenen dede noch meere
onrechts van gelre die heere
boven dat toeseggen wilt verstaen
tsente geertrudenberge gedaen
dat scade gescien en soude noch dere
tot dat die dachvaert gehouden were
die ten bosche soude wesen
ende boven alle desen
her willems van drueten bastaert
met meer anderen si u verclaert
uut den lande van gelre in brabant quamen
die een groot deel beesten namen
welcke beesten hoerdic ghewagen
beschut werden doen si dat sagen
die geldersche met nide groot
staken si vele dier beesten doot
noch quamen die geldersche als viant
ende hebben ghevanghen ende gebrant
te berchem mier vrouwen onderseten
ghestoct gheschat dat seldi weten
ende in gelderlant ghevoert
die hertoge van gelre vore gheroert
heeft sint der soenen meer ghewracht
ende heeft beleght met hercracht
thuus te middelaer hoert mi noemen
toehorende heeren aernde van hoemen
die welcke als ic hier voren las
in der soenen ghesoent was
daer die hertoge van gelre vorscreven
zegele ende brieve af heeft ghegeven
van der soenen claerlijc
ende vrou johanne des ghelijc
dit moest vrou johanne liden
al waest haer swaer van harer siden
soe liet si doen in geenre manieren
den gelderschen scade enegertieren
alsoe verre dat sijt vernam
den tijt aldus vast omme quam
al waest der hertoginnen leet
haer en gesciede gheen bescheet
op doctave van der triniteit
daer die dachvaert op was gheleit
heeft men ter dachvaert daer vernomen
den hertoghe van bourgognen comen
philips den edelen wisen heere
ende sconincs raet met groter eere
over vrou johannen side
die welke te dien selven tide
buten den bossche in dat groene
tenten sloegen ende pauwellioene
om dat den staet van den heeren
niet binnen en conden ghelogeren
maer vrou johanne ende haer ghesinne
die trocken alle ten bosche inne
die hertoge van gelre dat es waer
es oec ter dachvaert comen daer
ende es oec buten ghelogeert
als dander heeren vore vercleert
ende hertoge aelbrecht vorscreven
die es binnen hoesdin bleven
ende heeft ten bossche ghesonden
greve willeme ten selven stonden
van oestervant sinen sone
een chele soe bracht die ghone
van sinen vader ten bossche inne
aen die edele hertoginne
in junio den sestienden dach
die int jaer ons heeren lach
xiiic thachtentich ende seven
in dier chelen stonden ghescreven
vele ghebreke si u bekant
daer de hertoge van gelderlant
hem af becroende wilt versinnen
over der edelre hertoginnen
welcke ghebreke een noch gheen
ter dachvaert en dienden groot no cleen
daerom laeticse achter bliven
ende sal u tslot der dachvaert scriven
want dat ic screve altemale
aensprake ende wedertale
het souden wesen lange dingen
ende luttel orbors inne bringen
maer tslot daer af seldi verstaen
in de tente buten den bosch gedaen
mids vele redenen van ghebreke
die vrou johanne claerleke
den hertoge van gelre over sede
daer hi haer te clein in dede
want hi niet en hilt te recht
duutsprake van hertoge aelbrecht
daer hi die soene met corrumpeerde
die hertoge contrarieerde
die worde van vrou johannen
die heeren ende die wise mannen
hebben die saken van der partien
in beiden siden aenghesien
ende hebben met wisen sinne geraect
aldaer een uutset ghemaect
soe dat die hertoge aelbrecht
hem informeren soude te recht
met wiser deliberatie
op die vorseide pronunciatie
soe verre alst daer aen mocht rueren
dat hi die soude doen volvueren
met rechte ende metter daet
binnen half oeghste sonder verlaet
alle redenen aenghesien
van alle beiden den partien
ende dit aldus volbracht
voor alle werc soe bleef die macht
in den hertoge aelbrecht vort
alle andre gebreke ende discort
te aenhoeren van elker side
ende die te slichten binnen den tide
van den naesten paeschdach
van allen ghescillen dat hangen mach
tusscen die partien vorscreven
hier af hebben brieve ghegeven
van submissien met ripen sinne
die hertoge ende die hertoginne
dit te houden stade ende vast
ende binnen dier tijt gheenen last
te laten ghesciene bi haren weten
op enich van den onderseten
van brabant of van gelderlant
dit wert besegelt daerna te hant
schiet dat heerscap minlike
ende elc trac tot sinen wike
hopende seker sijn van desen
dat hier met warich peis sal wesen
sint dat die dachvaert aldus schiet
hertoge aelbrecht niet af en liet
om te vorderen die dingen
die sinen seggene aengingen
maer wat hi daer toe ghedede
tusscen half oeghst noch paesschen mede
soe en conde hi int ghone
gheonderwisen sinen sone
van gelre noch daer toe berueren
dat hi sijn seggen wilde volvueren
te betren des hi hadde mesdaen
dus es tbestant uut ghegaen
tusscen beide de lande vorscreven
es dorloge weder op gheheven
eer ic dit vorder wil verclaren
soe sal ic u ierst openbaren
wes binnen deser tijt gheschiet
voer gaesbeke dat emmer niet
en behoert te sine vergheten
dan sal ic u vort doen weten
van den orloghe tcovenant
tusscen brabant ende gelderlant
die wile dat aldus hinc die sake
dat hertoge aelbrecht sijn uutsprake
metter daet soude doen volvueren
als ghi mi voren horet rueren
soe tracteerde alsoe houde
mijn her sweder van opcoude
heer van gaesbeke van putte van strien
met vrou johannen om die voeghdien
bedrijf ende heerlicheden
van sommegen dorpen die onghesceiden
horen ter meyerien van rode
om die te hebben tsinen gebode
maer eer hi conde volvueren dat
quaemt ter kennesse van der stat
van bruessel die haer maecte partie
daer jegen want die meyerie
van rode gheheel ende al
metter toebehoerten groot ende smal
light onder dammanrie
seggende daerom dat die
sake niet en mocht gheschien
noch dat vrou johannen in dien
gheen macht en hadde te geven
want in haer blide inkomst vorscreven
hadde si gheloeft al gheheel
dlant van brabant sonder deel
onghesceiden ende daer af niet
te verpanden of te vercopen iet
noch te versetten dorp of stede
ocht oec te beccommeren mede
land ocht slote enegertiere
aldus bi deser manniere
belette die stat van bruessel vorseit
dat van dien dorpen die heerlicheit
die heer van gaesbeke niet en creegh
dient meshaeghde hoe wel hi sweech
als die stat dese redene woech
van bruessel dwordt dat daer af droegh
her everaert tserclaes mids das
dat hi tier tijt voerscepen was
soe alst hem was te last ghegeven
dies sijn gesellen bi hem bleven
die tier tijt scepenen met hem waren
haer namen sal ic u verclaren
her claes de swaef dits ware dinc
ende daer na reinier cluetinc
gielys de mol van bogarden aert
die ander twee si u verclaert
gielys de hertoge ende met hen
gielys de wert ic seker ben
die waren doen die scepenen seven
die bi her everaerts woerden bleven
ende alle den raet der goeder stat
van bruessel nochtan dat
sinen last sulc was wordt hi mids dien
ghemerct ende in den mont ghesien
meer dan enich sier ghesellen
hierna ghevielt hoerdic vertellen
dat die heere van gaesbeke sat
met sier vrouwen ende at
over tafel daer hi vertrac
van deser materien ende sprac
dat niement soe seere int gemeene
hem tegen en was als allene
her everaert tserclaes des hi
tegen hem verre noch bi
verdient en hadde soe hi meende
die vrou van gaesbeke daer op beende
als si hoerde dese dingen
des greven dochter van liningen
was si diet verstont gheringhe
ende her melys utenenghe
ridder die te dier tijt was
baillieu van gaesbeke als ic las
ende des heeren bastaert sone
van gaesbeke willem hiet die ghone
van cleve die noch hadde leven
doen dese cronike ierst was bescreven
want doen dese saken waren
was hi noch seere jonc van jaren
hoewel die heere hier af
van gaesbeke genen last en gaf
noch bevel tenegher stede
dat men heer everaerde misdede
soe trac tot hem wel geringhe
die her melys utenenghe
willem van cleve den bastaert
die doen noch jonc was bejaert
ende onder hen beide te samen
dat si die saken aen namen
her everaerde of si conden
te crenckene tierst dat si vonden
hoe wel die heeren nochtan daer af
van gaesbeke ghenen last en gaf
noch bevel noch beheet
anders dan vorscreven steet
maer eneghe wouden seggen vast
dat si hadden anderen last
ende ander beheet en trouwen
heimelike van mier vrouwen
van gaesbeke maer donderscheet
der waerheit daer af ic niet en weet
hier hebdi ghehoert al bloot
den oorspronc van her everaerts doot
her everaert cort na dien tijt
reet tot lenneke des seker sijt
als die hier op niet achte
noch hem nergens voer en wachte
dat hem iet soude meschien
als hi van lenneke soude tien
ende riden te bruessel wert
soe wort hi op den wech aenvert
van den baillieu met wreethede
ende van willem den bastaert mede
met haren hulperen ende knechten
diene jammerlijc berechten
ende hebben hem daer in dier woet
afgheslegen sinen voet
ende sijn tonghe in sinen mont
ghecort ende bitterlijc ghewont
ende lietenen alsoe liggen daer
int velt met dier quetsueren swaer
bloedende seere over doot
ende niement clein noch groot
van al des heeren onderseten
van gaesbeke doe ic u weten
en dorstens aenverden niet
ende ten lanxsten soe gheschiet
dat een priester her jan van stalle
te dier tijt lantdeken van halle
ende johannes coreman
sijn clerc die welcke ghewan
eenen wagen met aerbeide
daer men her everaerde op leide
ende voerdenen te bruessel waert
hem quamen tegen onghespaert
onder wegen met groter clage
sine vriende ende sijn maghe
met groter macht bedructelike
daer sine ontfingen droeflike
ende voerdenen al onghespaert
rechtevort te bruessel waert
daer si aen hadden ghenoech te doene
tot tusschen iij ende iiij na noene
eer men hem te bruessel brochte
opte merct daer groot gherochte
was ende menegerhande tale
want tvolc in groten ghetale
was daer vergadert eer iet lanc
dat met groter porssen dranc
omtrent hem als gramme manne
ende selve die edle vrou johanne
quam neder ter merct sonder letten
om tvolc te vreden te setten
ende te saten want het was erre
mijn vrouwe johanne lach op die sterre
ende die gewonde her everaert
sprac haer toe al onghespaert
van op den wagen seere ontdaen
maer qualijc conde ment verstaen
soe hem die tonge was ghecort
dat volc seere in ruere wort
als si alsoe dien goeden man
meshandelt sagen soe en wasser an
gheen saten noch bestieren
van vrou johannen in gheer manieren
si en trocken uut sonder dueren
des selfs daeghs omtrent v uren
van den avonde met groter macht
ende logerden dien selven nacht
van bruessel ander halve mile
te vlesenbeke dan nes gheen ghile
dit ghesciede doe ic ghewach
op eenen witten donderdach
dat her everaert was gheslagen
dat seker seere was te clagen
want hi was die selve man
die tstat van bruessel weder wan
uut den handen ridderlike
van den grave lodewike
ende settese weder in de hant
hertoge wenceline van brabant
ende vrou johannen mede
soe dat verclaert es tsijnre stede
desen witten donderdach
xxvi in merte hi lach
int jaer van ons heeren gheboernesse
xiiic lxxxii ende sesse
maer na dincarnacioen
soe waest int jaer ons heeren doen
xiiic lxxx ende seven
want thof van brabant oyt heeft ghescreven
de jare ons heeren claerlike
soe achtervolght dese cronike
die selve maniere dat si u cont
op den heiligen paeschavont
verandert si met den nuwen lichte
die jare ons heeren als ic u dichte
aldus dat her everaert
int jaer ons heeren gheslegen waert
van der incarnacien dats waer
xiiic ende lxxxvii jaer
op den witten donderdach
die xxvj in merte lach
ende hi sterf met groter clage
des dijnsdaegs in de paesdage
in merte op den lesten dach
die int jaer ons heeren lach
xiiic lxxx ende achte
god brenge sijn siele uut allen achte
ende sette hem die onsculdege doot
voer al sijn sonden cleen of groot
als her everaert was verscheiden
was hi begraven met werdicheiden
ter nat ende voer hem wort gecoren
scepene dat moeghdi hoeren
jan tserclaes die woenende was
in de volder strate sijt seker das
sijn neve die sinen eet dede
van den scependomme dats waerhede
int velt daer hi voer gaesbeke lach
her everaerde men wel clagen mach
want hi was edel ende ghetrouwe
der stat van bruessel ende mier vrouwe
van desen faite warichleke
was die heere van gaesbeke
selve onsculdich dat verstaet
hi en gaffer toe raet noch daet
oec en wist hi niet van dien
dat dit fait soude ghescien
want doen men hem bracht die niemare
was hi gheknielt voer den autare
tontfane dat heilege sacrement
als hem die sake was bekent
dat dit fait was gheschiet
theilege sacrement hi liet
tontfane dat es seker waer
ende ontfinc op sijn slot aldaer
die baersculdighe van der daet
daer hi aen hadde crancken raet
ende maecte hem der daet ghewechtich
baersculdich ende plechtich
des goets vridaeghs doe ic u cont
smorgens in der morgenstont
trac theer op van vlesenbeke
ende togen voer gaesbeke
ende screven al te hant
aen dander steden van brabant
biddende seere ernstelijc
ende vermanende eenpaerlijc
versuekende op die verbonde
dat si met heircrachte ter stonde
bruederlijc daer bi hem quamen
dwelc die stede alle te samen
ten versueke van der stat
van bruessel daden sonder dat
si eneghe onscout daer af sochten
sonder den bossche die en mochten
niet uuttrecken hoerdic talen
om te verwaerne die palen
jeghen die gheldersche druite
want tbestant dat ginc ute
daer ghi voren af hebt ghehoert
ende desghelijcs sant rechtevort
die edele hertoginne johanne
ten versueke der goeder manne
der stat van bruessel soe ic vernam
heeren janne van witham
haren drossate al te hant
met haren wimpel van brabant
voer dat slot haesteleke
die vorseide heere van gaesbeke
was afghetoghen in dien daghe
om troest te sueken aen sijn mage
sijn heeren ende vrienden die tsijnre beden
hem hier af hulpen mochten te vreden
ende liet sijn slot wel ende siene
verwaert van alderhande engiene
van volcke ende van provanden met
drie capiteine hadde hi gheset
die een was jan van lombeke
die ander dat was jan helbeke
ende jan storm sijt seker das
die een vroem man was
als die steden van brabant
versament waren al te hant
ontboden si met verdichede
mineerders van ludich der stede
ende daden tslot sonder cesseren
van gaesbeke onder mineren
doen dat die van boven saghen
soe wordt ten lanxsten overdragen
ende ghededinght sijt seker das
dat mijn vrouwe die selve was
op den slote si met al
hare gheselscap groot ende smal
souden afgaen metter spoet
behouden lijf ende goet
ende geven tslot al te hant
in handen mier vrouwen van brabant
ende den steden desgelike
haren wille properlike
daer met te doene alsoe si daden
doen wort die vrouwe soe beraden
dat si van den slote quam
met prossessien als ic vernam
met haren goeden ende met al
harer gheselscap groot ende smal
dwers doer theer si u verclert
den wech te wouters braechen wert
ende daer na in corten stont
werp men tslot af in den gront
ende destrueeret altemale
eer dit gheschiede lach men daer wale
den termijn van v weken
theer men van daer op sach breken
in meyavonde doe ic ghewach
in april den lesten dach
als nu den vrede ende tbestant
tusscen brabant ende gelderlant
te paesscen uut was ghegaen
want hertoge aelbrecht niet voldaen
sijn seggen en hadde noch doen volvueren
die van den bossche ende haer ghebueren
gheseten in der meyerien
moesten verweren ende bevrien
die palen des lants alsoe si deden
jegen die geldersche als dander steden
van brabant voer gaesbeke lagen
maer doen hen tslot was opgedragen
ende si weder thuus ghetogen
vervolghde vrou johanne na haer vermogen
aen dlant van brabant dat si met machte
trecken woude met heercrachte
voer den grave dat hare onthelt
die hertoge van gelre met ghewelt
jegen recht ofte bescheit
ende boven tseggen dat gheseit
hadde die hertoge aelbrecht
van beyeren dat onrecht
bat si dat men haer holpe keeren
dus trac men weder int jaer ons heeren
xiiic lxxx ende achte
ander werven met heercrachte
voer den grave doe ic ghewach
in junio den xvjn dach
van deser selver heervaert
waren capiteine ende ruwaert
die heer van bornhem des nemt goem
entie heere van bergen op den zoem
als theer van brabant te herpen quam
bi ravenstein ende doen vernam
die hertoge van gelre sier viande macht
soe wort hi in dien bedacht
dat hi sant al te hant
aen die capiteine van brabant
voertijts hadde vrou johanne
hier op namen die wise manne
die capiteine haer beraet
metten edlen die teser daet
allegader waren gheneghen
maer daer vielen enege teghen
capiteine van den steden
ende letten dat sijt niet en deden
maer tot den grave si hebben wouden
altemale den cost vergouden
die dlant van brabant wilt verstaen
in dier reisen hadde ghedaen
dus trac men vort sonder beiden
voer den grave dat men beleide
daer die van den bossche stercke
grote costelike wercke
van engiene daden rechten
om die stat daer met te aenvechten
die maerscalc dat si u bekant
of die drossate van brabant
daden dagelicx gheleeden
die ter voederingen reden
sonder eens des ic ghewach
op sent jans baptisten dach
om dies daeghs hoegheide
en wouden si doen gheen gheleide
die andere en lietens niet gheringhe
si en toghen ter voederinghe
sonder gheleide onberaden
ende sonder bestier dat hem te scaden
verginc ende te quaden spele
want si ghevanghene ende dode vele
hadden in dier sconfeltueren
die ghemeinte van dier uren
begonden seere te murmureren
ende doen wert bi den heeren
den capiteinen herde houde
ghesloten dat men maken soude
eene brugge sonder cesseren
om de mase te passeren
ende alsoe soude men die stat
alom beleggen ende mids dat
soude si teer sijn ghewonnen
die brugge wort rechtvort begonnen
ende ghetimmert ende volmaect
ende omtrent half wege ghestaect
ende gepijlt in der mase
doen quamen die geldersche niet als dwase
om te beletten dat werc
ende scoten met bussen alsoe sterc
dat men die brugge te dier stonde
negheenssins volvrachten en conde
doen wert daer overdragen houde
dat eenen hoop trecken soude
in sekeren ghetale als ic las
doer die mase over eenen pas
ende dien pas doe ic ghewach
soude men houden al dien dach
sonder roven ofte branden
ocht scade te doene den vianden
ende des anderen daeghs bi tide
soude men trecken op dander side
van der mase met sulcken saken
soe mocht men die brugge volmaken
dit opset ende dese daet
wordt in den heimeliken raet
overdragen sijt seker das
maer doer welcken pas
men trecken soude dat wordt gestelt
in der ij capiteine ghewelt
om dat heimelijc bliven soude
nochtan vernam herde houde
die hertoghe van gelre dat opset
ende oec den dach daer met
dat men over trecken soude
maer doer welcken pas men woude
over trecken en wist hi niet
maer cort hi hem hier op beriet
ende dede sonder letten
die passe alle beide besetten
maer om deswille dat den pas
te mouwijc den naesten was
ende den suetsten meinde hi claer
dat haer reise soude liggen daer
ende dede daerom sonder letten
dien pas alderstercst besetten
maer die brabantre dat segge ic
coren den pas te nichtric
den welcken leght bi ravenstein
daer over te trecken was haer mein
maer doen si daer vore quamen
den pas si wel beset vernamen
van gelderschen in allen keere
soe dat si langhe ende seere
aldaer streden ende vochten
eer si den pas ghewinnen mochten
doch cregen sine in haer vermogen
ende sijn over die mase ghetogen
maer eer theer daer ghequam
van brabant alsoe ic vernam
soe gingen die quade knechte te hant
roef stichten ende brant
jegen dopset ende overdragen
die geldersce die te mouwijc lagen
op den pas die sagen saen
tvier ende den roec op gaen
daer aen worden si ghewaer
dat die brabantre elswaer
die mase hadden ghepasseert
doen brakense op onghecessert
ende reden derwert met avise
vromelike als die wise
ronnen si op met ghevechte
die brabantsce onbestierde knechte
die dopset te harer onvramen
braken doen die geldersce quamen
worden si alle ghesconfiert
ende vloen als liede onbestiert
die eene beidde des anders niet
crijsschende roepende vliet vliet
met dien ghecrijssche met dien mesbaren
scoffierden si alle die over waren
comen van der brabantre side
die edle heeren riepen tien tide
hout stat hout stat thoot omme
maer wat si riepen die meeste somme
vloen vast als blode dwase
ende lieten hen vallen in de mase
ende trocken over metter spoet
beide te peerde ende te voet
aldus bleef ghevangen daer
die heere van lintre dats waer
entie heere van bourgevaille
ende menich ander alsoe wale
edel man die doer dien noot
voer der geldersche conroot
niet vlien en wilde enen voet
hadden hen dandre int gemoet
ghebleven als die schemel daden
si hadden die geldersche verladen
ende hen sterc ghenoech ghewesen
want als die hertoghe hadde uutgelesen
van gelre altemael sijn macht
soe en hadde hi cume te hopen bracht
iiic glayen hoerdic orconden
ende van dien hadde hi gesonden
lxxx glayen of daer omtrent
daer die brabantre bleven gheschent
die te nichtric over waren
alsoe ghi nu hoert verclaren
doen dus ghesciede dit mesval
was dopset ghebroken al
van der bruggen daer ic af sprac
ende cort daer na men opbrac
van vore den grave herde saen
ende liet onghewonnen staen
ende die steden al te samen
van brabant weder inne quamen
doen si uut hadden ghewesen
omtrent v weken ende na desen
worden die palen wel beset
van riddren ende knechten met
die op die passen waren ghesent
te herpen te osse ende daer omtrent
ende hilden jegen die geldersche daer
een ridende orloghe swaer
binnen welker tijt die vrome lieden
den gelderschen scade groot berieden
ende die geldersche als viant
weder int lant van brabant
alst den hertoge was bekant
van gelre dat dlant van brabant
aldus thuuswert was ghetogen
dachte hi hoe hi soude moghen
den brabantren beraden toren
soe si hem hadden gedaen te voren
ende trac te kasteren al te hant
over die mase in brabant
ende met hem in sijn ghespan
herde menich vroem edel man
dertsche bisscop van coelne dat wet
die bisscop van munster ende met
die bisscop van bremen int berecht
entie bisscop van utrecht
die greve van cleve die namaels waert
hertoge oec was op die vaert
die abt van proem een menchtich man
entie greven van moers in haer ghespan
driendertich hondert glavien goet
twee ende twintich hondert man te voet
dus toegh van gelre die hertoge vri
ierst toesterwijc dat brande hi
entie scoen linde doe ic u cont
op sente laureins avont
int jaer voirscreven doe ic verclaer
xiiic achtentachtentich jaer
op die selve reise moedichleke
brande hi gestel ende beeke
ende bocxstel buten maer binnen niet
drie dage dit es waer bediet
laach hi aldus in brabant
ende stichte roef ende brant
dat hem niement en ruerde tien tide
van der brabantre side
daer thoegh hi weder al te hant
te weert over in sijn lant
riddren knechten leght hier aen merc
hielden ridende orloge sterc
deen op dander met groten nide
ter eenre ende ter ander side
dus bleeft in deser verwerthede
tot dat was dien winter leden
doen vervolgde al te hant
vrou johanne van brabant
aen hertoge philips haren neve
van bourgongen dat hi bleve
bi hare met ghetrouwichede
ende haer hulpe ende troest dede
jeghen den hertoge vorseit
van gelre dus sant wel gereit
die hertoge philips al te hant
vijf honderd glayen in brabant
sijnre moyen te hulpen daer
dit was in ons heeren jaer
als xiiic stont ghescreven
ende lxxxix daer neven
twee ridders vroem ende ghepresen
waren capiteine van desen
vijf hondert ghelayen ende hoot van hem
van la trymoille her willem
een vroem ridder ende een coen
ende her odaert van chaszeroen
die hi versoutte als ghi mocht hoeren
van drie maenden tijts te voren
dese heeren voren ghenareert
met haren hoepe worden ghelogert
te millen te ghangelt ende te vucht
den gelderschen te beraden ducht
daer soe hadden si bi hem
te hulpen den heere van borhem
ende die heeren uut brabant
die lagen soe ic u dede bekant
te herpe ende te osse mede
aldus men veel meer scaden dede
den gelderschen hebbic verstaen
dan het te voren hadde ghedaen
doen die drie maende overleden
wouden die capiteine scheeden
ende orlof nemen cort na dat
des hen vrou johannen verbat
te haren coste te harer beden
haer te dienen dwelc si deden
dien somer lanc des seker sijt
ende wonnen binnen dier selver tijt
op den hertoge verstaet mi wale
van gelre een stat gheheeten strale
die si binnen diere stonde
destrueerden tot den gronde
cort hier na des sijt wijs
trac die hertoge te parijs
van gelre bi den hertoge
van orliens om dit orloge
af te leggen of hi mochte
ende hi te gracien gherochte
mids sier hulpen bat hi seere
aen van bourgongen den heere
dwelc tsinen versueke ende tsier bede
die hertoge van orliens dede
ende bracht soe verre hoerdic vercleren
dat hertog philips dede abstineren
ende maken een scorsinghe
van den orloghe mids dien dinge
meende hertoghe philips te hant
den grave gheheel aen brabant
te brenghen ende dan vort te driven
dat sijs in hem souden bliven
die hertoghe ende die hertoginne
niet wel soe en was tot desen sinne
die hertoge van gelre bedacht
maer eer hi dorloge hadde verwacht
hadde hijs hem liever noch te keeren
in hertoge philips maer sulc der heeren
van brabant die besorghden seere
of hem hertoge philips die heere
des onderwonde ende diep in taste
ende hem dus hoge laste
dat het den lande alsoe hen dochte
namaels te laste comen mochte
van brabant ende te beswaernissen
in tiden toecomende mocht men gissen
ende bi deser redenen claer
soe wort in ons heeren jaer
als xiiic stont ghescreven
ende negentich die sake bedreven
ten utersten ende soe verre bracht
dat si waren alsoe bedacht
die partie mids wisen rade
ende beide den landen dat die scade
die van den orloge mochte comen
goet belet waer ende benomen
ende aldus doe ic u ghewach
wert op sente severijns dach
tusscen mier vrouwe johannen
haer lande ende haren mannen
ende hertoge willem ter ander side
sijns raets sijns lants dies menich blide
van herten was ghewarege soene
ghemaect sonder van desen doene
den hertoghe philips ic wil ghijt wet
of ander princen te moyen met
sonder allene dat verstaet
haer lande ende harer beider raet
van welcker soene hierna beneven
die substancie steet bescreven
van worde te worde alsoet gevel
den rechten sin ende niet el
hertoginne johanne van brabant
ende hertoghe willem van gelderlant
coren elc met goeder stade
ses edel manne uut haren rade
die onder hen xij ghemein
trecken souden te ravestein
in den iersten coes die edel vrouwe
mijn her sweder van opcouwe
heer van gaesbeke van putte van strien
ende daer na den edelen vrien
heer thomase van diest heere
joncheere willem van zeyne ende meere
willeme heere van cranendonck
ende her janne die niet en was blonc
van der calsteren een ridder wert
ende her heinrick si u verclert
van der lecke den wisen vromen
die hertoghe van gelre heeft ghenomen
om peis te makene sonder erch
gheraerde heere van werdenberch
ende voert meer doe ic ghewach
heer her willeme van muysbach
noch nam hi daer in dat bestel
van gusten her wernier buffel
ende her herman van lievendale
dese waren ridders altemale
waelraven van oyen vroem ende stout
ende van rays reinout
in dese xij heren vorscreven
sijn ses in beiden siden bleven
als vrou johanne hoert mi verclaren
ende hertoge willem een deel jaren
gheweest hadden in goeden vreden
beide haer lande haer volc haer steden
onderlinge hadden ghefrequentert
ende allen comenscap ghehantert
alsoe si vortijts hadden gheplogen
voer tbegin deser orlogen
als xiiic stont ghescreven
ende vier werf twintich tien ende seven
soe ghevielt op enen sondach
na sinte jans baptisten dach
dat men ons vrouwen omme droegh
tsertoghenbossche aldaer ghenoegh
geldersche quamen sijts ghewes
soe dat jaerlijcs ghewoenlijc es
onder vele andre te dien termijn
quam daer wouter van over rijn
die doen scoutheet of amtman was
des hertoge van gelre sijt seker das
te bomelerwerde verstaet den fijn
dese selve wouter van over rijn
met meer gelderschen te worde quam
jeghen eneghe soe ict vernam
ingheseten portren op dien dach
daer si teerden in een ghelach
alsoe dat si seere gheringhe
vechtende worden onderlinghe
wouter ende die met hem vochten
riepen gelre gelre wat si mochten
als die andre dat vernamen
gelderschen hen te hulpen quamen
diere ten bossche een groot conroet
vergadert was ende daer bleef doet
gosen van der diesen die dienere was
vrou johannen ende mids das
haer cleeder aen hadde ter selver stede
porter ten bossche was hi oec mede
ende van der gelderscher siden
bleven oec dode ten selven tiden
ende vele ghevanghene voer waer
van den gelderschen bleven daer
die vorseide wouter van over rijn
bleef oec ghevangen ende int fijn
wort hi van den live gherecht
om dat hi selve int ghevecht
met sinen swerde dat hi trac
gosene van den diesen doerstac
ende hootsheere was ende principael
van der saken altemael
ende gelre gelre ierstwerf riep
daert volc met te gader liep
mids welken opsette soe scheen dat
hi tsertogenbossche die stat
vrouw johannen van brabant
ontweldeghen woude ende in hant
van den gelderschen aldus bringen
cort daer na dat dese dingen
aldus ten bossche waren bedreven
heeft hertoghe willem ghescreven
sijn brieve aen der hertoginnen
hoe si wel wiste ende was te binnen
dat wouter van over rijn sijn raet
sijn amptman ende sijn ondersaet
met meer anderen sier dienaren
binnen harer stat comen waren
van tsertogenbossche in trouwen fijn
die den vorseiden wouter van over rijn
ghericht hadden sonder verdraghen
ende vort sijn dienren doot gheslagen
sijn liede ghevangen ende ghesmeten
mids welcke hi begerde te weten
ocht van brabant die edel vrouwe
haer die sake aentrecken wouwe
die dus ten bossche waer ghedaen
of dat sijs ledich wilde staen
soe begerde hi dat si sonder verlaet
teenen sekeren dage haren raet
te ravenstein volmechtich sonde
jegen den sinen om daer ter stonde
hem richtinge te doene ende bescheit
te ghesciene van der saken voerseit
ende of sijs ledich wilde staen
soe begherde hi voert aen
dat si hare voerseide stat
van den bossce onder wese dat
si hem dade rechtinghe
hier af ende beteringe
ende ocht hem tien dage niet
rechtinge hier af en gheschiet
soe meinde hi daer na te staen
dat hem rechtinge worde ghedaen
ende meinde hier met openbare
hem hebben ghequijt jegen hare
hier af begherde hi van inde torde
haer bescreven antworde
vrou johanne sonder begheven
heeft hem antworde dus ghescreven
dat si daer gerne schicken woude
van haren rade die hem soude
onderwisen ende aenbringen
claer bescheit van desen dingen
ende aldus doe ic ghewach
na meer scrivens soe wort die dach
te ravenstein gheleit alsoe
int jaer vorscreven drie in augusto
maer want men aldaer die dingen
te ghenen ghevuege en cost ghebringen
mids dat van gelre die hertoghe
grote betringe hiesch ende hoghe
die vrou johanne sijt seker das
soe si meinde niet schuldich en was
na der saken ghelegentheit
want het al in haer heerlijcheit
ende harer stat rechte dats claer
van tsertoghenbossce geschiet waer
dus bleef hangende dit gheschilde
ende die sake ginc int wilde
hier na stercte hem te hant
hertoge willem van gelderlant
ende quam mechtich ende vermogen
met machte te brabant wert ghetogen
ende hadde vergadert in sijn ghespan
herde menegen edelen man
die hoeghste vorste dats redelijc
was dertsche bisscop frederijc
van colne ende daertoe meere
bisscop frederijc van monstre heere
met hem was daer oec mogentlijc
van utrecht bisscop frederijc
noch ij bisscoppe gaven hem rugghe
padeborne ende osenbrugghe
ende noch vele ander heeren
aldaer in sijnre hulpen weeren
alsoe hi in deser reesen
drie dusent glayen sterc mocht wesen
van goeden riddren ende van knechten
die alle met hem wouden vechten
ende vrou johannen die dit vernam
sant heeren janne van witham
haren drossate van brabant
binnen tsertogenbossche te hant
met hem togen daer ter stede
parweys diest ende schoenvorst mede
wesemale ende rotselaer
bergen ende lecke dats waer
baenrotse dat si u bekant
ende tridderscap meest uut brabant
lagen alle ten bossce in tstat
ende someghe rieden dat
dat men den hertoghe alsoe houde
op den pas keeren soude
tusscen engelen seggic di
ende den bossce aldaer hi
meinde te lidenen met sinen lieden
maer dmeeste deel dat wederrieden
want si en haddens gheen bevel
van mijnre vrouwen oec seiden si wel
dat sorghelijc ware dat es claer
soe bi der stat te striden daer
in twee manieren verstaet tbediet
want vele teer die menege vliet
op den troest dat hi hem sal
in de stat onthouden daer mesval
af es ghesciet te menegher stont
een ander redene doe ic u cont
of men verlore ende worde verladen
soe wert dicke toter ander scaden
die stat oec daertoe verloren
ende boven al te voren
soe duchten die heeren onghelogen
hadden si uut den bossche ghetogen
dat si niet wel tot harer vromen
weder daer in en hadden ghecomen
want die hertoghe in der stat
vele vriende hadde dies rieden si bat
dat men den hertoghe liete sijn vaert
nemen inne te brabant waert
ende hadden liever die scade te kiesen
tien ocht xij dorpen te verliesen
dan van den bossche die goede stat
want men claerlijc seide dat
dat die hertoghe aldus vermogen
op goeden troest was uutghetogen
die hem toe was gheseit
den bossche te crigen in sijn beleit
dus toegh die vorseide hertoghe
met sinen bisscoppen met moede hoghe
tusscen engelen als die fiere
ende den bossche doer een riviere
die duetere daer te dien tiden
tsamen iiij perde cume mochten liden
hier hadde mennen wel weder staen
en hadde de sorghe van den bossche ghedaen
dus toegh die hertoghe met sier sorten
verbi den bossche daer buten der porten
een bollewerc opgheslagen was
ende wel verwaert sijt seker das
van manne van wapenen tien tiden
doen die hoep daer bi soude liden
soe quam een ridder uut gheslagen
ende meer andre daer si saghen
een wintmolen die si met viere
meinden te verbranden schiere
maer die lagen opt bollewerc
daden die were alsoe sterc
dat dien wintmolen voerscreven
ongheschent es staende bleven
ende die ridder bleef aldaer
doot gheschoten dat es waer
dus toegh die hertoge te hant
verbi den bossce ende heeft verbrant
een ander wintmolen die onbehoedt
buten een der ander porten stoet
dit was al de scadelijchede
die hi voer den bossche dede
ende toegh soe vort eenpaerlijc
des selfs avonts tot oesterwijc
des anderdaegs meinde hi ghehadt
hebben van eindoven die stat
dit vernamen sonder verdragen
die heeren die ten bossce lagen
ende schicten des nachts sonder verbeyen
den graven van meghen met iijc glayen
binen eindoven sonder sparen
om die stat te verwaren
des anderen daeghs doen die hertoge quam
voer eindoven die stat hi vernam
van volcke van wapenen wel verwaert
soe es hi ghetogen achterwaert
sonder der stat te doen aldare
schade die weerde van enen hare
dese niemare quam te hant
der hertoginnen van brabant
dat hertoghe willem dus vermogen
met heercracht in brabant was ghetogen
daerom heeft si in corten stonden
haer brieve ende heraude ghesonden
aen den hertoghe van gelre te hant
dat hi den ermen lieden op tplat lant
gheen scade en dade nocht verdriet
maer dat hi toghe over die vliet
van der mase sonder beiden
in sinen lande ende haers daer beidde
ende binnen v dagen dats corten tijt
soude si hem daer leveren strijt
ocht dat hi bleve als heere vaillant
binnen haren palen van brabant
si soude hem op den derden dach
strijt leveren sonder verdrach
ende op dat hi niet en sochte
ocsuin daer met dat hi mochte
achterwert trecken uut haren lande
mids faulte van enegher provande
presentherde si hem boude
die drie dage dat hi haers wachten soude
elex daegs te leveren daer ter stede
hondert voeder wijns ende oec mede
drie hondert ossen al te hande
broot ende alder hande provande
na ghelande ghelijc verstaet thediet
sonder daer af te gheven iet
want vrou johanne wel wiste claer
dat die hertoghe van gelre waer
grootmoedich ende hoverdich seere
soe meinde si dat hi in geenen keere
dat laten en soude noch van daer scheiden
hi en soude dien dach van striden verbeiden
daerom vergaderde vrou johanne
haer volc haer stede haer goede manne
rechtevort sonder verdrach
om op den vorseiden derden dach
te volcomen dat si den hertoghe
ontboden hadde met moede hoeghe
die hertoghe willem die sach an
dat tsertogen bossche met menegen man
van wapenen ende met groten heeren
ende eindoven beide beset weren
want hi oec claerlijc vernam
dat een groot mechtich hoep uut quam
soe beduchte hi hem der onvramen
als die twee hope te gader quamen
ende sine dan onder hen allen
binnen brabant mochten bevallen
datten sijn bisscoppe soe haestlijc niet
uut sechenen en souden daerom soe schiet
hi sinen hoep al onghespaert
ende trac te gelderlant waert
o ghi heeren der geestelijchede
colen monstre utrecht mede
osenbrugge ende padeborren
hoe seldi voer gode liden dorren
ende ghi bisscope sijt ende prelaten
der heileger kerken bi wat maten
ocht wat mocht u daer toe berueren
dat ghi een orloghe ghinct vueren
op een weduwe ende in haer lant
roef stichtet ende brant
was si noit teneghen tien
gheordeelt van heresien
ocht van ongelove teneghen stonden
van der heileger kerken vonden
neen des ghevic ghetughenesse
si was een kerstelike princesse
ocht heeft si weder ochte vort
de rechten uwer kerken ghestoert
neen want si des sijts ghewes
onder uwer gheen gheseten en es
ocht hebdi ghi heeren teneger stat
gheschille met haer uutstaende ghehadt
daer in si u heeft voreghegaen
rechts of bescheits doet mi verstaen
neen si niet met waerder sprake
welc soe mach dan sijn die sake
om dat si over die ondersaten
des hertogen van gelre heeft ghelaten
recht ende vonnesse gheschien
in harer stat eest mids dien
dat ghi u dus op haer ginght sterken
o ghi heeren der heiliger kerken
ghi sijt met swaren eeden verbonden
justicie te sterkenen tallen stonden
ende te verantwerden weduwen weesen
daer ghise wist bevaen met vreesen
nu sidi op een weduwe comen
ende hebbet dorloge aen ghenomen
om der justicien wille dats waer
die uwer kerken verre noch naer
nergherincs niet aen en ghinc
ende sijt worden huerlinc
tot rove dootslage ende tot brande
sonder redene enegerhande
jeghen allen rechten mede
ende jeghen uus selfs eede
jegen u professie voer waer gheseit
in groter schemten der geestelicheit
daerom die paus ons heilege vader
elc van u ende al tegader
recht doende soude mogen sonder letten
van uwer heerlicheit ontsetten
op dat hi des vervolget ware
van iemende die daer nut toe ware
als die stede comen waren
van brabant hoerdic verclaren
te herentals ende daer omtrent
om vort te trecken met ghenent
om den hertoghe van gelderlant
strijt te leveren doen quam te hant
int brabantsche here die niemare
dat hi omghetogen ware
thuiswaert ende niet en woude
striden doen wert alsoe houde
overdraghen dat men te recht
toghe over de mase te tricht
ende alsoe vort sonder ophouden
int lant van gulick daer si wouden
meer scaden doen wilt mi verstaen
dan in brabant en was ghedaen
dus sijn die brabantre vermogen
rechtvort binnen tricht ghetogen
die heeren die edle al te samen
alle binnen tricht quamen
bi den steden si u verclaert
die den bossche hadden verwaert
ende trocken tsamen sonder verlingen
over die mase te vleytinghen
ende vrou johanne dats waerhede
bleef liggende te tricht in tstede
den ierste nacht verstaet die dingen
soe bleef theer te vleytingen
daer ordenerden si sonder verhouden
hoe dat si vort trecken souden
des anderen daegs si u bekant
soe toegh theer in gulickerlant
ende verbranden in corten stonden
alle die dorpe die si vonden
in haren weghe sijt seker das
tot audenhoven toe dwelc was
wel ghesterct ende vast begraven
doen theer daer voren quam ghedraven
wonnen sijt met crachte schiere
ende verbrandent metten viere
maer meest haer goet doer den ducht
hadden si op die kerke ghevlucht
die op dinde van der vesten stoet
buten den husen des sijt vroet
ende om dat someghe knechte te waren
op die kerke ghelopen waren
ende lieten aen haer hant hanghen
des si daer vonden si worden ghevangen
entie capiteine dats waer
dedense aen bomen hangen daer
om dat si onder hen niet en wouden
eneghe kercrovers onthouden
doen audenhoven was verbrant
keerde theer omme te hant
te brabant waert met snellen keere
die winter naecte het reghende seere
al meest den tijt hoerdic verclaren
dat si int lant van gulick waren
dus toghen si omme al te samen
eenen anderen wech dan si quamen
ter sonnenwert op al dat si vonden
verbranden si in corten stonden
dus keerden si ende haer conroot
te tricht inne sonder stoot
ende hadden scaden meer ghedaen
twintich werven wilt verstaen
in den lande van gulicke si u bekant
dan die hertoghe van gehe in brabant
nochtan overdroegen si daer
dat si weder in tnaeste jaer
trecken souden in gelderlant
als den somer quame op hant
soe mochten si bat dueren daer
dit ghesciede in ons heeren jaer
als xiiic stont gheschreven
ende xcvii daer neven
in september si u bekant
ende die stede van brabant
waren uut dan nes gheen saghe
omtrent xxj daghe
maer int lant van gulick verstaet tbediet
en duerden si boven x dage niet
als theer van brabant thuus was comen
in der meiningen hebbic vernomen
dat si ten naesten termine
den hertoge van gelre entie sine
besueken souden doe ic u cont
soe eest waer dat tier tijt stont
een groot ghewranc tusschen dlant
van loen ende van brabant
mids dat die stede hoert mi verclaren
des lants van loen vele sculdich waren
lijfpensien doe ic u bekant
den inghesetenen van brabant
die si niet wel betalen en conden
ende waer die pensinarise vonden
enege porteren met corten worden
die den lande van loen toehoerden
die soe dadensi tallen inden
rasteren daer sise conden vinden
soe dat die van loen sijts vroet
haer lijf noch daer toe haer goet
uut haren palen te gheenre siden
ghegaen en conden noch gheriden
die pensenarise van brabant
en rasterdense al te hant
eneghe bedachten wel voerwaer
soude men int naeste jaer
weder trecken in gulkerlant
over mase dat een bestant
goet ware oft af gheleit
tgheschille van der saken vorseit
ende en waer dien twist niet benomen
daer mocht wel hinder groot af comen
want die van loen op mochten houden
die provanscien die volgen souden
den heeren van brabant wilt verstaen
alsoe si somtijts hadden ghedaen
dat cort onvergouden es bleven
soet vore daert hoerde es bescreven
om te behueden dese ondaet
soe wort ghemaect een tractaet
tusscen die pensenarise vorscreven
hoe mense vort ane soude geven
ende betalen si u bekent
sonder riguer ocht rastement
in dat tractaet ter selver stont
soe wort vernuwet alsulc verbont
als tusscen de lande in voertiden
van brabant ter eenre siden
ende van ludeke wilt mi horen
ende van loen plach tsine te voren
in sulker vuegen wet voerwaer
als die copie volght hier naer
alsoe dat tractaet gheschiet
van worde te worde ende anders niet
johanne bi der gracien ons heeren
hertoginne gode ter eeren
van lutzenborch ende van lothrike
van brabant van limborch desghelike
mercgrevinne des heilegen rijcs
wi meesters ende scepenen desghelijcs
rade ende universiteit der stede
van loven bruessel ende bossche mede
thienen leeuwe nivele daer na
liere herenthals diest breda
ende berghen op den zoem
voer ons ende dandre nemt goem
steden van brabant ter eender side
ende wi meesters ter ander side
ghesworne gouverneurs raet universiteit
van ludeke der goeder citeit
van huy van tongren elc mercke
sentruiden loen hasselt hercke
blyse ende eyke mede
voer ons ende dander goede stede
des bisdoms van ludeck gemeinlijc
ende sgraefscaps van loen desgelijc
ter ander siden dat verstaet
wi meesters gouverneurs gesworen raet
van tricht ende universiteit
toebehorende der heerlijcheit
van onser gheduchter vrouwen rijc
ende slants van ludeck desgelijc
gheheellijc van beiden siden
doen te weten te desen tiden
allen den ghenen die desen
jeghewordeghe lettren selen lesen
hoe seker verbonde ende vast bestant
tusschen wilen hertoge janne van brabant
vader van ons hertoghinne
wiens siele dat god bekinne
ende den goeden steden vorseit
beide der lande met enicheit
ghemaect besegelt sijn over lanc
ewelijc te dueren sonder verganc
soe claerlijc in de lettren sijts ghewes
daer op ghemaect begrepen es
welcke verbonde voer waer gheseit
bi onscalcker versuementheit
niet en hebben gheusert ghewesen
ende gheen versuec of clein van desen
van enegher siden wilt verstaen
tot hier toe en heeft gheweest gedaen
om dat wi bevoelen dat eenicheit
ende acort der lande vorseit
van brabant van ludecke ende van loen
seer profitelijc waer ende scoen
te vueden ende tonderhouden mede
comenscap ende orborlichede
der vorseide lande met minlicheit
wi hebben die verbonde vorseit
gheexamineert ende oversien
ende avijs ghehadt van dien
met riper deliberatien vri
ende noch soe bliven wi
bi den selven verbonden eenpaerlijc
duerende voert aen eewelijc
voer ons ons oer in der manier
als navolgende staet bescreven hier
dats te wetene van nu vort aen
tegen alle die op mochten staen
met bannieren ontploken of met pingnoene
den lande van brabant scade te doene
den goeden steden ende gemein lant
des bisdoms van ludick si u bekant
des graefscaps van loen wilt weten
die aldernaeste daer gheseten
daer men die scade wilde beginnen
sal derwert trecken ende oprinnen
entie vianden wederstaen te hant
bescudden ende stercken brabant
ende desghelijc oec mede
tplat lant ende die goede stede
des bisdoms van ludeke derghelijc
tegen enen yegelijc
die enich der lande vorscreven hier
oploep dade eneghertier
die naestghesetene altijt vort aen
sal pinen die viande te wederstaen
ende ocht die sake vorder were
versocht dat met ghebannen here
die goede stede van brabant
uut togen soe selen te hant
die stede van ludeke sonder vertrecken
ghehouden sijn met uut te trecken
tegen yegeliken boude
die tdlant van brabant schadegen woude
binnen viij dagen sonder sparen
na dat sijs versocht waren
ende al met deser selver voeghe
ocht iement schade ocht hinder droege
den bisdom van ludeke ocht eneger stede
des graefscaeps van loen mede
selen die steden van brabant
met hen uuttrecken te hant
item dat die goede stede vorseit
des bisdoms ende der graeflijcheit
van loen in engheenre maten
eneghen viande in selen laten
die schadegen wilden den lande
van brabant eneghe provande
ocht ander goede enegertiere
laten ghebruken in gheer manieren
copen noch vercopen mede
ende desghelijc die goede stede
van brabant en selen emmer niet
des oec ghedoegen wats gheschiet
dat men enegen vianden sal
laten ghebruken groot of smal
die den lande van ludicke waer contrare
ocht van loen eneghe ware
om ghelt om have noch om miede
item dat alle coepliede
van beide den landen wie si weren
sekerlec selen gaen ende keeren
deen onder dander met vreden
ende haer comescap besteden
over de mase ende op desside
van nu vort ane tallen tide
ende alsulken recht si u bekant
als die coepliede van brabant
int bisdom van ludick sonder helen
ende int lant van loen betalen selen
selen die coepliede sonder verhalen
van ludicke in brabant oec betalen
behouden altijt nu ende echt
van beide den landen der heeren recht
item sulken recht ende dienstlijchede
alst lant van ludicke ende van loen mede
sculdich sijn te doene te hant
den goeden steden van brabant
soe sijn wi schuldich troulijc
wi hertoginne ende desgelijc
die goede stede sunderlinge
van brabant ende ons nacomelinge
te doene met ghetrouwicheden
der stat van ludicke den anderen steden
des lants van ludick der graeflicheit
des lants van loen sonder listicheit
ende ocht in toecomenden tiden
gheschil opstonde in eneger siden
der lande vorseit of enich der lede
van eneger der goeder stede
soe eest ons mein van ons allen vorseit
op dat tgheschille worde afgheleit
dat binnen viij dagen saen
na dat tversuec ware ghedaen
ghecoren worden iiij persone
van elcker siden ende die ghone
werdich wesende te richt
binnen viij dagen binnen tricht
trecken selen sonder beiden
ende nemmermeer van daer scheiden
bi harer sekerheit sine hebben besocht
de waerheit ende tacorde brocht
die dissencie daer ghi mi af hoert schriven
op dat tverbont mach eewich bliven
altijt behouden die hoecheiden
juridixcien ende heerlicheiden
van ons hertoginne wilt mercken
des bisscops ende der heiliger kercken
ende bi alsoe dat dit accort
ende tvorscreven verbont ghehouden wort
van pointe te pointe sonder breken
sonder daer jegen iet te steken
soe eest dat wi ons obligeren
deen metten anderen met begheeren
op hondert dusent ouder schilde
ocht yement ware die breken wilde
tverbont alsoet es voerscreven
dat hi den ghenen sal moeten geven
de helicht van der sommen voerseit
ende dander des heeren heerlicheit
die bi den verbonden bleven
al ergelist uut ghescreven
in orconde der waerheit
wi hertoginne voerseit
ende wi steden voerghenant
van ludeke ende van brabant
alsoe si hier voren staen bescreven
hebben consent hier toe ghegeven
ende ons zegele met lieve
uuthangende ghedruct aen dese brieven
ghemaect bezegelt ende ghegeven
in tstat van diest als stont ghescreven
dusent ccc dat es waer
ende tachtentich ende achtien jaer
na costume verstaet den sin
des hofs van ludeke maer een jaer min
soe screef men ghewarichlijc
int bisdom van camerijc
om dat ghesciede sijts ghewesse
tusscen paesschen ende kerstmesse
in sprokille den vjn dach
int jaer voerscreven doe ic ghewach
uut crachte deser verenicheden
waest dlant van ludeke entie steden
des lants van loen die goeden mannen
sculdich te dienen vrou johannen
ende haren lande desghelijc
jeghen enen yegelijc
alsoe si daden cort daer naer
want int vorscreven ons heeren jaer
xiiic negentich ende achte
trac theer van brabant uut met machte
den xvjsten
 dach in junio
want overdragen was alsoe
soe u hier voren roert tgedicht
tot op de deekere buten tricht
daer beiddemen hebbic vernomen
tot dat die hoep aen was comen
van brabant ende daer na te richt
togen si doer de stat van tricht
daerse vrou johanne minnentlijc
gode beval van hemelrijc
dus toghen si verstaet die dingen
buten tricht tot vleytingen
daer sloegen si neder te samen
tot die van ludeke aenquamen
ende die van loen hoert mijn verclaren
doen beide die hope vergadert waren
waest die scoenste hoep doe ic ghewach
die men in hondert jaren sach
hier omtrent tot eneger steden
want uut brabant met waerheden
was ghetogen die vijfste man
si hadden wel in haer ghespan
xl dusent manne seide men voerwaer
capiteine daer af waren daer
her thomaes van diest een mechtich heere
ende reinout van scoenvorst heere
hertoghe philips dat was waer
van bourgognen hadde daer
sijnre moijen te dienst gesonden
grave waelraven te dien stonden
van saintpol met willeger lost
met iijc glayen op sinen cost
heerlijc ghetout als daer toe hoert
die metten brabantren togen vort
den hoep van ludeke wats ghesciet
was luttel mindre of niet
maer die brabantre voerwaer
waren bat gewapent daer
met dien van ludeken quam vermogen
hertoge jan van beyeren ghetogen
als haer voeght ende haer heere
her heinric van perweis die seere
vroem was des sijt chertein
ende een groot capitein
ende noch meer ander heeren
mettien van ludicke comen weren
nu hebben hen met wijsheiden
die twee hope van een gesceiden
om dat si te bat waer sise sochten
voederinghe crigen mochten
theer van ludeke toegh te hant
een strate inne in gulickerlant
ende verbranden in corten stonden
al dat si in haren wech vonden
die brabantsche hoep seere vermogen
es eenen anderen wech ghetogen
al tot voer der nuwer stat
die sterc ghenoech was ende besat
van goeden mannen dat es claer
van wapenen men seide dat daer
die hertoghe van gelre binnen was
nochtan en dorsten si mids das
hen daer binnen niet ontdragen
doen si die macht van brabant sagen
si en togen uut sonder cesseeren
eer theer wel conde ghelogeren
ende staken selve met hueren handen
die stat aen ende lietense branden
om dat haer viande daer gheenrehande
goet vinden en souden noch provande
doen die brabantre dat vernamen
in de stat si rechtvort quamen
doen si uut togen dat es u cont
dat was voer sent jans avont
ende daer ware onghelogen
iii scepenen niet uut ghetogen
ende op sent jans avont
sant vrou johanne terstont
alsoe dat ghewoenlijc es
met haren amman sijts ghewes
seven nieu scepenen ende van dien
mocht men de sesse int theer sien
die sevenste die die joncste was
eedde damman sijt seker das
ende dus die joncste scepen reet
doen hi ghedaen hadde sinen eet
in theer tot voer der nuwer stat
daer eedde die joncste verstaet dat
scepene sijn ander ses ghesellen
dies men noit eer en hoerde tellen
doen wert verandert si u bekant
die lage van den scepenen te hant
want iiij nuwe scepenen sonder waen
namen tregement doen aen
metten capiteinen vermogen
die ander drie sijn thuus ghetogen
ende regerden die stat vort aen
die sonder wet hadde ghestaen
ocht sonder enich regement
van sent jans avonde oit sent
tot harer comst in weet hoe veel dagen
dan dat die rentmeesters toe sagen
hoe die hoep van brabant ende van ludeke vergaderden voer der nuwe stat
xcvii
nu sijn die hope verstaet dat
vergadert voer der nuwer stat
van daer trocken si sonder verdragen
tot voer ruermonde dat si belagen
die van ludeke bevielen met gheroere
tusscen die mase entie roere
ende theer van brabant tien tide
sloegen neder op dander side
over de roere des seker sijt
doen dit gheduert hadde eenen tijt
lieten die van ludecke ic seker ben
ende die van loen met hen
tusscen den hertoge van gelre dats waer
ende hen enen peis maken daer
sonder weten der brabantren van dien
ocht sonder hen des aen te sien
toten peise die dus was overdregen
was hertoge jan seere geneghen
van beyeren van ludick elect
om dat hi gerne hadde vertrect
ende belet hadde dats claer
dat hertoge willem niet en waer
altemael verderflijc
want hi hadde te huwelijc
sijnre suster dat was waer
vele ander heeren waren daer
met hertoge janne den elect
die gerne hadden dat vertrect
want oneerlijc docht hen den peys
als die heere van perweys
ende meer andre dient leet was
dat die van ludeke sijt seker das
dit aldus op hen selven daden
sonder metten brabantren te raden
maer sine conden beletten niet
doch worde ghemaect eer dat sciet
enen brief van bestande ter stede
ende enen van der peise mede
daer men den heeren hoert mi scriven
met cose gaf in den pays te bliven
ocht buten te bliven dits waerheit
daer met docht den elect vorseit
dat hi hem jegen die heeren
wel quijtte die daer met hem weren
van den brieven die tenueren
moeghdi hier na horen rueren
die substancie ende tclaer bescheet
alsoet int walssche bescreven steet
ende uut der copien dat ghijt wet
hebbict in dietsche te rime gheset
na mijn beste den rechten sin
dat die substancie hevet in
ende beghint dus int walsche hoerter na
nous guilleaume de juleirs par le grce de
dieu duc de gelre et de juleirs et conte de
zuutphenne et cetera
wi willem van gulick bider gracien ons heeren
hertoge van gelre ende van ludick met eeren
ende grave van zuutphenne der ghelijc
doen te weten enen yegelijc
met desen jegewordegen brieve
ende bekennen dat wi met lieve
voer ons ons lande ende ons liede
onderseten ende meisniede
ende voer onse hulperen
ende hulpers der hulperen
hebben gegeven ende geven
bi desen presenten lettren vorscreven
den werdegen vader in gode bekant
heer jan van beyeren elect ghenant
sinen capittel ende sijnre stede
van ludecke ende sinen bisdom mede
sinen landen lieden onderseten
ende hulpers der hulperen wilt weten
die ons ontseit hebben ende ons lant
ende sijn worden ons viant
omme die minne van hen sijts vroet
een heel bestant vast ende goet
beginnende op den dach van heden
op date des briefs met enicheden
duerende sonder enich verganc
sonder ergenlist iij jaer lanc
met condicien hoert mi vercleren
dat heer heinric van horne sijn hulperen
heere van perweys verstaet den fijn
ende her baudwijn van mommaerdijn
her jan heer van argentael
ende oec mede alsoe wael
heer willems sone van horioen
die ter minne van hem in dit doen
ende oec alle haer hulpheren
onse vianden worden weren
int bestant niet en willen wesen
soe en selen si hen na desen
niet behulpen mogen si u bekant
tegen ons ochte ons lant
ocht onse onderseten mede
uut riden uut slote noch uut stede
des bisdoms van ludeke dats waer
noch weder inne comen daer
met volcke provanchen of ander goet
ons in contrarien sijts vroet
ende of si hier jegen daden
ende si van ons worden verladen
daer en sal hem delect dat versint
noch dlant af onderwinden twint
vort es condicie ocht die van tricht
ende die van aken ende sintruden in deser plicht
willen ghebruken in dit bestant
soe en selen si van brabant
die hertoginne hoert mijn bedieden
dienst doen noch behulp van lieden
noch provanche enegherhande
maer bliven si buten den bestande
ende wi of die onse mids dien
jegen hen iet lieten gheschien
dat en sal gheen contrarie dragen
den bestande vort es verdragen
of enich onser onderseten
ocht vrienden vortijts wilt weten
viande hebben ghewesen
des elects voerghelesen
sijns bisdoms of sijnre lande
ende bliven die buten den bestande
soe en selen si hen behulpen twint
met onsen landen dat versint
noch daer uut riden noch inne
tegen den elect in geenen sinne
tegen sijn lant of sijn liede
ende of eneghe dinc ghesciede
op die ghene tenegen inden
des en selen wi ons niet onderwinden
oec sijn condicien dat die brieve
die gheordenert sijn met lieve
van den peise nu te hant
tusscen den elect ende sijn lant
sijn liede ende sijn onderseten
ende ons ons lande wilt weten
ons hulperen in deser daet
selen besegelt sijn sonder verlaet
metter gheenre segle verstaet den fijn
die in tzchele des peis begrepen sijn
deen den anderen ghelevert sonder verdrach
tusscen dit ende onser vrouwen dach
assumptio die naest volgende es
in den huse van borne sijts ghewes
sonder enich malengien
in orconden der waerheit van dien
hebben wi hertoge voerseit
met onser rechter wetentheit
aen dese lettren voerscreven
onsen segel gehangen ghegeven
als djaer ons heeren tgetal uut brachte
xiiic negentich ende achte
des maendaegs doe ic ghewach
in julio den xvn dach
wi willem van gulicke bi den ghedoge
van der gracien gods hertoghe
van gelre van gulick dat versinne
ende greve van zuutphenne
doen te wetene ende te versinnen
eenen iegeliken ende herkinnen
met desen lettren jegenwordichlijc
dat in deer gods van hemelrijc
ende sijnre moeder gebenendijt
ende om salicheit ende profijt
ons lants ons volcx ende onderseten
die nu onder ons sijn gheseten
ocht namaels mochten si u verclert
hebben ghetraitiert ende gheacordert
metten eerwerdighen in gode bekant
her jan van beyeren elect ghenant
van ludecke onsen brueder hoghe
enen peys van sulcken orloghe
gheschille dissencien ende ghebreken
als tusscen ons heeft gesteken
onsen landen onsen lieden mids dat
wi tsamen orloge hebben ghehadt
in der manieren blikelijc
hier na bescreven dat iegelijc
ghepeist sal sijn groot of clene
op sijn erve ende op sijn leene
dode voer dode brant voer brant
roef voer roef si u bekant
ghevanghene voer ghevangene met
ranchoene financhen quijt gheset
die noch onbetaelt sijn bleven
ranchoene ende gelt uutghescreven
daer voer date des briefs sijts ghewes
tpayement af ghevallen es
ende alle gheloften mede
die men ghemein heet oervrede
die donderseten wilt verstaen
ons liefs brueders hebben ghedaen
ons ocht onsen vorseten
hertoge van gelre wilt weten
die schelden wi te deser tijt
gheheelijc ende al quijt
vort alle onderseten sijt vroeder
ende coepliede ons liefs broeder
elect van ludick selen te hant
paysibelijc in ons lant
liden ende converseeren
incomen ende weder uut keeren
ende of ghebrec hier in ghesciede
soe willen wi dat ons dienstliede
daer onder die ghebreke ghesciedden
comen surcoersen die coeplieden
met al harer mogentheit
sonder eenighe listicheit
ende vort sal mijn heer baudwijn
de jonghe gheheten van mommardijn
sijn slot seyenhoven weder ende vort
hebben met al sier toebehoert
ende sulker gheloften wesen quijt
als hi ghedaen heeft in ons profijt
vort van allen saken mede
dissentien of ghebreclijchede
mids welken dorloghe es gheheven
tusscen onsen brueder vorscreven
soe sijn wi bleven van al der sake
na antworde ende na aensprake
van beiden siden sijt des vroeder
in ij raetslieden ons liefs broeder
in ij van onsen rade dat wet
ende ij van der capittelen met
ende in ij met voersienicheit
rade van ludeke der chiteit
ende al dat die rade voerghelesen
die hier toe selen ghecoren wesen
uutspreken selen met enicheit
dat hebben wi hertoge voerseit
voer ons ende ons nacomers mede
voer ons lant ons volc bi sekerhede
gheloeft gheloven in goeder trouwen
vast en sonder breken te houwen
al ergenlist uut gheseit
ende of dese rade vorseit
niet en verenighden te prononchieren
haer uutsprake in gheer manieren
met acorde al te gader
soe sal ons lieve heere ende vader
hertoghe aelbrecht van beyeren ghenant
greve van henegouwe van hollant
in den vorseiden saken dats chertein
gheloeft sijn te wesen souverein
sijn uutsprake daer af te verclaren
binnen den naesten drie jaren
na date des briefs met wijshede
in desen peis sijn vorwaerde mede
dat thestant dat es ghemaect
tusscen onsen brueder wel geraect
elect van ludicke te desen tide
ende ons ter ander side
na inhout der brieve ghemaect van desen
niet en sal daer met ghebroken wesen
ende alst bestant es ghefineert
soe sal den peis onghefraudeert
in virtute bliven sijts ghewes
alsoe hier boven voerscreven es
vort selen wi hertoge als boven
desen peis doen gheloven
ende bezegelen met enicheden
onsen iiij goeden steden
ons lants van gelre ter stonde
als nijmegen ende ruermonde
arnhem ende zuutphenne mede
in orconde der waerhede
hebben wi met rechter wetentheit
den segel onser heerlicheit
drucken doen aen desen brieve
int jaer ons heeren met rechter lieve
als xiiic stont ghescreven
ende acht ende negentich daer neven
ende ghesciede op eenen disendach
die sesthiene in julio lach
alle beide dese brieve vorscreven
heeft besegelt ende ghegeven
hertoge willem van gelderlant
heer jan van beyeren elect ghenant
des bisdoms van ludeke wilt verstaen
tselve heeft die elect ghedaen
den hertoge van gelre sonder sneven
van worde te worde soet es vorscreven
soe in dese brieve die hertoghe sprect
soe sprac in de sine die elect
van desen brieven latic bliven
ende sal u die ghescienesse scriven
als desen peis dus was berect
tusscen den hertoge ende den elect
ende die van ludeke sonder scop
soe brac theer van ludeke op
ende toghen thuuswert te hant
ende lieten theer van brabant
voer ruermunde met waerhede
ende onderwegen quam tgeleide
van brabant uter stat van tricht
met provanden ende te richt
als die ludekeren waren comen
hebben si die provanche genomen
seggende hoert mi verclaren
dat siere nootdorftich waren
ende aldus braken si blikelijc
tverbont openbaerlijc
dwelc gi voren hebt hoeren mogen
met dat si uten velde togen
ende oec in weet hoe sijt doen dorsten
dat si hen haer provanche scorsten
daer si in daden vele te cleine
daer met verbuerden si die peine
soe die verbonde claer in hilden
van ijcm ouder scilden
welcke peine doen dit was ghescreven
van hen noch onbetaelt es bleven
nu es comen die niemere
hier af in dat brabantsche here
dat die ludeckers onghelogen
aldus thuuswert sijn ghetogen
ende in den wege daer si sijn comen
haer provanche hebben genomen
die toten here van brabant quam
dies een yegelijc was gram
dien raet ghedroegh alsoe houde
dat theer oec opbreken soude
van brabant al sonder chesseren
ende dlant van gulick destrueren
ende verbranden tallen inden
al dat si buten steden vinden
des anderen daegs dat seggic dich
trac theer van brabant voer lennich
dat tier tijt sijt seker das
een goet vast stedeken was
met ij goeden vasten graven
doen theer daer voren quam ghedraven
ende si dien groten hoep aensagen
en dorsten sier hen niet in ontdragen
maer vloen uut alsoe schiere
ende staken die stat aen met viere
die brabantre quamen daer in terstont
ende slechten die stat in den gront
si vonden daer na haer ghevoech
goeden wijn ende des genoech
maer broots hadden si grote breke
nu was haer opset sekerleke
dat si des anders daegs haer vaert
al brandende togen taken waert
als van saintpol die grave
waelraven dopset wist hier ave
bat hi hen sonder ophouden
dat si voer gulick trecken wouden
doer sinen wille tsijnre beden
die heeren ende die goede steden
sagen ane altegader
dat grave gwide sijn lieve vader
in den lande aldaer uut trouwen groot
bi hertoge wenceline bleef doot
voer baeswildere in den strijt
ende grave waelraven te meneger tijt
den lande van brabant sonder waen
menegen trouwen dienst hadde gedaen
ende mids dien al samentlijc
consenterden sijt willichlijc
des anderen daegs des seker sijt
recht omtrent der vespertijt
wijsselike gheordonneert
sijn si voer gulick ghelogeert
doen die van binnen hoerden tgheruut
togen si ter ander siden uut
met haren goede dat si mochten
weg brengen ende niet en dochten
noch en hoepten met allen niet
die stat te behouden yet
jeghen alsulken heercracht
ende in dier selver nacht
die greve van saintpol verstaet dat
heeft die van gulick ghebrantscat
ende creegh van hen eer hi er af schiet
xxxm guldenen die men hem liet
behouden in sijnre mogentheit
mids der redenen vorseit
des anderen daghs onghelogen
es theer van voer gulick ghetogen
ende namen hare vaert
den rechten wech taken waert
die capiteine al te hant
hebben taken inne ghesant
om te crigene in haer ghewelt
provande ghenoech om haer gelt
dwelcke hen alsoe mi dochte
van der stat niet werden en mochte
als die capiteine verstonden
dat die van aken niet en sonden
provanche in theer om haer gelt
wort in den rade alsoe ghestelt
dat si van gulick onghespaert
namen den wech taken waert
ende hebben alle die dorpen verbrant
die si vonden in gulickerlant
in haeren weghe des seker sijt
ende in deser selver tijt
dat sijt int gulijcksche dus daden blaken
soe was die ghenginghe taken
ende want die pelgrine
die taken waren beduchten tsine
beroeft van den volcke van wapen
ginghen si gaderinghe maken
ende coppelden hen te samen
soe dat wel uut aken quamen
eenen hope teenen termine
tusscen iiij ende v dusent pelgrine
welcke pelgrine te samen
den here int gemoet quamen
die seere bescaemt waren ende bevrucht
meshandelt te sine hadden si ducht
doen quam int theer die niemare
dat het die hertoghe van gelre ware
die daer hilde in den velde
om te stridene met ghewelde
dies de brabantre al te samen
blide waren doen sijt vernamen
ende ghingen hen met corten worde
bataillieren alsoet behoerde
si sonden uut ende vernamen
dat pelgrine waren die daer quamen
als dat wisten die capiteine
daden si theer groot ende cleine
al te gader houden stille
entie pelgrine te haren wille
veilich voer hen henen liden
ende verwaerden tallen siden
dat hen nergens en messchiede
doen leden waren al die liede
die brabantre doen vort traken
dies selfs avonts tot bi aken
daer hebben die capiteine tien stonden
taken binnen weder ghesonden
dat hen provande soe mi dochte
om haer gelt noch werden mochte
daer heeft de stat hoerdic orconden
van aken buten int heer ghesonden
ene kerre met brode geladen
die welcke die capiteine daden
wederom trecken dats waer bediet
sonder daer af te nutten iet
die capiteine saghen an
dat daer was soe menich man
dat soe vele broots sonder waen
clein stade soude hebben ghedaen
ende onrast mochter af sijn gheschiet
hadt deen ghehadt ende dander niet
mids desen saken si te hant
tbroot wederom hebben ghesant
ende onboden hen na dien
dat hen niet en mochte gheschien
provande te crigen met haren gelde
eer si scheeden uten velde
si souden hen verstaet mijn dichten
alomme alsoe claer lichten
dat si des nachts wilt mi verstaen
wel sonder lanterne souden gaen
binnen aken harer steden
dwelcke dat si alsoe deden
des anderen daeghs si opbraken
ende togen beneven tstat van aken
ende verbranden al tien stonden
die dorpe die omtrent aken stonden
daer menegen af ghesciede erch
tusscen aken ende sint salvatoirs berch
alst theer quam opten berch mettien
mocht men alle die dorpe sien
die stonden binnen den rike van aken
in een der schoender layen blaken
soe dat van den roke van dien
deen dander cume en cost ghesien
int theer noch oec onderkinnen
dit mochten die van aken winnen
om dat si den here als voer vertelt
gheen provande en sonden om haer gelt
dus trac theer soe ict vernam
des avonts logeren tot witham
op die riviere hoert mi ghewaghen
dit was dierst dat binnen drie dagen
tvolc van borde ghespiset waert
van daer namen si hare vaert
te brabant wert al sonder beiden
si togen uut als ic vorseide
in junio den xvjn dach
ende waren uut doe ic ghewach
xxxviii daghe te samen
tot dat si weder thuus quamen
alst theer van brabant dus hadde ghewesen
voer aken soe quam cort na desen
coninc robrecht van heyelsberch die was
roemsch coninc ghecoren ende mids das
quam hi voer aken die stede
om tontfane alsoe hi dede
sijn ierste crone soe ict vernam
hertoghe willem daer bi hem quam
thonende met subtilen rade
die groote schemte ende groote scade
die die brabantre den roemscen rike
ende hem ghedaen hadden desghelike
ende arbeitte in allen dingen
om den roemscen coninc te bringen
ten naesten jare op brabant
daer men seide dat hi troest aen vant
tegen den naesten somer sonder waen
want nu den winter seere quam aen
dan men qualic in den velde
meer ligghen mocht met heerghewelde
dit vernam met snellen keere
hertoghe philips die wise heere
van bourgognen doe ic u cont
ende die maecte in corter stont
van ridderscape groot mandement
al doer sijn lant al omtrent
ende bat vort alsoe mi dochte
alle die hi verbidden mochte
ende was in dien bedacht
dat hi met alle sijnre macht
ten naesten somere als die boude
den hertoge van gelre besueken woude
ende beraden hem sulken pant
dat hi sier moyen van brabant
vort meer la laten soude met vreden
die geldersce met suptijlheden
hebben vernomen dese saken
aen eneghe dat sijt soe bestaken
die bi vrou johannen wel waren ghehoert
ende die brachtent soe verre vort
ende hebbent alsoe verre bewaert
dat quam tot eenre dachvaert
die wort ghehouden van wisen mannen
tusscen die vriende van vrou johannen
ende hertogh willeme met enichede
welcke vriende met wijshede
die saken alsoe overdachten
dat sijt tot eenen peise brachten
tusschen vrou johannen aldaer
ende hertoge willeme dats waer
ende harer beide lande ghemein
dit ghesciede te ravenstein
int jaer ons heeren dat seggic dich
xiiic neghen ende neghentich
op sente bonefacius dach
der heeren namen men horen mach
die hier af waren dedingsliede
dat dese soene dus gheschiede
daer was van vrou johannen side
die heere van gaesbeke tien tide
ende die joncheere van cranendonck
heer jan van der calsteren die niet en was blonc
ende her reinier goetheere
proest van tricht ende daertoe meere
van der gelderscher siden horet bescheit
was deen die heere van rijfferscheit
dander die heere van culenborch
die heere van oeye was int besorch
die iiij was die heere van meere
dese viij persone met groten ghere
waren die ghone wel gheraect
die den peys hebben ghemaect
als hertoge philips dit hoerde
van bourgognen seer hi hem stoerde
dat desen peys ende dit tractaet
sonder sijn weten ochte raet
bi den partien dus was volbracht
ende hi ghebeden had al sijn macht
alsoe ghi voren hebt ghehoert
soe was hi alsoe seer ghestoert
dat die selve goede mannen
diet hem aenbrachten van vrou johannen
en mochten in drien dagen niet
voer sijn ogen comen iet
ende want hi daer af wort bericht
dat die vorseide proest van tricht
dit hadde bedreven ende gheindt
soe en mocht hi daer na nie sint
ter gracien comen van dien heere
hoe wel hi vortijts heimelec seere
metten hertoge plach te sijn
die reden waeromme verstaet den fijn
want hi hem hadde des ghetrout
met groter ghereetscap toe ghetout
om met machte hebbic vernomen
op hertoge willeme te comen
welc reetscap hem ghecost hadde houde
over xij dusent cronen van goude
ende meinde na sinen wane
met hertoge willem soe om te gane
dat sijn moye van brabant
si ende haer goede lant
ghehadt souden hebben beter soene
ende eerliker dan met desen doene
niet te min die brabantsce heeren
die dedinghsliede hier af weren
dadent om tbeste als wisen mannen
bi goetdunken van vrou johannen
ende haers raets wilt mi verstaen
doch dat gheschiet was bleef ghedaen
nu heeft brabant langen tijt
orloghe ghehadt twist ende strijt
jegen die geldersche als ghi wet
maer achter hebben wi lange gheset
ende verswegen in allen sinne
van vrou marien hertoginne
van gelre die de joncste was
vrou johannen suster sijt seker das
die hadde ghetrout dats claer bekant
hertoge reinout van gelderlant
welke reinout dat si u verclaert
sijn jongher brueder eduwaert
hilt ghevangen tot dier tijt
dat hi selve bleef in den strijt
voer baeswildere die eduwaert
na sijn doot hertoge reinout waert
ghelaten uut der vangenesse
maer der doot bedrueffenesse
beroefde hem cort tnatuerlic leven
dies es vrou marie weduwe bleven
na de doot van hertoge reinout
quam si liggen te tuernhout
metter woene sijt seker das
dat haer susterghedeilte was
metten dorpen metten toebehooren
soet haer bewijst was daer te voren
dese vrou marie dits waer ghedichte
een canesie te turnhout stichte
ter eren gods ende sijnder moeder
ende sente petren des sijt vroeder
den heilegen apostel des ghelijcx
van canoencke die dagelijcx
aldaer singen die seven ghetiden
dese selve vrouwe in haren tiden
dede een cloester oec funderen
een godshuus gode ter eeren
van canoeneken reguliere
buten turnhout daer menegertiere
den lof gods in es vermeert
dwelc korsendonck heet si u gheleert
in haren wedustoel dede si maken
die borch te turnhout tsijn ware saken
ende tslot tot oyen dat verstaet
sij hilt tameliken staet
ende si betaelde sonder sage
eleken wel te sinen dage
alsoe als sijt hem toesede
si woende te bruessel in de stede
int hof van brabant dat es waer
met harer suster lange aldaer
ende sterf aldaer hoert wat ic scrive
sonder oer te laten van haren live
int jaer ons heeren doe ic ghewach
in der maent september den iersten dach
als xiiic stont ghescreven
ende xcviii daer neven
ter minderbruederen statelijc
was si begraven eerbaerlijc
als nu vrou marie sijt ghewes
sonder oer aldus ghestorven es
noch vrou johanne daer af ic scrive
en hadde gheen oer van haren live
ende worden was soe out van dagen
dat si gheen kint en mochte dragen
docht hertoge philips te hant
te crighene dlant van brabant
tsier kinder behoef dits waerheit bloot
na vrou johannen sier moyen doot
want sijn kindre hoert mi verclaren
naest gheborteghe daer af waren
hadde iij sonen die jonc storven
ende sonder oer die doot verworven
ende nu vrou marie sijts ghewes
oec sonder oer ghestorven es
ende vrou johanne si u bekant
oec ghescepen es haer lant
sonder oer te laten si u ghesaeght
want si te out was ghedaeght
dus stont brabant gheheel ende al
op vrou magrieten te bliven al
die de middelste dochter was
van hertoge janne als ic las
dese margriete sekerlike
was ghegeven greve lodewike
van vlaenderen als u doet recort
distorie hier voren daert behoert
die welke wan aen haren live
een eeneghe dochter hoert wat ic scrive
magriete was hare name bescreven
ende haer wert te manne ghegeven
van bourgognen den hertoge
welc hertoge sterf als ic u toghe
sonder oer te hebben van hare
doen viel thertoghedomme daer nare
van bourgognen ghewarichlijc
op die crone van vranckrijc
die coninc karle dat es waer
dedingde thuwelijc cort daer naer
tusscen philipse sinen joncsten broeder
ende vrou margrieten des sijt vroeder
die des hertogen weduwe was
van bourgognen ende mids das
heeft hi philipse vorscreven
sinen brueder thertoeghdom ghegeven
van bourgognen tsinen gheniete
aldus hadde vrou magriete
van bourgongen ij hertoghen
dese hertoghe philips seer vermogen
die was sone ghewarichlijc
coninc jans van vranckrijc
den welken philipse dat hi wan
aen die dochter van den coninc jan
van beehem dat es waerheit fijn
aldus was hertoge wencelijn
sijn recht oem in goeder trouwe
ende vrou johanne was van sier vrouwe
gherechte moye dits waer bediet
hertoghe philips in liege u niet
wan vj kindre met sinen live
aen vrou margrieten sinen wive
die outste sone die hiet jan
die ander anthonis die sint ghewan
thertoeghdom van brabant
philips die joncste was ghenant
drie dochtren hadde hi desghelike
die eene hadde te huwelike
van oestrijc hertoge lupolde
die gheene gheboirte alsoet god wolde
van hare en creegh soe ic u toeghe
dander hadde van moede hoghe
hertoghe willeme van beyerlant
greve van henegouwe van hollant
ende van zeelant desghelijc
si hadde een dochter suverlijc
die jacoba hiet dit versinne
die namaels waert hertoginne
van brabant daer ic hebbics gheval
namaels noch af scriven sal
gheons god van hemelrijc
die derde hadde den heere rijc
van savoye den greve hoghe
die nu es worden hertoghe
amedeus hi bi name hiet
als ic u voren dede bediet
sijn vader was verstaet den fijn
greve van savoye die moeder sijn
was tsertoghen dochter van berry
aen sijnre vrouwen soe wan hi
twee sonen ende twee dochteren tzwaer
deen dochter gaf hi dat es claer
van meilanen den hertoge groot
sijn ander dochter dats waerheit bloot
dede hi den hertoge ondertrouwen
van heylsberge na de doot sier vrouwen
gaf hi sinen outsten sone al omme
die heerlicheit van den hertoeghdomme
van savoyen dat seggic di
sinen joncsten sone maecte hi
prince van piemont sonder sneven
ende hem selven heeft hi begheven
tot geesteliken levene ic seker ben
soe dat hi bi der conscilien
van basele namaels si u verclaert
paus van rome ghecoren waert
ende wort bi namen aldus gheheten
felix de vijfte suldi weten
jan doutste sone hadde in plechte
die dochter van hertoge aelbrechte
van beyeren sijt seker das
die hertoge willems suster was
dus hadde willem ende jan
deen des anderen suster dan
anthonis die middelste sone
te wive soe hadde die ghone
greve waelravens dochter des heeren
die greve van saintpol was met eeren
sijn eeneghe dochter dats waerheit bloot
daer hi met hadde na svader doot
die graefscapen dat seggic di
van saintpol ende van liney
ende van rijssel die castelrie
daer toe hadde hi in sijn voechdie
meer sloten renten heerlicheiden
die ic niet al en can besceiden
philips des hertogen joncste sone
van bourgognen die ghone
hadde te wive dat versint
van deu des greven kint
ende haer moeder dat seggic di
was tsertogen dochter van berry
van deser dochter van den voirscreven
sijn twee sonen achter bleven
die philips die edel man
van bourgoingen aen haer wan
die beide noch leven sijts ghewes
greve van nyveers die outste es
die ander es greve dits waer bediet
van stampes ic en liege u niet
doe hertoge philips die wise heere
sijn kinder hadde bestelt ter eere
ende sijn drie dochteren dat ghijt wet
hadde hi met penningen uutgheset
ende ghegoedt als heere ende vader
daer met si ende haer manne te gader
verteghen op die versterflijcheide
van hem ende van sier vrouwen beide
dus heeft hi met sinen wive
met harer beider levenden live
alle sijn lande ende heerlijcheiden
sinen iij sonen onderscheiden
alsoe hi wilde dats claer ende bloot
dat sise besaten na sijn doot
jan doutste sone hoert mijn scriven
sal thertoeghdom van bourgognen bliven
ende greve van vlaenderen dits waerhede
van artoys ende van bourgoingen mede
anthonis die middelste sijts ghewesse
na vrou johannen versterffenesse
soude hertoghe sijn van lottrike
van brabant van limborch der ghelike
mercgreve des heilighs rijcs na tgone
soude hebben philips die joncste sone
die graefscapen ende dlant
van rethiers si u bekant
van rethelois van nivers beide
dus hertoghe philips onderscheide
ende sijn vrouwe al dese dinc
bi consente van den coninc
ende vrou johannen mede
die daer haer consent toe dede
entie iij sonen elc sunderlinge
gheloefden die vorseide scheidinge
te houdene sonder enegen stoot
na vader ende na moeder doot
ende in dier vuegen dats waer
verteghen deen op dander daer
met vorwaerden daer in vorsien
storve enich van hen drien
sonder mans oeir van sinen live
te laten van sinen wettigen wive
soe souden sijn lande sijt des vroeder
comen op den anderen broeder
die die outste naest hem waer
ocht op sijn mans oir dit es claer
als hertoghe philips wijs ende vroet
ghescheiden hadde sijn erflec goet
soe bedacht hi altehant
dat hi dlant van brabant
niet en hadde in sinen handen
al waest datter bi had ghestanden
vrou johanne si u bekent
ende ghegeven haer consent
tot der scheidinge verstaet tbediet
soe en waest niet bi consente gheschiet
des lants van brabant clein noch groot
soe beduchte hi hem dat na de doot
van vrou johannen alsoe hem dochte
sinen kindren stoot ghevallen mochte
om der lande wille dat wet
van brabant van over mase met
sunderlinghe om dat men seide int fijn
dat die hertoge wencelijn
ende vrou johanne mede
al tot tricht in der stede
keiser karlen sonder waen
seker gheloften hadden ghedaen
hertoge wencelijns brueder goet
die daer af hadde in sijn behoet
segel ende brieve sijts ghewes
als dat voren bescreven es
tot der plaetsen daer dat betam
hier om hertoge philips nam
die vaert ane si u bekant
selve te comen in brabant
tot sijnre moyen soe hi dede
diene ontfinc met werdichede
te bruessel dats seker waer
ende tsier begherten cort daer naer
dede si vergaderen te hande
die iij state van den lande
daer hertoge philips met minlijcheden
ende vrou johannen hebben ghebeden
dat si hertoge philips vrouwe
ende haren kinderen ghetrouwe
bekennen wouden al te samen
voer dnaest oir ende erfghenamen
van brabant van limborch dat wet
ende tslants van over mase met
als vrou johanne aflivich waer
daer op die staten antworden claer
ende spraken int ghemeene
si en kenden heere noch vrouwe enghene
dan vrou johannen bi gods gheniete
soe langhe alse god hen liete
ende na de doot van hare
soude dlant hem quiten alst sculdich ware
in den ghenen met trouwen fijn
die van rechts wegen waer te sijn
sculdich haer gherechte heere
dit was dantworde ende niet meere
van deser antworde die si deden
en was die hertoge niet te vreden
maer hi arbeitte lude ende stille
tsier kinder behoef tot sinen wille
die kinnesse te hebben hoerdic lien
van der rechter oirrien
ende hadde hem dlant des seker sijt
die kinnesse ghegeven tier tijt
soe boet hi hen al sonder sneven
antwerpen ende mechelen te gheven
ende ewelicken hoert mijn scriven
vort meer aen brabant te bliven
vort boot hi ter selver stonde
te settene dlant van denremonde
in den handen des lants van brabant
toter tijt toe si u bekant
dat hi van den grave die stat
ende oec dlant van cuyck met dat
daer toe behoert groot ende smal
ghelevert soude hebben gheheel ende al
op sinen cost si u bekant
ende vast gheknocht aen brabant
sonder daer af nemmermeere
ghescheiden te sine in gheenen keere
maer wat hertoge philips boot
het en gheschiede clein noch groot
die kinnesse en mocht hem werden niet
aldus hi weder uut brabant sciet
te vranckrijc wert verstaet den fijn
dit vernam die coninc wencelijn
van beehem die hem selven helt
voer roemsch coninc si u vertelt
als coninc wencelijn die dinghe
van behem vernam sant hi gheringhe
notabelijc sijn ambasaet
binnen lovene sonder verlaet
daer si van sinen wegen gheladen
den staten van brabant op daden
dinhout van den brieven vorscreven
die besegelt waren ende ghegeven
tusscen keiser karlen dats waerheit fijn
ende sinen brueder wencelijn
ende vrou johannen binnen tricht
als u voren verclert tghedicht
daer inne bevorwaert was int clare
als vrou johanne aflivich ware
sonder wettich oir si u bekant
dat dan die lande van brabant
van limborch van over mase met vromen
opt rechte naest oir souden comen
uten huuse van lutzenborch gheboren
daer coninc wencelijn hem hilt voren
mids dier redenen begherden si
van sinen wegen seggic di
dat sine kenden ende hilden
voer gherecht oeir ende niet en wilden
daer jeghen doen in ghenen keere
maer voer haren toecomenden heere
der lande vorscreven dits waerheit bloot
kenden na vrou johannen doot
ende dat si in contrarien van dien
gheen toeseggen en lieten ghescien
noch vorderen en lieten enege saken
die de vorseide gheloften mochten laken
in contrarien des sijt wijs
den besegelden brieven in eneger wijs
die staten antworden daer op al bloot
dat si na vrou johannen doot
met iegeliken souden plegen
als si sculdich waren van rechtswegen
die ambassateurs onghelogen
sijn hier met weder in behem ghetogen
haer antwoorde en was anders niet
hier met te loven die dachvaert schiet
doen den hertoge dit quam ter oren
van bourgoingen meer dan te voren
nam hi ter herten die kinnesse
tsier kinder behoef om derffenesse
ende oirrye si u bekant
van limborch ende van brabant
ende want hi die kinnesse soe hem dochte
van den staten niet verwerven en mochte
soe dede hi spreken al te hande
eneghe baenrotsen van den lande
ende als hi daer af hadde ontfaen
goeden troest soe quam hi saen
tot sijnre moyen in brabant
tot bruessel toe daer hise vant
daer si allen clein ende groot
die state des lants te hare ontboot
aen de welke hi verwerf doen tghone
dat si sinen middelsten sone
anthonise verstaet die dingen
tot enen ruwaert des lants ontfingen
alsoe lange dus waest bedreven
als vrou johanne soude leven
hertoge philips gaf mids tgone
antwerpen anthonijs sinen sone
metter toebehoerten groot ende smal
ende metter bewisenessen al
om te bliven in ewicheiden
aen brabant sonder afscheiden
maer mechelen en creech men noch den grave
noch dlant van cuyck des schiet men ave
hoe wel ment voortijts hadde ghecregen
hadde men van ierst sijns willen gheplegen
hets den brabantschen sede na mijn verstaen
tware goet hadde ment aldus ghedaen
dat seght willeken van schernau
achter na raet es eers crau
mi ghedinct wel tot veel wegen
dat es der brabantre plegen
dat si dicwijl hebben raet
als ghesciet es die daet
ocht sijs som iet hadden te bat
dat weten si diet hebben ghehat
hier met willics ave scheden
hertoge philips was wel te vreden
dat anthonijs sijn sone ter vaert
van brabant werden sal ruwaert
die wile dat die wise man
dese sake vorderde quam hem an
een groot siecte in sijn lede
te bruesele binnen der goeder stede
doen sijn saken ten einde was comen
heeft hi orlof ghenomen
aen sijnre moyen vrou johannen
ende aen die ander goede mannen
ende trac alsoe van daer
thuuswert op een rosbaer
ende eer te halle quam die heere
wort hi bestaen alsoe seere
metter siecte met overvalle
dat men hem cume ghebracht te halle
in sijn herberge in den hert
daer wort die siecte hem soe hert
dat hi cort versciet daer naer
van ertrike in ons heeren jaer
dusent vier hondert daertoe viere
daer menich maecte droeve chiere
die niet en sagen haren wille
dit ghesciede in aprille
op den xxijsten
 dach
sijn lichaen wert sonder verdrach
rechtvort ghevoert na dit doen
in bourgoingen te digoen
daer wert hi dwelke cost veel haven
herde statelic begraven
dus nam ende die heere groot
god brenge sijn siele uut al der noot
anthonijs van bourgoingen te hant
quam cort daer na in brabant
ende wort al onghespaert
in brabant ontfaen over ruwaert
int jaer vorseit doe ic ghewach
in junio den vsten
 dach
ende binnen sinen iersten jare
sijns ruwaertscaeps cort daer nare
soe ghevielt dat een mesdede
jeghen trecht van der stede
van bruecele mids welken daden
die wet was alsoe beraden
dat si dien mesdadegen man
leggen woude in enen ban
ende dit vernam ter vaert
mijn heere anthonijs die ruwaert
die den heere van assche den amman
verboot dat hi bi dien ban
niet en stonde in gheer maniere
die stat van bruecel versocht schiere
haren amman alsoe houde
van rechtswegen dat hijt doen soude
ocht dat hi sonder enigh beiden
terstont sijn roede neder leide
want hen alsoe sijt seker das
met privilegien verleent was
ende aldus in gheenre maten
soe en dorst die heere van assche laten
die correctie was ghedaen
ende damman heefter bi ghestaen
die amman beduchte hem houde
dats hem die ruwaert storen soude
ende ginc terstont na desen doene
tot van fremelles meester simoene
die raet was si u verclaert
van minen heere den ruwaert
ende vertelde hem al dit doen
doen riet hem meester symoen
dat hi toghe al onghespaert
bi minen heere den ruwaert
ende vertelde hem int lange
hoe hijt ghedaen hadde bi bedwanghe
om tbeste dat hi hem dit riet
hier met die amman van hem sciet
ende nam te loven wert die vaert
om minen heere den ruwaert
tonderwisene openbare
hoe die sake gheschiet ware
alsoe ghi voren hebt ghehoert
maer die ruwaert was soe ghestoert
als hi die niemare vernam
dat hi met erren moede gram
tusscen loven ende bruessel sonder waen
den heere van assche dede vaen
ende deden in dien berueren
int tslot te genepien vueren
des avonts als die niemare quam
te bruesel entie wet vernam
vergaderde die wet na dat
alle den raet van der stat
daer daden si cort na dien doene
van fremelles meester simoene
in sijn herberge halen dats waer
ende brengen op thuus ghevangen daer
ende waren alle alsoe bedacht
dat sine hilden alle dien nacht
want si meinden openbare
dat hi sake daer af ware
dat die amman dus onghespaert
ghevangen was van den ruwaert
welcke meester simoen si u bekant
alsoe vele screef ende sant
aen minen heere den ruwaert
dat die heere van assche waert
des anderdaeghs daerna ontslagen
ende doen wert sonder verdragen
meester simoen los ghelaten
hierna wert seere utermaten
die ruwaert vertornt op die stat
van bruesele ende mids dat
si sinen raet meester symoene
ghevangen hadden mids welken doene
dede hi die borch vast stercken
van vilvorde ende bollewerken
ende stelde daer op als behoedere
der borch van ranst die ghebroedere
met meer andren die met wreetheden
die stat souden hebben bereden
van bruecel alsoe men seide claer
maer het wert ghededinght cort daer naer
soe dat die scepenen entie raet
der stat van bruecel dat verstaet
met processien te voet al te samen
jegen den ruwaert uut quamen
tot boven tsiechuus dat verstaet
daer men te vilvorden wert gaet
tusscen bruecel ende scarenbeke
daer vielen si oetmoedeleke
al tenegader op haer knien
ende baden den ruwaert mettien
dat hi sijn gramheit van hen sate
ende hadden sine in eneger mate
vertornt dat hi hen lieden dat
aldaer vergave op die stat
ende mids desen si u gheseit
wort die sake afgheleit
van den gheschille vore verclaert
tusscen die stat ende den ruwaert
daer toe gaven si tsinen behoude
den ruwaert viijm gulde van goude
hier na in ons heeren jaer
xiiiic ende v dats waer
in merte xxviij daghe
schiet van der werelt met groter clage
van bourgognen die edel vrouwe
anthonijs moeder daer groten rouwe
haer vrienden om maecten clein ende groot
ten baedt geen rouwe jegen die doot
hets iegeliken effen bi
heere ocht vrouwe ocht wie hi si
si moeten allen gaen dien ganc
maer hoe cort of hoe lanc
weder nu tavont of morgen
dats gode allene onverborgen
mocht rijcdom ocht grote heerlijcheit
als men van hier doet ghescheidt
te baten comen ocht te staden
soe waren derme tseere gheladen
het en baet heerlijcheit noch schat
maer die doeght hout in den hemel stat
mach licht die hier meest sijn ghepresen
selen dan die snootste wesen
ende niet allene eenen corten tijt
maer sonder inde in ewich verwijt
elc huede hem des sunderlinge
want dordeel gods sal wesen stringe
men en salre met machte niet voren gaen
maer elc sal loen naer werc ontfaen
ontsien wert seere utermaten
van alle sinen ommesaten
anthonijs die vrome heere
sijn volc wertten herde seere
minnende ende ontsiende mede
doer sijn grote edelhede
int jaer ons heeren min noch mee
xiiiic ende drie werf twee
in junio den sesten dach
soe wert ghemaect een overdrach
ende een sekere heimelijcheit
tusscen den ruwaert vorseit
ende der goeder stat van aken
die vrientscap met hem wouden maken
ende onder dandre wanneer dat hi
des hadde te doene ende si
des worden versocht si u bekant
souden si hem senden te hant
in sinen sloten tsinen ghebode
te limborch te daelhem ende te rode
vijftich scutteren met willeger lost
ende die halden op haren cost
waert waer te doene aen dien cant
wel toeghetouwet ende wel bewant
ende alsoe lange in dien berechte
als sijn ridders ende sijn knechten
daer bliven souden dat es waer
souden die scutteren bliven daer
hertoge anthonijs die vrome man
soude die scutteren af ende an
veilegen doen ende gheleiden
tusschen beide met mogentheiden
die stat van aken des sijt wijs
soude den hertoge anthonijs
van limborch verstaet den fijn
hem ochte den vrienden sijn
provanche leveren uter stat
in sulcken cope ghelijc als dat
deen borgheren den anderen dits tbediet
vercopen souden ende anders niet
hertoge anthonijs met waren saken
soude die borgren van aken
verantworden in alder maten
ghelijc sijns selfs ondersaten
ende doer sijn lande groot ende smal
souden si tolvri varen al
ghelijc als si ghewoenlijc waren
van ouds te doene hoert mi verclaren
met meer vorwarden die daer
besproken worden ende daer naer
schencten si met groter vrome
den hertoghe tsinen willecome
iiiim rinsch gulden in liege u niet
die ruwaert met minnen sciet
van die van aken alsoe ghi hoert
ende bleven goede vriende vort
int jaer ons heren met droeffenesse
m cccc ende sesse
in december den eersten dach
sterf vrou johanne dat menich mach
in brabant clagen groot ende cleine
si wort begraven met groten weine
te brusele toten carmeliten
daer men den menegen hoerde criten
ende druckelijc mesbaren
want alle die omtrent haer waren
ende over menegen termijn
haer dienstliede hadden ghesijn
waren van herten seere bedruct
want hen nu seere was mesluct
averecht was ghekeert haer cansse
beide rutten gheerken coensch ende hansse
die riepen leyder wach owi
want ander quamen in den bri
die hen voersien hadden voertiden
die mochtens nu te bat gheliden
want het sijn al te snode dingen
oude arme hovelingen
ic sach bi vrou johannen tiden
den selken op hoeghe perde riden
die na haer doot seere cort na dat
metten cledren in de modre sat
ende als een erm snodelinc
al drupnesende achter straten ginc
dat waren die die niet en achten
hoe sijt doersloegen ende overbrachten
ende hadden meininghe ende berueren
dat hen eewelijc soude dueren
al waest dat dese maecten rouwe
daer en was noch heere noch vrouwe
si en maecten alle groot mesbaer
maer ten baette niet een haer
si en mochter niet met wederkeeren
met groten state met groter eeren
ende met grooter solempniteit
wert si in haer tomme gheleit
in den coer voer den autaer
si was een ende vijftich jaer
hertoginne met eeren groot
na hertoge jans haers vader doot
daer af si dlant besorghde dan
met wenceline haren man
omtrent der jaren vier werf seven
na hertoge wencelijns doot vorscreven
in haren wedustoel daer naer
regeerde si xxiij jaer
dlant van brabant al omtrint
binnen welcken tide si seer ghemint
was van haren volcke ghemeine
want si dede tvolc groot ende cleine
handlen met vonnesse ende met wette
ende stringelijc si daer op lette
scerp te richten tallen steden
die ghene die fortsche of wille deden
over eneghe vrouwen persone
ocht diese ontscaecten dat was scone
si was ontsien aen elcken kant
van den baenrotsen van brabant
ende van al den edelen sijts vroet
si dede haer lijf ende haer goet
aentasten cort daer nare
als si iet bruecten jegen hare
ende daer na moesten si hoert mi scriven
ewelijc aen haer hangende bliven
met haren goede sonder verlaet
moesten si beteren die mesdaet
ende in vrou johannen eenpaerleken
blivende in gheloften steken
daer met dat si bedwongen waren
hen vort te hoedene hoerdic verclaren
van sulcken mesgripe herde seere
ocht van geliken vortaen meere
alle vorsten ende alle heeren
hilden allen in groter eeren
ende in groter werdicheit
die edele hertoginne vorseit
ende haddense alsoe uutghelesen
ocht si haer moeder hadde ghewesen
ende voer waer in rechter eeren
si was een moeder van jongen heeren
dier si vele bi hare onthelt
ende ter eeren heeft ghestelt
ende tot doeghden opghetogen
wijsde ende leerde na haer vermogen
den staet der eeren te volgen naer
want haer kinlijc was ende claer
als den jongen van cleve dat edel grein
ende willeme sgreven sone van zeyn
heynsberch namen ende bourboen
dese waren alle in haer bandoen
ende vele meer andre joncheren
die kindre waren van groten heeren
si besorghde oec die jongelingen
om te state van huwelijc te bringen
want si bereet selve properlijc
ende bededinghde thuwelijc
tusscen coninc karlen vermogen
van vranckrijc ende des hertogen
stephens dochter van beyeren heere
daer tamyens met groter eere
die brulocht af ghehouden waert
vrou johanne was daer wide vermaert
oec soe dedingde vrou johanne
thuwelijc tusscen den jongen janne
van bourgoingen den joncheere fijn
ende hertogen aelbrechts dochterkijn
van henegouwe ende van hollant heere
ende van zeelant si maecte meere
thuwelijc dat was goet ende scone
tusschen willeme hertoeghe aelbrechts sone
ende magrieten voersienichlijc
van bourgoingen dwelc huwelijc
van willeme ende van sier jonger vrouwen
te camerike wert ghehouden
vrou johanne sijt seker das
selve oec tot deser brulocht was
daer haer wert ghedaen veel eeren
van altemael den groten heeren
die daer vergadert waren tsamen
al tenegader si uut quamen
een halve mile weghs jeghen hare
ende gheleidense daer nare
tot in haer herberghe dats waer
dese eere bewesen si haer daer
ende tallen plaetsen tallen steden
groot eere ende werde si haer deden
ende hildense sonder onderscheit
voer dedelste vrou van kerstenheit
wat soudic lange hier op bliven
in can u nerghent na bescriven
den lof die haer van recht betam
soe wie datse versoeken quam
als vremde heeren van buten lande
riddren ocht knechte enegerhande
daer eere ochte doecht aen claf
meldelike si hen gaf
spanne ende dierbare juweele
dier si vele hadde te haren dele
die coningen hertogen ende graven
haer jaerlijcs sonden ende gaven
dwelcke van der edelre vrouwen
niemende en bleef onvergouden
want si was in allen keeren
vol doegdlijcheiden ende vol eeren
wanneer dat si hadde vrede
van orloghe dicwijl si dede
jaerlijcs houden te menegen stonde
tornoye ende tafelronde
ende costelike hove
daer ridders ende knechten van love
vremde ende na gheboere
toenden ridderlike voere
ende besuerden haer edel liven
in deere van den reinen wiven
die der wapenen aert aen sagen
ende bi der hertoginnen lagen
dat menegen maecte hogen sinne
doer der reinder bloemen minne
na der maeltijt met groter eeren
sach men daer danssen ende hoveren
diet in der maleyen best hadden gedaen
die sach men hogen loen ontfaen
dus hilt die edel vrouwe johanne
wacker alle dien goede manne
die eere begerden ende prijs
van wapenen int paradijs
moet haer siele sijn verheven
in vrouden in dat eewech leven
dus bleven die lande si u bekant
lotrike limborch ende brabant
sonder oer dits openbaer
die over herde menich jaer
van oire te oire waren gheresen
soe ghi hier voren vroet moeght wesen
in die oude coroniken
die welcke claerlijc doen bliken
die gheborte van grade te grade
ende want nu bi der gods ghenade
na der hertoginnen doot
alle die lande clein ende groot
eenen anderen oeire selen bliven
als ic meininghe hebbe te scriven
na dat vrou johanne inde nam
hoe anthonijs aen brabant quam
van bourgongen van moede hoghe
ende wort gheweldich hertoghe
van brabant ende van lotrike
ende van limborch der ghelike
daer sal u dandre boec hier nare
af bescheiden trechte ware
ende die waerheit claer ontbinden
desen vjsten
 boec willic nu inden
op vrou johannen het dunct mi tijt
ic dancke den heere ghebenendijt
die mi verleent heeft die macht
dat ict dus verre hebbe ghebracht
ende der waerheit naghegaen
ten naesten dat ic conde verstaen
ense ondersueken in allen stonden
des nemic gode ter orconden
dat ic na alle mijn vermogen
die rechte waerheit hebbe vertogen
ende die logene af ghebeten
hebbic iet daer in vergheten
dat es mi leet in rechter trouwen
ic bidde onser liever vrouwen
dat si haren lieven kinde
voer mi bidde dat ic ten inde
den sevenden boec oec mach volbringen
daer men herde notabel dingen
in horen sal ende vremde saken
soe u distorie cont sal maken
die hier na volgen sal te richt
dit was ghescreven ende voldicht
int wout van sonyen doe ic u cont
op sente berbelen avont
als men screef noch min noch mee
m iiiic xxx ende twee
des nachts omtrent der thiender uren
god wille hem geven sulc berueren
diet ghedicht heeft ende bescreven
dat hi hier in desen leven
dragen moet sulc regement
dat hi met gode si bekent
ten ordele in den lesten dage
daer elc moet gelden sijn ghelage
dat hi die suete worde mach horen
comt mijn vriende uutvercoren
in dat eeweghe rike mijns vader
dat u bereit es altegader
van der werelt aenbeginne
seght amen alle ic bids op minne
