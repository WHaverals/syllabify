dus ghinc hi vaste wert in
hine wiste meer no min
in wat lande dat hi was
ende sine ogen ras
liet hi altoes omme gaen
als een dief die gevaen
wesen waent met siere proie
soe sere was hi te vernoye
mids sine naecten leden
soe verre quam hi gescreden
dat hi mercte ende nam goom
menegen sconen figeboom
die sere wel geladen
waren met figen ende met bladen
daer wert die ridder ghinc
ende plocte varinc
vanden figen vanden bladen
ende wert soe beraden
dat hi vanden figen at
want sijn herte nalinx mat
worden was van droocheden
vanden rouwe die hi leden
ende vanden tranen heet
hadde ende wel gereet
wert hi al doe beraden
dat hi tacken ende bladen
alsoe vele ave brac
ende scuerde ende trac
ten besten dat hi mochte
ende trac ende knochte
tsamen geliken worden
doe ghinc hiere hem met gorden
ten iii steden ofte vieren
dat men in gere manieren
sijn blote lijf mochte sien
blide was hi vandien
want hi hem die hoge genaemde
te voren in hem selven scaemde
soe bewijsde die natuere
hi hadde beter aetsemuere
ghedragen die vrome man
dan hi an sijn lijf hadde an
die ghinc aldus wel iii dage
dat sine ogen ne sagen
daer binnen noit creatuere
die ie moeder wert te sure
hine hadde hem selven gesien
wonder soe haddi vandien
die wel edel wigant
hi was op i eylant
dat sere wilt was ende woeste
vanden frute dat hi moeste
van honger eten over al
het was recht sijn geval
dat fruut was in sinen tijt
daer hi menich imbijt
ende menich mael met dede
ende natuere voede mede
bede spade ende vroech
soe dat hi sijn lijf ontdroech
an die doerne an die bramen
scuerdi sine cleder tsamen
soe dedi daertoe vel ende huut
datter trode bloet liep wt
sine voeten tien stonden
die hadden menege wonden
ende daer toe menege bleine
want hine vant wege geine
die welke getorden waren
maer herten hinden ende baren
evers denen ende liebaert
tygers ende lupaert
die soe sach hi menich een
ende menegen herden steen
ende menege rootse hoge
ende menege velde droge
maer menege dicke sant
maer gene fonteine hi vant
binnen dachverden drie
van dorste soe waer hie
doot bleven die ridder reen
ne waer om den dieren steen
die stont in dat vingerlijn
ende menich quaet venijn
hadden oec gevimeert
dat hi ewelike moeste
aldaer bliven in dat woeste
ghelijc enen wilden man
want gemerken hi niet ne can
hoe hi over comen soude
neder soe ghinc die boude
opden oever sitten daer
hi mercte ende wort gewaer
dat dat water was al root
dies hi hadde wonder groot
want het sceen al i bloot
dat daden die stenen goet
die welke lagen inden gront
dat huge was oncont
dus waende die ridder goet
dat water al root bloot
altemale hadde gesijn
te hem selven sprac hugelijn
daer es emmer gevochten sere
daer dit grote wide mere
aldus bloedich ave si
ic wildicker hadde bi
ghewesen te dier stat
ende ic wapen hadde gehadt
al soudic in dien swaren stoet
hebben gebleven doot
op datter kerstine mede waren
daer aldus die vrome baren
es geseten op die marine
studerende metten ogen sine
hevet die ridder coen
ghesien comen maleproen
ghevloten in die wilde see
huge hadde wonders mee
in sine hertegedochte
wat dinge het wesen mochte
dan hi ie hadde te voren
dien ridder wel geboren
quam te voren in sijn gedochte
dat die necker wesen mochte
of die viant uter helle
want bin enen swarten velle
hi in dat water vloot
dat het quam te hemwaert
hi spranc op metter vaert
enen stoc addi in die hant
waert necker of viant
wildi hem comen aen
hi souden metten stocke slaen
dat hi soude hebben quaet geval
aldus quam hi als i bal
ghewentelt maleproen
daert aensach hugoen
scudde hi met leden snel
ave dat swarte vel
ende seide here hugoen
god die ter rechter noen
opten vridach sterf ant cruus
omme te behouden huus
huge moet u achterwaren
ende alsoe lange sparen
dat gi pais ende soen
metten coninc ebroen
vrome ridder hebben moet
alse die ridder goet
coninc ebroen hoerde noemen
seidi vrient wel sijt comen
doer den here god here jhesoen
wie bestu ic ben maleproen
vrome ridder hugelijn
ende moet die penitencie mijn
aldus doen in die see
ende hebbe jaren mee
ghedaen dan ic geseggen can
v vader die edel man
van boerdeus saisvijn
die soe was die neue mijn
contrarie den gebode
die ons sijn geset van gode
leefdic op erterike
daerom moetic swaerlike
dese penitencie doen
ne waer die coninc ebroen
diere heeft geboden voren
ic waer ewelike verloren
in dat vermalendide vier
dies benic sijn messagier
wesen die int water sijn
ende opt lant hugelijn
ic die soude in corter stont
halen opter see gront
cop halsberch ende horen
ende tswert dat gi verloren
hebt ende den groten scat
weder halen maer dat
mi verboden heeft ebroen
ic die sal moeten doen
mine penitencie swaer
doer uwen wille te langer i jaer
omdat ic te desen male
jegen u houde tale
ende ic u nu sonder duecht mee
te doene over die rode see
al nu te dragen mene
van desen eylande onrene
tote int conincrike van monbrant
om uwen wille vrome wigant
soe droegic teser stonde
die scone claremonde
van ere rootse uter see
die u m werven ende mee
neve bi mi groeten doet
want ic haer maecte vroet
dat gi noch levende waert
ende u god hadde gespaert
ende gi laget in een hol
soe die hadde gegeven tol
vanden live claremonde
ende in der see gronde
ghesprongen bides viants raet
ne waer tbeelde van monseraet
dat na mariën es gemielt
huge daer neder knielt
int sant voer maleproen
ende seide dat u jhesoen
die sone van mariën
moete gebenediën
ende vergeven uwe sonden
secht mi van claremonden
dat heefti ane gedaen
voer huge es hi gestaen
ende seide sit op mi
ic sal u ouer dragen vri
tote ane den anderen cant
in dat rike van mombrant
daer seldi die avontueren
nemen die u mach gebueren
niet anders canic doen
dat gi den coninc ebroen
met uwen sonden hebt verwrocht
dies waerdi qualike bedocht
ende wilt mi vragen niet
ghine selt geen bediet
van mi mogen weten mee
dit soe is die rode see
die van arde es dus root
om die stene groot
die welke teser stont
liggen in der see gront
alle root van natueren
nu sit op ter goeder uren
dat god opten esel sat
daer hi mede in die stat
reet van jherusalem
huge die seinde hem
ende peinsde tier uren
dat hijt soude avonturen
gode dat hi hem beval
siere moeder ende den heiligen al
die behoren te hemelrike
hi die sat vlichtelike
droegene over maleproen
eer men een orisoen
van enen pater noster lanc
hadde gelesen groten danc
seide hem doe hugelijn
want hem een dropelkijn
des waters genaecte niet
gherne haddi tbediet
gheweten van claremonde
waer hise soude hebben vonden
bloedich hadde in die hant
als een leeu sonder bant
soe stoet hi aldaer gemoet
haddem iemen die daer stoet
willen mesbieden iet
hi hadde dat vrome diet
hem getoocht sulke chiere
als hi elken poertiere
dede die daer stille lagen
sere dat sine besagen
die drossate ende sijn sone
een tekijn van babilone
hadde ane astramant
ende sine neve fortunant
den vromen hugelijn
dien haddi een teekijn
aldaer gegeven mede
die drossate al doe sede
o wi felle mordenaren
hebdi mine portenaren
bede aldus vermoort
daer ane dat verboort
sijn uwer beder live
al waerdi vii werf vive
die met u hadde gesijn partie
bi al miere mametterie
si die souder al om steruen
ende vanden live derven
jane benic in sconinx stede
wien dus gedane lelichede
binnen sinen hove es gedaen
here drossate wilt verstaen
seide doe astramant
wi behoren den soudant
toe vanden rike van babilone
al es hi gevaen die gone
noch sone es hi niet doot
ende omdat ons omboot
die coninc sijn broeder yvorijn
ende ydonie sijn dochterkijn
soe sijn wi comen in sijn rike
ende omdat dus claerlike
weder eten noch drincken
want sijn sorgen ende sijn dincken
ende sine smerte die was groot
vander wonden in sijn hoot
doe sprac die vrouwe vaeliant
lieve meester astramant
truert om u leven niet
ende op uwen geselle siet
ende eet alsoe hi doet
ende maect goeden moet
ende speelt ons een liedekijn
die rike coninc yvorijn
die sal uwes genadich wesen
mochti met spele genesen
sijn herte vanden rouwe
ende ydonie die joncfrouwe
der liever nichte mijn
het soude u wel vergolden sijn
astramant wel verstoet
dat hem die vrouwe goet
doe was in allen kere
ende sonder letten mere
dedi sine vedelen bringen
die daer in der sale hingen
hine wilder niet om opstaen
die vedelen heefti wt gedaen
ende gaf huge den wigant
ene vedele in die hant
ende bat hem dat hi spelen woude
maer liever hadde die ridder boude
met enen swerde des gelooft
te speelne na sulker hooft
die daer saten in die zale
dan te strikene tien male
al daer op die vedelsnaren
men mochte an den vromen baren
wel die waerheit merken das
dat hi ongewillich was
herde node hiere an
quam die vri edel man
nochtan ghinc hiere hem toe voegen
die paiene daer omme loegen
