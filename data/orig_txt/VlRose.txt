so dat si bleken van verren
jegen die sonne alst varen sterren
dese cierheit ende menege ene
beede van goude ende van steene
mochtemen sien an die ghesmiden
voren achter ende besiden
ende meer dan ic gesegghen can
die ionchere dar ic af began
entie welghedane beede
waren ghecleet van enen cleede
dat was van enen samite roet
wel ghescepen ende groet
al gheuoedert met hermine
al omme gespanget met sabeline
elc adde vp toeft enen hoet
van roden rosen die hem wel stoet
mallic adde andren beuaen
jn sinen armen sonder waen
ende custen mallic anders mont
wel xl waruen in corter stont
ende darna songen si dit liedekijn
lief ic bem dijn ende du best mijn
nu doe met mi al dijn geuoech
alsic dit horde ic verdroech
een diep versuchten ic vernam
van mire herten dat al vulquam
dicke pensdic ende dochte
god of ic so singhen mochte
metter wareit als dese tuee
sone wildic droeuen nemmermee
mar neenic niet dies ebbic rouwe
die jongelinc entie joncfrouwe
quamen vort den rechten pat
te mi ghereden dar ic sat
ende quedden mi ghemeenlike
met soeter stemmen houeschelike
ende ic andworde hem bi staden
god onse here bi siere genaden
laet v beeden lange leuen
jn dese bliscap sonder sneuen
elc dancte mi so hi best mochte
jc pensde dat ware al elfs gedochte
alsic dat wonder al besach
dat an hare gewaden lach
dies ic hem gode noemen horde
doe verbouddic metten worde
ende bat hem dat si rusten quamen
si andworden mi tesamen
ende seiden dat sijt gerne daden
die jongelinc was wel beraden
ende beette neder vp die erde
ende nam die scone vele werde
vriendelike in sine arme beide
ende hiefse bouen vten ghereide
ende settedse in die blomen reene
dar ghinghen wi sitten algemeene
neder in dat soete cruut
ende horden na dat soete luut
vanden voglen menechfout
die rioterden in dat wout
die joncfrouwe scheen goedertiere
an hare gedane an hare maniere
dochtesoe mi gheliken hare
daric omme leue in groten vare
ende heuet gheseit scaec ende mat
dies ionstic hare vele te bat
als recht was in allen saken
aldus saten wi ende spraken
harentare van menegher dinc
ten ioncsten sprac die iongelinc
bi gode clerc wart v bequame
so wistic gherne vwen name
ende uwe geburte eer ghi mi lijt
ende wanen ghi comt of war ghi rijt
jc seide jonchere so mogedi wale
jc heete minre met groter quale
mine gebuerte moghedi horen
jn vlaendren so wasic geboren
mar hier int lant ebbic ghesijn
min dan j iaer een lettelkijn
ende come ghereden van aluerioene
van mire herbergen daric wone
jnt foreest te merghene mi
als eender minre eygin vri
ende haer dienstman toter doet
nu ebbic v geseit al bloet
dies ghi mi vraget hedeneere
nu wistic gherne scone ionchere
dat selue van hu wart v lief
wildijt mi segghen sonder brief
hi seide iaic ouer gherne
sint dats v niet staet tonberne
jc heete jolijs ende anders niet
die scone die ghi hier met mi siet
es geheeten florentine
dor hare hebbic menege pine
ghedoget ende menegen toren
van desen lande sijn wi gheboren
van edelen lieden ende vrien
wanen wi comen willic v lien
wi comen rechte van chyteroene
dats ene stede van oghen doene
dars mijn vrouwe venus die godinne
die haer gebot heuet ande minne
jn die vrouwen sonderlinghe
heuet ghesticht har woninghe
ende hare sone cupido
die god der minnen es also
ende heuet dar ouer sinen ban
niet in die vrouwen mar in die man
daer wonen si met groten loue
binnen haerre beeder houe
hebbic gedient wel vij iaer
dat seggic v al ouer waer
dies souden ons oec helpen lyen
dat seggic v bi gode den vrien
vele liede waers te doene
ghereden comen wi van chyteroene
chyteroen es ene campaenge
jn een foreest vp ene montaenge
die so steil es ende so hoghe
dat men cume met enen boghe
daer vp ghescote van dar onder
daer bouen vp es menech wonder
van al der sconede ende rijchede
die wesen mochte in enege stede
daer heuet hare meeste huus
ghefondert mijn vrouwe venus
die godinne es ende coninginne
bouen alre vrouwen minne
ja dat geene es so rike
no so machtech in erderike
no te porte no te lande
maer wilsoese met haren brande
schieten of met haren strale
soene blijft in der minnen quale
emmermeer salsoe ghenesen
dat moet bi haren sone wesen
dat es mijn here cupido
die god der minnen es also
ende heueter ouer sinen ban
niet vptie vrouwen mar vptie man
ja datter geen es so machtech
no so wijs no so bedachtech
no so dapper no so sterc
coninc prince leec no clerc
hine moet hem wesen onderdaen
ende sulke wonde van hem ontfaen
dat hem smert spade ende vroe
mijn vrouwe venus ne holper toe
ene halue mile van chyteroen
staet ene borch heet mongeroen
die scone ende hoghe es bouen mate
daer bouen heuet sijn ghesate
mijn here cupido god der minnen
met hem heuet hi daer binnen
menegen riddre van maisnieden
daer hi ouer mach ghebieden
daertoe moneke clerke papen
religieuse portren knapen
garsoene arme ende rike
die hem dienen daghelike
met eren ende met werdecheden
daer hijt ghebiet in allen steden
dus hout hi hof van groten loue
jn sijn huus in sinen houe
hebbic ghedient dat es waer
langher dan vij iaer
dats mi worden sere te sure
menege pine ende auenture
es mi ouer sint ghegaen
eer ic so vele adde ghedaen
dat ic ontfinc te minen lone
dese goedertiere dese scone
die ghi hier bi mi sitten siet
mar mine pine clagic niet
sint dat ic hebbe mine werde
die ic vor alle dinc begherde
ende beghere so lanc so meer
nu ne willic droeuen nemmermeer
mar nv willic metten bliden sijn
jc ende mijn soete minnekijn
ende varen spelen ouer al
ouer berch ende ouer dal
met bliscepen al mijn leuen
ende onse here moete gheuen
dat alle die met trouwen minnen
sulken loen moeten ghewinnen
van minnen alsic ebbe ghedaen
sone mocht hem niet bet vergaen
jc segghe amen scone jonchere
sint ghi desen groten here
hebt ghedient dus langhe stont
so es v wel worden cont
der minnen aert ende hare nature
ende hoe soe werden moet te sure
elken man die wille ghewinnen
ere ende vrome van siere minnen
nu biddic v dor uwe doghet
dat ghi mi segt of ghi moghet
die auenture van vre minnen
jc hope ic sal daer ane bekinnen
wat minne si ende hare maniren
ende hoe jcse sal anthieren
dat ick bliscap af gewinne
an hare die jc met trouwen minne
jonchere jolijs gaf mi andworde
ende seide vrient met soeten worde
dese bede wat soes gesciet
sone willic v ontseggen niet
dor geene pine want gi scijnt
van minnen siec ende sere gepijnt
ende mi oec ontfarmt vre quale
nu vernemt mine tale
jc hope het sal v wesen goet
keerdi dar ane vwen moet
jc dancte hem ende hi began
die tale die hier volget an
jnt xxste jaer van mire ouden
den pointe dat begint verbouden
minne ende te heeschene haren tsens
van iongen lieden hare ende ghens
dat was in meie xij daghe
dat beede bosch ende haghe
met groenen loueren sijn beuaen
ende men sach die bloemen staen
van scoenre varwen ouer al
beede vp berge ende int dal
ende alle creaturen blide
waren vanden soeten tide
wasic eens marghins vp gestaen
eer die sonne vp was gegaen
ende ghinc mi meyen in dat gras
jn ene mersch dart scone was
dar vernamic grote deduut
ende reet dor menech soete cruut
dat daer stont vort ende weder
jc ghinc vp ende jc ghinc neder
daer mi de stede best bequam
so verre dat ic gaende quam
vp ene riuiere scone ende diep
die wijt was ende sere liep
vptie graueele claer ende reine
een lettel minder dan die seine
jn beeden siden vptien hoeuer
stonden bloemen goeden coeuer
van scoenre varwen meneghertiere
jc ghinc sitten vptie riuiere
ende duoech mine oghen ende mine hande
jc keerde weder vp te lande
met ere naelden seluerijn
so bestic die mouwe mijn
vaste ende nauwe an mine hant
lancs der riuieren vpten cant
daer lustelic ende scone was
ghinc ic neder minen pas
merkende die grote sconede
vanden watre ende vander stede
die soeter wesen niet ne mochte
so lange ghinghic in dit ghedochte
bi der riuieren vp dat sant
daric in minen weghe vant
enen vergier scone ende groene
die rike was van sconen doene
scoenre ne sach nie man
die ter werelt ie lijf ghewan
fier was hi wijt ende ront
al omme ghemuert dar binnen stont
menech scone boem ghegroit
scone ghelouet ende ghebloit
daer vp hordic groet gheclanc
vander voghelinen zanc
die daer songhen inden vergiere
elc ende elc in sine maniere
die muer oec sonder eneghen waen
die den vergier adde omme ghegaen
coste te werkene meneghe marc
hoghe was hi ende starc
ghemaect al bi compassure
beede van goude ende van asure
was hi vertrocken al omtrent
van bouen tote ant fondament
meneghe rikelike pointure
was bescreuen anden mure
behendelike bi mire trouwen
van marbre stonden daer ghehouwen
alomme gaende beelden tiene
die leelic waren in anesiene
ende ondadech ende fel
sijns ambachts was hi meester wel
die so properlike elke figure
conste maken na hare nature
ende bouen hem stont ghescreuen
wat namen men hem soude gheuen
eerste beelde hatie was
dies titel daer voren las
dat soe die altoes beghert
al dat haren viant dert
of mach scaden cleene of groet
ende dicke bringet soene oec ter doet
narcysus was dats ware dinc
een vriedel iongelinc
ende een die scoenste die men vant
verre ofte bi in enech lant
dies was hi dicke int herte vro
ene edele vrouwe hiet equo
die scone was ende rike
mindene si inhertelike
bouen allen creaturen
dat soe niet mochte geduren
dor sine minne nacht ende dach
die soe droech mar alsoe sach
dat hi van hare niene rochte
was soe in ville ende in ghedochte
dat soe hem bat in stillen rade
omoedelike dat wel dade
ende hi hare liete ghewinnen
hulpe ende troest van siere minnen
ofte neen soe bleue doet
hare pine was so groet
mar narcysus die jonchere
hi verfierde hem so sere
ende verhief hem in sine sconede
jn sine macht in sine rijchede
dat soe hem werdech niet ne dochte
dat soe sine minne sochte
ende ontseide hare sonder beide
die bede die soe hem voren leide
mar als die vrouwe verhorde dat
dat om niet was dat soe bat
houeschelike vp rechte trouwe
ontfinc hare herte so groten rouwe
so groten toren so groet despijt
dat soere om starf in corter tijt
mar eer soe starf bat soe den god
die ouer die minne heft ghebod
dat hi narcysuse moete gheuen
sulke droefheit in sijn leuen
van enegher hopenloser minnen
so dat hi sine herte moeste bekinnen
met pinen ende met armoede
hoe onsachte es hem te moede
die sine herte heuet gheleit
dar men hem allen troest ontseit
die bede die de vrouwe bat
was redenlic ende omme dat
dedese god gestade wesen
als wi van hem beeden lesen
als die vrouwe dus wat doet
dat scade was ende iammer groet
gheuiel dar naer vp enen dach
dien ic ghenomen niene mach
dat dese narcysus lose amoer
jn dese stede iaghen voer
als hi plach met sinen honden
so verre dat die bracken vonden
enen euer starc ende coene
dien iageden si tote ouer noene
dat hine te velde niene brochte
hi blies hi riep hi reet onsochte
so verre dat hi quam ghereden
bi auenturen in der steden
daer hi die fontenne vant
hi beette neder alte hant
ende ghinc hem rusten in die scade
van den dorne met groenen blade
dat weder was scone claer ende heet
hi adde gheberst dat hem tsweet
neder liep van groter hitte
hem dorste ende hi ginc te pitte
ende leide sijn hoeft in die fonteine
die claer was zuuer ende reine
dar hi vp tie fonteine lach
sijns selfs gedane hi dar in sach
die scoenre wesen niene mochte
mar siere dulre herten dochte
ouer waer dat adde ghesijn
een ouer cuusch magedijn
dus was hi bi sijns selfs scaden
sere bedrogen ende verraden
hi taster na hine vanter niet
hi seide dicke wats mi gesciet
ne saltu iegen mi niet spreken
al dus began die minne wreken
an hem sine ouermoedechede
sijn dangier ende sine fierhede
want hi lach so langhe daer
ende minde in die fonteine claer
dat hi began sijns selfs scade
te minne bi der minnen rade
mar hi mochte van siere minnen
goet no ere no troest gewinnen
no bliscap oec in geenen sinne
van rouwen voer hi vten sinne
ende starf der na in corter wile
vptie fonteine om sulke gile
dus was hi brocht tsinen lone
dat hi die goedertiere scone
van siere minnen liet bederuen
ende troesteloes van rouwen steruen
ghi mageden vrouwen ende ioncheren
an dit exempel suldi leeren
dat ghi om hue sconeit niet
te hoge ne heft wat soes gesciet
jegen v lief eist arm eist rike
none ontsegget onwerdelike
hue minne eist vroe eist spade
daert met omoeden soect genade
doedi des niet dat vant verstaen
gi sullets sulken loen ontfaen
als die scone narcysus dede
die dus verhorde sijns liefs bede
nv hort van diere fonteinen vort
dies gi noch niet ebt gehort
soe was leuen end cout
ende claerre dan seluer of gout
nacht ende dach liepen daer vte
tuee scone beken bi condute
dar die beesten te drinkene plagen
jn midden der fonteinen lagen
ij scone steene van kerstale
die diere waren dat weetic wale
so claer ne sach noit man negeen
so weltijt dattie sonne sceen
jn dat water vpdat cristal
togeden si die sconeit al
entie varwe entie ghedane
properlike na minen wane
van algader den vergiere
namelike indie maniere
dattie spiegel te togen pleget
die dinc die men vor hem leget
djt es die spiegel dats ware dinc
daer narcysus die iongelinc
sijn scone aensichte in besach
daer hi sider doet omme lach
dit es die spiegel van vreesen
die vrie herten maket weesen
alser die oghen dus in scouwen
die grote sconeit vanden vrouwen
die menechs mans herte trijnt
ende ongenadelike pijnt
wie dat in desen spiegel siet
hi mach ontuchten swar verdriet
want hi den oghen doet bekinnen
den rechten pat die gaet ter minnen
menegen bringet hi in die noet
ende menegen leuert hi ter doet
dar toe ter glauien enten swerde
alsi dor dier vrouwen werde
tornieren vechten ende iosteren
ende hem seluen affoleren
die beste die vroetste sonder waen
heft hi bi wilen eerst geuaen
ende doet wandelen haer gedachte
alsiere alre meest om wachte
mids der werdecheit vander minnen
die hi hem sent in therte binnen
so dat hem niemen mach geraden
no met crachte staen in staden
hine bliue doet ofte geuaen
hines so dapper dies mach ontgaen
want cupido dat verstaet
hi heuet gesait der minnen saet
al omme ende omme die fonteine
dese viertuut nes niet cleine
dar buten heft hi doen setten
sine strecke ende sine netten
mede te vane scone ioncheren
riddren papen clerke heren
vrouwen ioncfrouwen magedine
hine ghert andre vogeline
bi deser reden dat suldi weten
es die fonteine in dietsch geheten
die fonteine vander minnen
want wie so hem besiet dar binnen
hi moet der minnen eygin bliuen
mach haer saet in hem becliuen
jn dese fonteine besagic mi
ter suaerre tijt want bedi
jc sach daer sulke sconeit in
die mi benam herte ende sin
van ongeualle ic mi vruchte
dicke beuedic ende suchte
vpten pitte daer ic lach
daric die sconeit binnen sach
want ic sach dat mi mine oghen
hadden verraden ende bedrogen
addic teuoren mi wel bedacht
sine viertuut ende sine cracht
jnne adde mi niet dar in besien
no gespiegelt want bi dien
jc wart dar omme geleet int strec
dar mi af quam grot ongerec
vte menegen dinge die ic sach
jn die fonteine dar ic vp lach
vercoes mijn herte enen rosier
die daer stont in dien vergier
die scone was wijt ende groet
geladen al met rosen roet
die florentine te houdene plach
nerenstelike nacht ende dach
met haren vrienden met haren lieden
alsic v namaels sal bedieden
jn des bosscelkijns gheuerde
mar bouen al mijn herte gherde
te ebbene enen rose knop
die die rosier droech inden tsop
die noit met dauwe was ontploken
want hi sceen van soetster roken
dicke pensdic in minen moet
die mochte ebben enen hoet
van sulken rosen als dar waren
hi adde geluckelic geuaren
ende salechlike in alre wijs
om al die rikeit van parijs
die arde groet es vtermaten
sone addic niet gelaten
dat dochte mi in soude gaen
daric sach die rosen staen
doe mi die dulheit adde beuaen
die menegen andren heft ondaen
jc ging vort met sulker vart
den rechten pat ten rosen wart
om ene te pluckene of ic mochte
te hant viel ic in een gedochte
dat ic mi duchte dat berouwen
want het mochte der ioncfrouwen
ende haren lieden wesen suaer
quamic den rosen iet so naer
hjer omme nochtan ne lietic niet
jnne ginc vort wat soes ghesciet
toter hagen van dien rosiere
dar binnen stont die goedertiere
ende nam te haren rosen goem
gherne addic gecust den boem
dar die scone botte vp stoet
roder vele dan enech bloet
mar ic ne dorste dor die waerde
dorne destelen scarpe caerde
die den rosier stonden bi
al omme ende omme werden mi
want si mi so onsache staken
dat ic niet dorste ghenaken
der botten no den bome groene
want ic vreesede te mesdoene
mijn her cupido die coninc
die mi bespiede war dat ic ginc
stont onder den oliuier
ende sach mi staen vorden rosier
dies roke dat mi wel bequam
hi sach tehant wel ende vernam
dat ic die botte als teuoren
adde begert ende vercoren
ende hi mindene meer tewaren
dan alle die rosen die daer waren
hi wart tornech ende verbolgen
hine wilde mi niet langer volgen
en sette in voruoets ter stede
ene vlieke hiet sconede
ende scoet mi dor die oghe int herte
ene wonde met groter smerte
dat mochtic arme clagen boude
bouen vp thoeft namic een coude
dat mi dor ginc alle die lede
ende viel in onmacht daer ter stede
van vare die mi onder nam
mar doe ic te mi seluen quam
vander onmacht daric in lach
endic mi al omme besach
was mi arde suaer te moede
jc waende vele van minen bloede
ebben geloset mar nenic niet
die scarpe vlieke die sconeit hiet
daric mede was geraect
adde mi die wonde so diep gemaect
dat van mi noit dropel bloets
ne conste gesceeden  al doe voruoets
dedic mine hande anden scichte
ende wanet vte trecken lichte
mar hen mochte also niet wesen
jc lutste ic trac dat scicht met desen
so lange dat thout vte brac
ne waer dat yser datter in stac
bleef stekende in mijn herte binnen
soe diepe in const dar vte gewinnen
mjin rouwe mijn anxene ende mijn seer
begonsten wassen in lanc so meer
want ic ne wiste medicine
no ersatre no rachine
die mine wonde heelen mochte
die mi dede doe onsochte
sonder alleene die rose fijn
dar mi toe droech dat herte mijn
die mi die adde willen gheuen
hi adde mi wel behouden tleuen
weder int rieken of int sien
so soete was soe ende mettien
keerdic weder ter rosen waert
die mijn herte adde besuaert
ende bidt hare orlof op omoet
dattu sonder euelmoet
moges hare ontdecken watti deert
ende wat diin herte ane hare begeert
alstu so vele dan heues gedaen
dattu den orlof heues ontfaen
saltu beghinnen dese tale
ghesinnelike dat radic wale
edele ioncfrouwe ende scone
dor god van den hogen trone
hebt mijns genade ende geeft mi raet
jc sal v seggen minen staet
jc minne v edele joncfrouwe
bede op houescheit ende op trouwe
bouen allen creaturen
so vtermaten in can duren
ende hebbe gedaen van ane dien dach
dat ic v eerst met ogen sach
ende wille minnen vort meer an
den tiit dat mi god sleuens ian
sonder enegen losen waen
joncfrouwe dat heeft mi gedaen
vwe grote scoenheit uwe houeshede
vwe goet gelaet v wetenthede
ende bouen al v volmaecte ioget
die grote cuusheit ende die doget
die ic altoes ane v vernam
jn allen steden daer ic quam
daer ic v horde ofte sach
dat ics v noit dede gewach
sonder nv ioncfrouwe vri
sonder tuiuel dat quam bedi
dat ic vreesde ende dochte
dat ic v verbelgen mochte
dat mi ware te moede swaer
ic segge oec wel ouer waer
dat ics noit ne hadde gewagen
maer dat ict langer ne mochte dragen
dat sware gepeins ioncfrouwe dat ic
dor v gedregen hebbe ene stic
ende sal dragen toter doet
mine helpe god die mi geboet
ende ghi sconc bi uwen rade
ghenade noch biddic genade
ende uwen troest wildine mi geuen
want sonder v magic niet leuen
niet meer dan die visch mach
sonder water enegen dach
dit ne seggic niet bedi
inne weet wel dat ghi bouen mi
sijt so sere in uwer scoenheiden
in omoeden ende in edelheiden
dat ic vwes onwerdich ware
dies leuic in groten vare
ne ware die minne altoes waect
ende menegen bloeden coene maect
ende meer den nedren hoge doet minnen
dede mi die coenheit beginnen
ane v te kerne mijn gedochte
ende dat ic minne ane v sochte
vp die hope van uwer genaden
ay ioncfrouwe nv siit beraden
dor god ende dor uwes selfs doget
hoe ghi mi tlijf behouden moget
want ic hebs te doene wale
die grote pine die sware quale
soete lief die mi ane ghinc
doe mi v edele minne vinc
ne mochtic v vertellen niet
mine droeue herte die so ontsiet
dat mire hope een blijf sal wesen
die grote vrese lief van desen
heeft mi brocht in sulken toren
dat ic algader hebbe verloren
rusten slapen eten drinken
dats mi te swaer dat mach mi dinken
wildi mi ter noet begeuen
dor uwen wille ben ic bleuen
sonder bliscap ende delijt
ende sal wesen toter tijt
dat ghijt mi seluen betren wilt
als ic hope dat ghi noch selt
anders ware mi sware gesciet
nu merct joncfrouwe ende besiet
ende sijt sculdech hoe soet gaet
hier toe te hebne goeden raet
want ic ben in sulken vare
dat seggic v al openbare
waeric coninc van vrankerike
ende van almaengen dies gelike
jc soude v maken coninginne
vor alle vrouwen die ic kinne
jc bidde v volmaecte rene
mine mach genoghen el ne gene
sonder ghi daert al ane staet
mijn sin mijn troest mijn toeuerlaet
mine doet ende mijn lange leuen
bedi ic hebbe v op gegeuen
herte ende sin quite ende vri
nv doet al v gheuoech met mi
jc ben v eigen ende v leen
ghijt mijn bliscap ende mijn ween
ghi mocht mi lichten ende verswaren
ghi sijt die sonne die verclaren
mach mire herten deemsterheit
ghi siit die salue oec godweit
ende die vraie medicine
die sachten mach al mine pine
ende weder geuen al mine gesonde
bi troeste van uwen soeten monde
daer sonder mach ic niet genesen
no blide op erterike wesen
hjer omme ben ic tote v comen
te clagene als ghi hebt vernomen
tfernoy dat mi int herte swert
als die uwe minne gert
ende uwen troest op recht omoet
also die hert dat water doet
als hi verwaermt es ende moede
ende bidde v des joncfrouwe goede
ghenadelike op rechte trouwe
dat v ontfarme mijn rouwe
ende ghi mi doet in uwer minnen
ende doet mi sniemen dit bekinnen
dor uwe grote houeschede
jc biede v goet lief lijf ende lede
tuwen dienste ende tuwer ere
ende waer dat ic mi bekere
willic v wesen onderdaen
joncfrouwe wildi dit ontfaen
ende ghi mi uwer minnen iont
ende ghi mi dit wilt maken cont
dat ghi gestade blijft in dien
sone mochte mi lieuer niet gescien
so es versacht al mijn verdriet
ende wildi mi oec minnen niet
sone mach mi helpen man noch wijf
no al dat heuet ter werelt lijf
no huus no stat no lant no haue
no lant no goet dat men mi gaue
jnne bliue doet wel haestelike
want bi gode van hemelrike
jn wil van el ne gere minnen
nv no nemmermeer gewinnen
genochte ruste ioie no spel
dat seggic v te voren wel
nv hebbic di hier doen bekinnen
hoe du die tale sout beginnen
nv doe aldus het sal di vromen
maer alst te scedene dan es comen
ende du die scone heues gelaten
di sal mescomen vtermaten
heefstu vergeten enich wort
du salt int herte siin testort
ne mach di dan daer niet geuallen
om der valscher wrogers callen
mac dinen keer ende dinen ganc
ouer ende ouer lanc
jn dit bedde daer ic ne mach
rustt hebben nacht noch dach
met sulken rouwe met sulker clage
saltu den nacht al toten dage
ouer liden dat seggic die
kendic der minnen sede nie
maer oftu danne ne moges niet
langer liggen in dit verdriet
du salt op staen ende di gereden
cousen scoyen ende cleeden
eeer du sies die dageraet
ende gaen henen dats mijn raet
stillekine alst ware een dief
ten huus wert daer du heues een lief
als du daer voren comen best
so saltu sien oest ende west
of di niemen heuet gesien
ende siestu niet ganc vort mettien
tote du coms ter achter dore
daer saltu stille bliuen vore
of di oec pinet ende doet wee
regen hagle went ende snee
vant tasten of si es besloten
sonder horten ende sonder stoten
vintstuse besloten so saltu gaen
ter vorder dore daer saltu staen
ende horken of si alle slapen
here vrouwen ende knapen
slaepen si ende duse hors in wake
die di doet leuen met ongemake
maecke dine clage vor die dore
so lude dat die scone hore
ane dijn suchten ende ane dijn carmen
dattu niene macht geharmen
no gerusten dor haren wille
die di torment lude ende stille
hare sal ontfarmen diere smerten
si en si alte hart van herten
alstu dan aldus heues gedaen
soutu thuus wert keren saen
maer cusse die porte daer si es inne
eer du gaes dor hare minne
ende emmer wacht hoe soet gescie
datti noch man noch wijf ne sie
daer bi nachte gaen noch keren
oftu wilt wachten haerre eren
dustaen keren dustaen gaen
dustaen waken spreken staen
sal di doen margin dijn vel
onder diin cleet dat wetic wel
dit saltu sniemen wel bekinnen
want die forche van der minnen
ne laet ne genen minre fijn
vet of wel geuarwet sijn
dese geliken niet den gone
die valscer minnen sijn gewone
ende ommegaen met haren liegene
om die vrouwen te bedriegene
met haren valscen buseloren
ende seggen hem dat si verloren
hebben eten ende drinken
doer hare minne daer si omme dinken
nochtan sie ic dat si siin
vetter dan gemeste swijn
voert soutu wesen goedertiere
jegen diins selfs cameriere
coep hare cleeder ofte scoen
of ander scoenheit na hare doen
so dat si bidde dine lieue
dat si di in hare herte brieue
ende segge dat si di heeft vonden
goet ende houesche te meneger stonden
dijn lief ende alle diese minnen
ende die hare heimelichede kinnen
saltu vordren in elke stede
ende doen hem ere ende werdichede
daer machti vordeel groet af comen
als die scone heeft vernomen
vter gheburten wat soes ghesciet
ne saltu di verueren niet
want die van vor ogen es
es teer vergheten des siit ghewes
nameliken van den vrouwen
dies mach elc die waerheit scouwen
want si wandel sijn van sinne
ende ongestade ane die minne
heefstu noetsake so groet
dattu moets varen dor die noet
van dinen liue in vremden lande
laet hare bliuen tenen pande
herte ende sin ende dine trouwe
dattu hare wesen sout getrouwe
ende pinen omme weder keren saen
als dine besichede es gedaen
als du dan weder comen best
ganc te hare dat dinct mi best
so laet oftu waers vererret
dattu so lange heues gemerret
ende soec ontsculdenesse dats mijn raet
ende daer na vrach om haren staet
ende ontdec oec hare den dinen
ende dan genes vander pinen
daer du om hare heues gesiin
nv heefstu die gebode mijn
van minen monde hier gehort
nv vandse di te houden vort
oftu wilt van diere minnen
bliscap ofte goet ghewinnen
als ic van der minnen gode
hadde gehort al sine gebode
jc seide here nv maect mi wijs
of ghijt gebiet in welker wijs
enich minre gedogen mach
sulke pine nacht ende dach
ende also menegen arbeit
als ghi mi hier hebt geseit
want mi wondert vtermaten
dat seggic v bi caritaten
hoe enege herte waerse hart van stale
mach geduren in sulker quale
jn sulc torment in sulker hellen
alsic v mi doe horen tellen
der minnen god andworde mi
ende seide vrient dat secgic di
hen mach niemen hebben goet
hine besurt dies benic vroet
besurde dinc men sere mint
dan die men lichtelike gewint
dus eest van desen namelike
hen es pine diere gelike
minres pine want niet mee
dat men osen mach die zee
dat si droge soude bliuen
sone mochtmen tellen no bescriuen
alt fernoy dat si gedogen
die om getrouwe minne pogen
sonder enich loes baraet
nochtan leefsi hoe soet gaet
die naturlic es so men seget
een mensche die inden carker leget
onder die worme in dien stanc
sonder aet ende sonder dranc
hen ware allene dat men hem geeft
water ende broet daer hi bi leeft
also men den geuangenen pliet
hine sterft om die pine niet
want hi hoept dat hi noch sal
verwinnen al siin ongeual
ende hi int ende sal ontgaen
dus eest mettien die legt geuaen
jn den kerker vander minnen
hi hoept dat hi noch sal gewinnen
int ende bliscap vor die noet
dus weert die hope van hem die doet
want wi vinden dus bescreuen
dat meerre profijts doet in dit leuen
quade auenture ende ongeual
dan doet geluc ende goet geual
dan alre eerst mochti merken
hoe dese vriende souden verken
hi was oit valsch ende houaerdich
ongehulpich ende ongenadich
van selure of van goude roet
als getrouwe vrient ter noet
ende v verraden ende verspreken
ende oec veriagen ende versteken
nochtan verdraget v vriendelike
ende gaet van hem wel houeschelike
ende laetse bliuen in den moet
iij dage of viere dat dunct mi goet
ende of die euelmoet gesochte
so gebaert ofs v niene rochte
hare vrienscap no min no mere
dat sal v vordren harde sere
want dorpre herten sijn so geheut
so meer dat men hem bidt of vlent
want hi heuet menegen wederspoet
nv goet gelaet nv euelmoet
bedi moet hi menegen winc
vanden soeken dats ware dinc
als nv volgen als nv vlien
sal hem van minnen goet gescien
dus orcont mi dat herte miin
als dan iii dage dan leden sijn
ende ghi waent of cont gheweten
dat gesacht es ende geseten
die euelmoet der drie portiere
gaet weder totem also sciere
ende peinst te hant in haren moet
ja wete god noch benic goet
wetende lieuelic ende scone
sidemeer dat sulke persone
mi pinen minne te voren te leggene
so hoe dat metten ontseggene
of metten orloue henen ga
jc weet dat wel alsict versta
dat sine te bet met herten ian
dien versoekere  geualt hem dan
dat minne wel ontfaet ende goet
so heeft hi dan daer hi na stoet
die wale wachten niene can
haren moet want nochtan
maer wildi bidden nerenstelike
ghine sult ontfaen sijn sekerlike
en ghine sult vinden ane hem genade
maer wildi doen bi minen rade
ghine sult bidden nemmer wort
ghine leedt die sake ten ende vort
want si sijn some so gemoet
velsochtise ende ghi niet volstoet
jn uwe bede si souden hem
beromen dies ic seker bem
ende met v hare sceren houden
dat soe v te scerne niene driue
want hets al archede dat soe penst
nochtan soe dect hare ende venst
van buten minne ende goet gelaet
daer soe v herte mede vaet
ende weltijt dat soe wert geware
dat soe v siet na volgen hare
dan eerst sciet soe hare venijn
dat sijn de quaetheden in hare sijn
ende pijnt hare dies nacht ende dach
hoe dat soe v bedriegen mach
ende versuaren mach ende verduwen
dor god nu penst dan om haer scuwen
ende ne pijntse v niet te vane
of gi der doet begert tontgane
bedi hoe scone dat soe scijnt
soe es ene beeste dor venijnt
ane stert an buuc no oec an hoeft
ghenaecti hare ghi sijt beroeft
van uwer gesonden ende wert vergeuen
bi haren venine dat soe can geuen
dies soe verslaet ende oec ontmaect
allen den genen dien soe genaect
bi verranessen also wi lesen
ja sonder nemmermeer ghenesen
want hare venijn dats so jnnech
ende so bitter ende so veninech
dat niemen wel ne can gestelpen
no dar iegen ne mach gehelpen
no triacle no rachine
mar sin ende trouwe sijn medicine
alle dar iegen gelouets mi
dit ne seggic nochtan niet bedi
dat ic v goede wijf heete verhaten
no haer geselscap oec laten
jnne wille wel dat ghise mint
dar ghise der minnen werdich kint
ende ligt bi hare ende winnet dracht
ofs v nature geuet de macht
ende vriendelike vant v te hare gelaten
eertse ende trecse vor bi maten
scoetse ende cleetse cuschelike
ende wint hem tere tamelike
nadien dat ghire te doene vermoget
ende nerenstelike dar na poget
dat si doget ende vroetscap leeren
laetse gaen ende laetse keeren
ombegrepen met goeden lieden
ende laetse gomen vre maisnieden
vre kinder ende vre wonen
of sijs hem onderwinden conen
ende in hues huus bederue lopen
consi ooc copen of vercopen
dar toe mogensi wel versinnen
siedi dat ghire ane moget winnen
consi oec ambacht clene of groet
dat laet hem doen of gijs ebt noet
of spinnen of nayen of laken maken
ende alle hue openbare saken
die niet behoeuen te sine bedect
die radic dat gi hem vertrect
nemmer in nerenst of in spele
ne betrout v in hem te vele
dat ghi hem segt gepens of daet
dat v met rechte te helne staet
bedi v mochter af messcien
ende emmer wacht v oec van dien
alle die daghe dat ghi leuet
dat gi hem lieden niene gheuet
bouen v seluen te groet gebot
wie oec diet dade ware sot
want ons de lettre vor wareit seget
daer twijf de meestrie dreget
soes wederwordech iegen haren man
jn allen sticken die hem gaen an
nemt v seluen dan tuwen ware
tuwen huus dat niet mesfare
ende latet al vp hem niet staen
hoe besech dat si omme gaen
want bedi bi cranker hoede
wert men quite van groten goede
aldus vindict in minen brieue
ende gi die ebt v werde lieue
sijt wel bedocht ende vroet
ende doet hemlieden geselscap goet
ende laet hem weten sonderlinge
alle uwe gheemene dinge
mar emmer sijt in uwer hoede
ende wacht v als doet die vroede
namelike vp ten seluen tijt
dat gi soect an hem delijt
ende ghise helset ende cust
of els iet doet dies v lust
dat si v herte niet uerweeken
no om bidden no om smeeken
ende ghi hem vaste suijcht ende helt
hu nauwe gepens wat dat gi stelt
ne doedijs niet wet sonder waen
het mach v lichte te quade vergaen
want wi lesen alsic versta
dat die bose dalida
bi valscen gesmeeke dat soe uerwan
sampsoene haren goeden man
die so sterc was ende so coene
ende so duchtech dars was te doene
ende van leden so wel gewracht
dat hi adde xij manne cracht
ende hi bi siere mogenthede
den sterken liebart onderdede
mar dese cracht bi mire wetentscepen
was aldus in hem verscepen
so weltijt dat hi sonder ware
siere vlechtine van sinen hare
dat hi siere starchede also houde
quite ende sonder wesen soude
van sulker cracht so wonderde soe
ende lach hem an spade ende vroe
te segne hoe dit wesen mochte
ende hi die hare sijn ingedochte
plach te vertreckene altemale
seide hare wareit sonder hale
ende so ten eersten dat soet wiste
als ene die vul was quader liste
wachte haren point ende haren slach
sijnt geuiel hem vp enen dach
dat hi vp minne ende vp trouwe groet
lach ende sliep in haren scoet
ende soe die emmer seide omt hare
roefden sijn haer met ere scare
ende hi verloes mettien ter stede
sine cracht ende sine bliscap mede
arde grotelike tsinen scaden
aldus was hi bi wiue verraden
bider redenen dat hi hare seide
sine sonderlinge verholenheide
dus es menech man geweset
dar men in boeke noch af leset
hier omme vindewi van salomone
dat hi seide te sinen sone
een nutte wort in sijn latin
o sone seit hi sone mijn
wacht die porte van dinen monde
die bode es van diere herten gronde
so machtu scuwen talre tijt
scade lachter pine verwijt
dat daric di belouen wale
dit sermoen ende dese tale
soude elc predeken sonder brief
den dullen mannen die hi adde lief
dat si der bi hem mogen wachten
te segne wiuen al hare gedachten
om scame te scuwene ende leet
nochtan machscien maget wesen leet
sulken wiuen ouden of iongen
die so rasch sijn van haren tongen
dat si verclappen al dat si weten
nu meer dies daric mi vermeten
ende nemen menegen lijf ende ere
nu es weltijt dat ic mi kere
te miere materien van hede eer
hier af ne seggic v nemmeer
gheselle gi ebt jc wane gehort
in mijn gedichte dar bet vort
hoe die jalouse dorper quaet
sijn wijf versprect ende hoe hise slaet
ende duingt met pinen menechfoude
die met rechte wesen soude
niet sijn vrouwe mar sijn gegade
van wille van herten ende van rade
ende hi weder hare genoet
beede in liue ende inder doet
niet hare here wat dat geuelle
wat waendi dan wel lieue geselle
als hise hout in dese riote
ende niet ne hout als sine genote
ende hi hare doet dus menech leet
hen si hare vtermaten leet
ende die minne moet faelgieren
tusschen hem beeden in vele manieren
ende te gaen al ende reene
ja soe bi gode van nazareene
want wie die meester wilsijn gescouden
bouen sijn wijf ende here gehouden
hine sal van hare nemmer tuint
met goeder herten sijn gemint
want welken tiden dat bi meestrien
die minres houden hare amien
sonder tuifel also saen
moet die minne te nieute gaen
want minne es so daen van naturen
dat soe niet ne wille geduren
het ne si so sake dat soe si
jn ombeduongene herte vri
hier bi sietmen gedagelike
si ij die sijn in huwelike
die teuoren gelieue waren
dat si dicke wers gheuaren
ende dicke hem oec ondergramen
dan die vremde te gader quamen
als hi meester ende here
wesen wille die wilen ere
was onderdanech menechfout
ende hare knecht ende dienstman scout
ende hare sijn lief ende soete minne
moeder vrouwe ende coninginne
ende togede hare menegen houescen tour
doe hise minde par amour
minde  ja in sulker wijs
adsoe geseit mijn soete amijs
ganc ende lanc mi dese dinc
of vbble vor mi ende sprinc
hi adt hare gehaelt of adde gesprongen
beede gehubbelt ende gesongen
ja par auenture eer soe dat wort
adde bracht te vullen vort
want al sine gherte was hoe hi mochte
gedoen dat hare bequame dochte
wanneer dat hise heft getrouwet
ende niet beslut wien dat berouwet
so keert dat wiel so dat de gone
die hare te dienne was gewone
eeer hise troude gebiet van hare
hem te dienne recht of soe ware
sine dierne ende anders niet
diere dienstman hi hem wilen hiet
ende cort hare har wandelinge
ende heescht hare redene ende rekeninge
van allen dien daden die soe doet
alsoe dat merct in haren moet
soe wert te handen wel gewes
dat hare ruste al leden es
ende hare bliscap al gedaen
sint soe hare siet dus sere bestaen
van den besten die soe noit vant
no noit met minnen hare herte bant
ende wert so suaer van groten rouwe
soene weet hare in wien betrouwen
alsoene siet meester bouen hare
diese hiet lief ende scone care
ende doet hare nu so menegen toren
dat hare rouwet dat soe geboren
noit was van moedre dits ware dinc
arde suarlike es dan die terninc
omme gekeert in hare side
dat mach hare dinken want es soe blide
ofte serech ende ongemoet
het dinct hem quaet ende wat soe doet
ende hi versprecse ende soe vergraemt
ende andwort hem meer dan betaemt
aldus wert deen den andren wreet
dat wilen lief was dats nu leet
om dit geselle mijn so plagen
die ouderinge bi ouden dagen
hem tonderdragene minne vrie
sonder beduanc ende meestrie
ende sine adden oec niet gegeuen
dat vrie leuen dat si dreuen
om alt metael ende al tgout
dat in arabien es int wout
dat vindewi wel vorwar bescreuen
doe waest dan beter ter werelt leuen
dan heden nu vp desen dach
no doe oec niemen ne plach
andren te rouene no te slane
no vte sire geburten tegnane
om te soekene vremde lande
no bedeuarde no met gewande
elc bleef al stille in sine steden
no nochtoe adde noit geleden
jason ouer de zeewen breet
die deerste was die noit zee leet
ende eerst visierde scip ende getouwe
bedi dat simpel volc getrouwe
ne wiste niet wat scipuart was
no zeilen no roien sijt seker das
want sine dorsten niet bestaen
de wilde zeewen sonder waen
van sorgen ende van vreesen groet
sine addens oec negeenen noet
want si vonden binden lande
spise ende goet so menegerande
dat siere den tijt bi liden mochten
ende anders niet meer sine sochten
alle waersi euen rike
ende onderminden hem vriendelike
ende dreuen bliscap ende goede vrie
nochtoe was sonder symonie
minne ende vrienscap in dat diet
ende deen ne hiesch den andren niet
al was gemeene goet ende quaet
sint quam valscheit ende baraet
die ghierege vrecheit met hem brochten
ende ghere genoechlicheit ne rochten
met desen drien so quam houerde
die hare genoette metter onwerde
ende dar naer haetscap ende nijt
mettesen gramscap ende strijt
sint traecheit ende gulsechede
ende sint onsuuer ledechede
die menegen lachtert ende scort
al dese daden springen vort
armoede vter hellen gronde
dar soe gewoent adde lange stonde
ende dar noch es hare recht wone
dese brochte scalc haren sone
ende dedene hangen ant jubet
naer des lants sede ende wet
om sinen vader hertegebreke
te helpene stelpen sine breke
dar na quam mijn vrouwe tauerne
die roef ende stale hilt scouden gerne
eer soe vespren horde of messe
bedi soe es selue vrouwe ende abdesse
der dieue lodders ende mordeneren
die haer gewin dar in verteren
jn ledecheden in glotternien
ende in sonden ende in ribaudien
ier naer wies weder ende vort
orloge ende sceldinge ende quade discort
jn dese werelt al ouer al
deen ginc rouen dander stal
dat volc dat eer was goedertiere
began doe wandelen sine maniere
ende liet algader sijn eerste leuen
noit sider oec dat staet bescreuen
van quade te doene sine finerden
no van sonden sine cesserden
ende werden truffers ende liegers
verraders vechters ende bedriegers
ende gingen mordren ende rouen
die anders mochte comen te bouen
hi nam hem al met siere gewilde
dat hi van hem ebben wilde
ende maecter aue sinen roem
sint hilt hem tfolc ant eyghindoem
tlant dat wilen was gemeene
dies wilde elc ebben sijn deel alleene
sonder enech weder talen
doe gincsi putten ende palen
ende sider geuiel dicke ende gesciede
doe sijt pointen onder hem liede
dat sire omme streden ende vochten
ende some oec metten liue becochten
of haerre lede wordsi sonder
die stercst was dede den cranken tonder
daer pine ende toren vele af quam
als dat tgemeene volc vernam
si pensden dat in haren moet
dat nuttelic ware ende goet
dat si cosen enen man
die haers gebot adde ende ban
ente ghemeente mochte beherden
ende hilden in rusten ende in verden
dat hi de mesdadege liede vinge
dar hise vonde ende hise hinge
ende elken clagre hilde te rachte
waert van dieften of van crachte
als dit was die liede quamen
jn ene seker stede te samen
ende coren met gemeenen monden
den strecsten dorpre die si vonden
ende maectene meester ende here
dien daedsi werdechede ende ere
dese suoer hem nu ende echt
elken man te houdene sijn recht
ente bescermene dach ende nacht
den man sijn goet na sire macht
vptie vorwarde dat si hem gauen
haers goets so vele ende haerre hauen
dat hire met eren vp mochte leuen
si daden so ende hi es bleuen
jn dit ambacht langen tijt
dies adden toren ende nijt
dieue ende rouers die dit sagen
ende andre die dar mesdaet plagen
ende daden hem so menegen pant
so waer dat hise mesdadech vant
dat hise vermeestren niet ne coeste
so dat hi hulpe ebben moeste
beede van cnapen ende van knecsten
die hem souden helpen vechten
so weltijt dat hi ware bestaen
hieromme versamenden vele saen
al dat volc arm ende rike
ende setten hem ghemeenlike
elken man na sine rikede
ende leuerden hem te hant dar mede
stoute cnapen ende seriante
ende dartoe lant ende grote rante
also vele dat hem dochte
dat hire hem vp bedragen mochte
wel met eren ende sine liede
dus voer hi wech met sire meisniede
ende nam te lande goeder waer
goetstic ende lange sint dar naer
ende beiagedem al ontrent
herscap meer ende tenement
ende meersde altoes sijn gewin
van desen lieden quam eerst begin
van den princen van erderike
ende van coningen dier gelike
nadien dat wi gescreuen vinden
jn ouden ieesten die wi ombinden
doe de werelt hier toe was comen
gelijc dat gi hier ebt vernomen
so ginc elc gadren jonc ende out
gesteente zeluer ende gout
dat toueren was ombekent
ende daden maken facelment
potte ende nappe rike ende diere
ende ander sconeit meneghertiere
hechtsele gordele diere cronen
met precieusen steenen sconen
ende menegen hobant wel gedaen
sijnt daetsi penege ende munte slaen
also den volke nutte dochte
dar elc mede copen ende paien mochte
ende vercopen in allen steden
hier na daetsi wapene smeden
suerde kniue ende aucotoene
halsberge coucen auberioene
curien helme ende beckineele
bogen selscutte ende quareele
ghisarmen glauien ende piken
dar elc sinen viant mede doet wiken
sint ghingsi grauen ende vesten
ende maecten mure ende starke vesten
dar binnen casteele porten borghe
want elc die rike was adde sorghe
te verliesene sijn beiach
noit sider oec no nacht no dach
dat si der rikeit ende der hauen
haerre herten minne gauen
newarsi seker no sorgeloes
mar pinen ende vreesen vul altoes
omdat die rikeit diesi wonnen
dar teuoren gelijc der sonnen
ende den winde was gemeene
dat elc adde waest groet of cleene
hilt hi nauwelike ende vaste
die meest andren gaf dat was de baste
entie liefste ins nemers sinne
dus was vercocht eerst goede minne
die oec gemeene teuoren was
sulker liede sijt seker das
die hem noch houden an sulke sede
soudemen noch vinden in kerstinede
meer dan dusentech ende drie
dit ne quam van gods gherade nie
neware allene van sdieuels rade
die te vrecheden ende te quade
elken man te radene pliet
om sulke dorpers so nes mi niet
daricse sulc van seden kinne
wel onder copen hare minne
of onder gheuen hem of onder haten
mine roekets tuint bi caritaten
maer het es iammer bi mire trouwen
van desen edelen sconen vrouwen
biwelken edele minne fijn
verheuen ende gestarct soude sijn
dat si an gifte ende an gewin
so vaste keren haren sin
want het es ongehorde sprake
ende ombetamelike sake
dat edel lichame hem soude vercopen
om enech goet dat hi mach hopen
es dan so sake alsic seide ere
dat een cnape sine herte kere
an vrouwen an ioncfrouwen of an maget
die sulke trouwe te hem wert draget
dat soe hare minne in hem al dichte
niet om coeps wille no om gichte
mar purlike omden wille sine
jc radem dat dat hi hem pine
te leerne wijsdom ende conste
mede te behoudene hare wel ionste
ende om te bescermene hem ende hare
weltijt dats te doene ware
dit verlichten ende vordren sere
elken minre eist cnape of here
gheualt oec dat hi heft amie
die scone ende ionc es ende iolie
ende vernemt eist lude of stille
dat soe enen andren minnen wille
of nu altoewert heuet beiaget
een ander lief dat hare wel behaget
hine salse niet dar omme versteken
no oec lachtren no verspreken
met fellen verbode dorperlike
mar bidden hare omoedelike
dat soes om sinen wille ombare
ende noch om bet te smeekene hare
gheuiele hem oec in ene stonde
dat hise met enen andren vonde
jn heimeliker stede te werke
wachte hem dat hi niet ne merke
vp hem beeden alte nauwe
no hare daer niet vele bescauwe
ende lide recht of hi ware blint
of dommer vele dan i kint
so dat soe merke in diere gebare
dat hi der daet niet wert geware
no hare te wers niet omme ne ian
gheualt oec dat hare enech man
vp minne of anders lettren sinde
jc rade dat hijs hem niet bewinde
te brekene ofte lesene mede
haerre tuier verholenlichede
te siene die dar gescreuen staet
eer hijs orlof van hare ontfaet
wat soet in quade merken mochte
ende wandelen te hem wert hare gedochte
nemmermeer sone ebbe oec wille
te gane dar iegen dat soe wille
mar emmer si so willecome
van so wat steden dat soe come
ende keren weder van voet te voet
wanneer dat hare dinct wesen goet
want soene wille niet gehouden wesen
nu vant in hue herte lesen
die redene die ic nu sal scouwen
die gracie ebben wille van vrouwen
hi setse altoes vp hare berume
anders salsoene minnen cume
want ic neme wel vp mijn lijf
es soe sijn lief of oec sijn wijf
ende wilhise wachten so of houden
dat soe haers ne moge gewouden
hi es haerre minnen varinc buten
wat mach dat wachten dan besluten
niet entuint na minen moet
want sonder tuifel es soe goet
van naturen ende van aerde
alne nemt hars niemen waerde
jc weet dat soe har seluen soude
al waer soe inden vronen woude
sonder dorperlike daet
mar sonder tuifel es soe quaet
beede van aerde ende van naturen
al slotemense binnen vij muren
soene sal hare niet onthouden mogen
soene sal hare quade tumen togen
ende sal bi enegher bendecheden
doen of pensen dorperheden
jn soe wat steden dat so si
nochtan ne seggict niet bedi
heft i man of wijf of kint
ende hise met goeder herten mint
ende hise siet in vremdelicheden
van haren kintschen dullen seden
te nauwer hout hise ende castijt
het mach wel helpen some tijt
dat soes te bet ter doget bekert
die hi hare seget of wijst of leert
gheualt oec dat hi van hare hort
quade niemare of quade wort
wachtem oec wat soes gesciet
dat hi hare mestrouwe niet
ende andworde weder hem of hare
die hem bringen sulke niemare
dat si quade dulheit iagen
want beter wijf si noit ne zagen
no vulmaecter in allen trouwen
bedine sal hare niemen wantrouwen
no messeggen met quaden vlite
vort radic dat hi niet ne uerwite
haren lac so hoe soet ga
no bi gebelghe bluwe no sla
want ic wille dat ghijs getruwet
so wie dat wijf castijt of bluwet
om hare te doene met crachte minnen
hi sal int ende dar an so winnen
als dwijf die hare catte vaet
ende sint om hare te tammene slaet
ende sprect toe met arden worden
ende bintse met vasten corden
want mach die catte den bande ontgaen
twijf mach wel messen ant weder vaen
dus eist mettesen nameleke
gheualt hem oec dat soene verspreke
ofte bluwe of sere meshandele
wachtem dat hi niene wandele
sine herte vp hare no clene no groet
no geene weder slach no stoet
al wisti ouer wareit wel
dat soe hem scoren soude dat vel
al te sticken met haren clawen
of met groten smetten blawen
mar danke haer dies wel wriendelike
ende segge tote hare houescelike
dat hi sijn wilde emmermere
jn sulker martelien ende in sere
vptie vorwarde dat hare bequame
sijn dienst ende soene te danke name
ja dat hem lieuer dat steruen ware
dan dat leuen sonder hare
wel in rusten ende in ghemake
gheualt oec so dat soene make
gram of tornech om enege daet
ende hise versprect dan ofte slaet
dies soe heft te kintsce maniere
of dies so iegen hem es te fiere
of dat hi dreect te mesmakene
stappans om sinen pais te makene
vanden hem weder dartoe versinnen
dat hi hare spele dat spel van minnen
eer si sceeden vander stede
dar mogen si bet versoenen mede
namelike die arme man
want bedi bi sente jan
den armen man dien mochtsoe laten
om cleene zaken ende saen verhaten
wildi so lanc so meer vercoenen
jn sine mesdaet ende versoenen
den armen man oec sekerlike
behoeft te minne vroedelike
ende te nemene al vorgoet
wat dat men hem messeget of doet
bet dant ne doet den riken
die hare machscien niene wilde wiken
no wesen wilde in hare beduanc
om te verdienne haren danc
alse vele als van ij euencaue
om toeuerlaet van siere haue
sulc mochte gramen ende uerwerken
bet dan die arme dat machmen merken
die rechte redene wel bescouwe
wilhi oec wesen ongetrouwe
al stillekine sinen lieue
om enege andre die hem gelieue
ende hise te lieue wille verkiesen
nochtan deerste niet verliesen
ende hi den niewen lieue sijn
geuet enegrande sconedekijn
vp niewe vrienscap ende minne
neme teersten goem dat niet verkinne
want soe souts droeuen ende maken clage
wanneer dat soet an dandre sage
ende soudene houden ouer loes
wachtem dat radic wel altoes
dat hi die andre niene doe
totem comen spade no vroe
tere stede daer deerste was gewone
totem te comene om te doene
sinen wille te menegher stonde
want ware dat sake dat deerste vonde
hem ende dandre te gadre dare
het soude hare wegen arde ouersuare
dat dinc ne ware die hare gedochte
nemmermeer vertroesten mochte
so tongemake soude soes sijn
want i verbolgen euersuijn
dat die iagre heft vonden
ende moede geberst met sinen honden
ouer dicke ende ouer dinne
no wulf no bere no liebardinne
daer soe soget hare welpkine
ne pleget so serech niet te sine
no so verbeten no so fel
no so verborst dat weetic wel
als dwijf dar soe vernemen can
dat hare amijs of hare man
ene niewe vriendinne heft vercoren
ende soe de liefste was teuoren
al ware de sake oec dat soe voere
dat soese te gader niene beuoere
so mochte jalous sijn weder saen
mochtsoe geweten of adsoe waen
dat hi verkeuesaect heuet hare
mar hoe dat metten wetene ware
of metten wane wachtem dies
dat hi nemmermee si so ries
dat hise hem iet wantrouwen doe
bi sinen lieue spade of vroe
hine mintse altoes met goeder trouwen
vulmaectelike vor alle vrouwen
ende suere hare dat in dieren heeden
ende eer si vander stede sceeden
spele hare echt der minnen spel
vriendelike dat radic wel
eist bi nachte of bi daghe
so es hi quite van haerre claghe
es oec dat sake dat soe hem doet
so groten pant dat hi hare moet
mids haerre bendecheit belyen
dat hi ene andre heft tamyen
ende met heft gedaen die daet
onsculdege hem mede dats mijn raet
ende segge hi dedet om hem bescarmen
want soene niet ne liet geharmen
ende soene so vast hilt ende duanc
an hare iegen sinen danc
dat hi hare niene conste ontgaen
thuus  doe hi tripot adde gedaen
dat hi dor scande ne conste gelaten
dat rout hem nv arde vtermaten
sint sal hi sueren ende sekeren mede
bi gode ende bi sine kerstinede
dat hem die daet geuiel noit eer
sonder enewarf sonder meer
no nemmermeer gescien ne sal
worwert meer sijn leuen al
hi sal hem houden vort so wale
ende of soes nemmermeer hort tale
hi wille dat soe hem doe dar achter
al die pine ende oec dien lachter
die wijf gedoen mach enen man
of die hare herte te doene hem jan
want lieuer ware hem warsoe versonken
of in water doet verdronken
dan hi nemmermeer der nare
willens quame daer soe ware
al ware dat sake dat soene ombode
of bade selue sonder bode
nemmermeer ne sal ghedoghen
dat soe quame vor sine oghen
of daer soe es no nacht no dach
darict met eren belletten mach
so sal hi hare gemanc verscuwen
mettien sal hi die gene duwen
an hem vaste ende nauwelike
ende helsen ende cussen vriendelike
ende smeeken mede ende solasieren
met soeten worden goedertieren
ende omoede ende ghenaden
met natten oghen van siere mesdaden
sint nemmermeer ne sal gescien
ende hem met herten berouwet van dien
dat hi iegen hare heft mesdaen
ende hi gewillike wille ontfaen
alle die penitentie die soe wille laden
al ware dat sake dat hem soude scaden
an sine gesonde ende an sijn leuen
alsijt so verre dan heft gedreuen
dat soe gedaen hem heft aflaet
van dien wanconste ende van dier daet
genende hem dies dat radic wele
dat hi hare derdewaruen spele
dat spel van minnen wel geraect
so es dat soendinc al vulmaect
mar emmer wachtem hoe soet coeme
dat hi hare van hare niene beroeme
want soe mochts droeue ende serech sijn
het sijn oec menege dat wel anscijn
alsi ene maget of vrouwe minnen
ende sine mogen dan gewinnen
haren wille niet van hare
dat sise beniemaren harentare
ende hem beroemen van derre daet
dat weetic wale si doen quaet
sulc beroem dats wareit bloet
dats dorpernie ende sonde groet
ende wie dats pleget eist arme of rike
hi es fel ende dorper sekerlike
dat seggic v in waerre sprake
want bedi al ware dat sake
dat si adden also gedaen
alsi den lieden doen verstaen
nochtan ne souden sijt niet vertrecken
mer altoes helen ende decken
vaste in hare herte binnen
want hets maniere vander minnen
dat soe hare dade wille ontstelen
ende vaste ende nauwelike helen
sonder andren vort vertellen
het ne ware allene dien gesellen
diemen getrouwe ende goet heft vonden
dien machment stille wel vermonden
sonder toren ende sonder scade
bi der hoefscher minnen rade
vort radic hem in goeder trouwen
van allen vrouwen ofte ioncfrouwen
daer hi met wandelt of die hi kint
dat hi die gene die hi mint
ebbe altoes in sine ghedachte
beede bi dage ende bi nachte
ende prijsse ende eerse vor hem allen
so warwert dat hem mach geuallen
met allen wille met alre macht
wat dat hi seget of spelet of lacht
of vertoecht in sine gebare
met andren vrouwen dan met hare
daer hi hem ter auenturen niet
ne mach onthouden alsi besiet
haer vriendelic lachen met soeten ogen
die menegen minre doet dogen
ende haer genoegelike tale
dat voeget elken minre wale
dat he gemensam ende mender si
ende goedertiere ende houesch dar bi
ende hi hem tallen den vrouwen doe
hoe so sine herte draget dar toe
ende merghen met hem ende spele
gematelike ende niet te vele
dat hem sijns liefs niet gedinke te min
vort radic hem om sijn gewin
dat hi hem pine om hare houde
ende ouer precieusech houde
ende doe hare emmer te verstane
dat soe si scoenre dan dyane
die ene der scoenster magede was
daric nie iet vele af las
soe saels hem ionnen vele te bat
want sonder tuifel ic seggu dat
dat vrouwe ne leuet vp erderike
no so scone no arme no rike
no so helege beghine no nonne
die nu bescijnt no mane no sonne
mar es dat sake dat mense prijst
ende doget ende sconeit an hare wijst
soene ebs bliscap ende delijt
stille of lude in eneghe tijt
ende soene verhouerdech der bi
want elke waent geloeft des mi
scone wesen als ene godinne
ende werdech wel dat mense minne
vor alle dandre sonderlinghe
dus sullen scone jongelinghe
die dragen willen minne fijn
pertech ende nerenst sijn
om te behoudene hare amien
sonder duingen ende castien
van haerre mesdaet dat vant verstaen
so mogensi gracie van hem ontfaen
ende leuen sachte ende sonder nose
aldus geselle van uwer rose
die precieus es ende goet
ende vaste staet in vwen moet
hebt altoes in hue gedachte
beede bi dage ende bi nachte
ende prijsse ende eerse vor hem allen
so waer wert dat v mach geuallen
met allen wille met alre macht
so wat dat gi sprect of lacht
of vertoget in uwe gebare
met andren vrouwen dan met hare
dies gi v ter auenturen niet
ne moget onthouden als gi siet
als ghire af sijt in saysinen
suldi v nerenstelike pinen
die te wachtene godeweit
ghelijc dat ic ebbe geseit
so wert v bliscap al vulmaect
dar gi lange na ebt gewaect
dit daric seggen sekerlike
dies ionne v god van hemelrike
amen geselle dit moete gescien
andwordic weder ende mettien
danctic hem van sinen rade
ende boet te stane vroe ende spade
te sinen dienste ende te siere ere
ende te volghene siere leere
wie dat ontriede of mochte verbieden
doe namic orlof ende wi scieden
alsic van hem gesceeden was
ghingic vort int soete gras
ende in die scone bloemekine
ende horde singen die vogheline
die mi met haren sanghe daden
eendeel vergheten mire ongenaden
ende niet algader dat wet vorwaer
want mire herten woech wel suaer
dat mi mijn lieue geselle hiet
int eerste dat hi mi gheriet
in goeder vrienscap ende in truwen
dat ic ene stic tijts soude scuwen
dien torre daer die scone in lach
neware mijn herte die nacht ende dach
haers gedochte eenparlike
droech mi darewert so vastelike
dat ic van gherten waende verduinen
mar doch onthildics mi met pinen
ende nam den wech ter rechter hant
dien ic vor mi ghesleghen vant
dien ghingic dore ic seggu dat
omte soekene enen pat
de welke was in dietsch geheeten
te vele geuen  mar gi sult weten
dat ic dar af was doe wel verre
dies wasic dicke droeue ende erre
neuen ene clene clare fonteine
al pensende om die zuuer reine
quamic verdelike ghegaen
daer besieden sagic staen
onder ene groene linde
ene vrouwe die mi lettel minde
die scone was ende wel bequame
verweende rikeit was hare name
ende stont dar in dat soete cruut
om te gebrukene hare deduut
met haren lieue ende hi met hare
alsic dat sach ic tart bet nare
ende omboet hem beeden goeden dach
teerst dat soe mi met ogen sach
soe loecte vp mi als i tyrant
ende vragede weder alte hant
sonder groeten met fellen gedochte
wat ic wilde of wat ic sochte
so allene in dien vergiere
ic seide vrouwe godertiere
en houesche hier in desen houe
bem ic comen bi orloue
der cuscher maget edelheden
ende come v soeken teser steden
om te biddene vp ghenade
dat ghi mi wijst bi uwen rade
een padelkin gaet dor hue lant
te vele geuen eist genant
vp sulke vorwarde dat ic si
al mijn leuen v eyghin vri
als met te doene al v geuoech
mettesen worde soe verdroech
haren mont verbetenlike
ende seide vrient ghewarlike
mi wondert vtermaten sere
hoe du so coene best nemmermere
mi te biddene clene of groet
ende du mi haets al toter doet
dattu mi haets oec dats anscijn
want noit ne stont dat herte dijn
no dijn wille no dijn moet
te gaderne scat of ander goet
ende ebs mi emmer vandi verdreuen
ende al dine ebbinghe woch gegeuen
of in ydelheden vertert
sijnt du mi heues aldus ontwert
ende niet begers die vrienscap mine
no weder oec mijn vrient te sine
dadic dan enege dinc dor di
dat ware onrecht dat dinke mi
mar neenic niet alselp mi god
no dor bede no dor ghebod
no dor ghedreech no miede mede
ne ghehoric dine bede
so wien soet torent ofte scade
dat ic di leede tesen pade
dat seggic di al sonder spel
ganc henen dan so doestu wel
ofte neen jc doe di keeren
vter plachen met onneren
want dijn comen ende dijn gaen
daric bem dat vant verstaen
dat es mi iegen therte vrient
dies hefstu iegen mi verdient
alsic dit horde ic was in vare
ende nam orlof ende sciet van hare
als een die vtermaten droefde
ende goeder hulpen wel behoefde
sint pindic mi in lanc so mere
te volgene mijns gesellen lere
so warwert dat jc mi bekeerde
quade tonge ic altoes eerde
ende diende hare ende oec der quenen
houescelike ende allen den ghenen
die mi ongheionstech waren
dustane wijs dedic te waren
lange tijt mine penitencie
in alsulker consciencie
als god wel wiste want ic wrochte
ende een ander mijn herte dochte
die mi van rouwen dween tegadre
noit ne addic gesijn verradre
no daer voren no daer naer
sonder doe dat wet vorwaer
doe mi de minne dus sach verdroeft
ende tallen tiden adde geproeft
in mijn vernoy goet ende getrouwe
hem ontfarmde van minen rouwe
ende verbarde hem vor mi al bloet
vor mi in mine meeste noet
om mi te troestene ende hi vragede
hoet mi stont ende hoe mi behagede
ende ic vertrac hem altemale
mijn vernoy ende mine quale
ende altegadre hoet mi stoet
doe seidi tote mi cnape goet
gedincti noch iet mire gebode
ende heuestuse nu in diere node
getrouwelike behouden al
gelijc dat ic di beual
jaic here  nv noemse dan
gherne here  ende ic began
sal mi van minnen goet gescien
dorpernie sal ic vlien
van niemene salic seggen quaet
no vertellen sine mesdaet
houeschelike salic groeten
alle de gene die mi gemoeten
ribaudie no dorperhede
ne salic spreken te ghere stede
alle vrouwen salic werden
ende sal mi wachten van houerden
cuusch salic wesen tallen tide
dartoe iolijs ende altoes blide
ende houesch ende milde al mijn leuen
ende teere stede al mijn herte geuen
doe cupido vernam die tale
hi seide vrient nv horic wale
sint du gedincs miere lessen
ende duse vertrecs dus sonder messen
dat wel bestaet es dattu leues
ende dattu iegen mi oec heues
stille ende lude gewest getrouwe
willic dinen groten rouwe
di verghelden ende dine pine
ende die scone florentine
helpen bringen vten prisoene
ende huen willen mede te doene
ondanc der quader ialousien
die ic geloue sal doen lien
eer ic nemmer van di sceede
dit gelouic di met heede
ende met trouwen gewarlike
dies dankic hem omoedelike
ende wart van minen sorgen sonder
dies ne darf niemen ebben wonder
lettren dedi maken sciere
ende sendetse vte bi messagiere
ouer al om sine man
dar hi hem best getroude an
somen bat hi ende somen geboet
dat si quamen met haesten groet
te sinen houe als heelden coene
te horne wat hi dinct te doene
die boden voeren al ouer al
ten genen dar men hem beual
ende doe si quamen daer si souden
ende si geseiden wat si wouden
die lettren die baroene vp braken
de welke in desen worden spraken
jc cupido die god der minnen
ver venus sone der godinnen
vwer alre meester ende here
groete v allen met trouwen sere
mine wel lieue onderdane
jc doe v allen te verstane
dat ic van orlogen ende van stride
mi bewane in corten tide
daric uwer hulpen ebbe te doene
alsic dicke bem gewoene
waromme dat ic v ombiede
als minen lieuen getrouwen liede
dat gi te houe comt also saen
als gi mine lettren ebt verstaen
so tarnasch ende so beraden
dat gi mi moget staen in staden
rike ende arme clene ende groet
so wanneer dat ics ebbe noet
of ghi mine vrienscap wilt behouden
god si met v god moet vs wouden
teerste dat si dat gebot vernamen
te houe dat si alle quamen
ver ydelhede die gardeniere
quam voren metter meester baniere
darnaest so quam edelhede
milteit vriheit ende rijchede
coenheit ere ende houeschede
der naer delijt ende simpelhede
gheselscap omoet gedoechsamhede
dar na wel helen volgede mede
dar tenden volgedem hant an hant
abstinencie ende valsch samblant
die helege liede scenen beede
jn ghedanen ende oec in cleede
desen valsch samblante wan
baraet i ongetrouwe man
ander valscher ypocrisien
die hi hilt te siere amien
de welke hare quateit binnen heelt
ende mids dien van buten steelt
der liede herten dies seker sijt
ende in hare ordenlic abijt
verraet noch elker dagelike
menech lantscap ende menech rike
als cupido heuet vernomen
dat scone volc dat te hem es comen
hi was in hogen ende blide
ende riepse vor hem sonder bide
ende hietse willecome wesen
si groettene weder ende hi mettesen
bat hi hem maken een gestille
ende seidem al sinen wille
mine vriende seidi ende mine baroene
om ialousien onder te doene
die onsen minre tormentert
alte vtermaten ende affolert
ebbic v allen doen comen hier
dies soe iegen mi es alte fier
ende te houerdech enen deel
ende heuet mi emmer desen casteel
om mi te torene vp doen rechten
ende bewaren met haren wechten
ende doen begrachten ende omlijtsen
dar toe bemuren ende hordijtsen
ommi te scadene ende te torne
ende iegen minen vrient te sporne
hi heuet dar binnen gehouden lange
in vangenessen scone ontfange
metter scoenre florentinen
jn groter sorghen ende in pinen
de welke sonderlinghe sijn
vte vercorne vriende mijn
dies bem ic droeue ende tongemake
vtermaten ende si dat sake
dat icse vte ne moge gewinnen
no met crachte no met minnen
jc wane nemmermeer hier achter
die scade uerwinnen no dien lachter
bi ghere dinc die mach geuallen
waromme dat ic bidde v allen
dat gi met minen vernoie v laet
ende vte gaet ende mi beraet
hoe wi onse here best ordineren
mogen ende batalgeren
vptie van minnen met crachte te veruarne
ende meest te quetsene ente suarne
die baroene alle vte ghingen
hem te beradene vp dese dingen
in haren rade waersi wander
deen seide een dander een ander
ten ioncsten vielsi in een acort
ende mettien seluen quaemsi vort
ende seiden here bi uwer genaden
van dien dies gi ons hiet beraden
so ebwi onsen raet geslegen
ende sijn alle in een gedregen
bi acorde van al huen lieden
die v gherne ten besten rieden
sonder van rikeden here allene
die heft gesuoren stoc ende stene
dat soe hare nemmer hier toe binde
no des orloges onderwinde
om desen armen minre fijn
te lossene vter qualen sijn
want soe seit soe es hem gehat
vtermaten ende omme dat
dies hi noit ne adde moet
tegaderne scat of ander goet
sinen tijt te ledene mede
dits al dat hi hare noit mesdede
ende dits nochtan meest sijn verlies
hets waer soe liet wel selue dies
dat hise versochte teenen tiden
ende bat hare of hi mochte liden
te vele geuen den dieren pat
mar hi was arm doe hijs hare bat
bi deser redenen soe hem ontseide
dar af den inganc ende tgeleide
sonder enege ander mesdaet
nu merct dan here ende verstaet
sonder hare ebben wi vonden
in onsen rade nv ten stonden
dat wi v alle gemeenlike
helpen willen deghenlike
ende doen algader dat ghi gebiedt
onghebeden ende onghemiedt
toten stortene onse bloet
ende micken here oft v dinct goet
te makene sulke ene ordinanche
dat valsch samblant ende abstinanche
die vorste porte sullen bestaen
ende v doet leueren ofte gheuaen
quade tonge ende arghertiere
ende allegader hare saudeniere
wie soes blide es ofte verbolgen
dese ij so sullen volghen
voet an voet in een geleede
houescheit ende miltheit beede
ende sullen togen hare meestrien
jegen der quader jalousien
dar bouen best gedaen te sine
de welke welgedane fine
met hare hout dar int prisoen
ende heft so vaste in hare bandoen
dat soe hare cume bekeren dorre
die ander porte met haren torre
entie wide diepe grachten
sullen slichten met haren crachten
wel helen ende soete delijt
ende scamelhede vintsise int crijt
die dese porte heft in hoeden
ende soese iegen hem wille hoeden
sulsi met scanden doen rumen thof
of leueren v heren thoeft dar of
so wat dat hare gesciet dar nare
hier naest sal comen iegen vare
coenheit van herten die noit ne vlo
ghewapent ende bewarent so
dat hise sal rouen vanden liue
vp dat hi lange in plachen bliue
ende hi hem setten wille ter were
sijnt sullen comen met haren here
vriheit ende jammer die goedertiere
ende sullen varen vp dangiere
ende sine porte destruweren
dus sullen wi here ordineren
onse volc ende onse bataelge
dus wert gewonnen sonder faelge
ende vele van manieren wisten
sone mochten si bi ghere listen
tswijfs herte daer toe bringen
no met crachte no met bedwingen
dat si bi wilen dinc anders dade
dan si selue worde te rade
so wien so lief ende betrouwe
want elke es haerre herten vrouwe
bander side siin si dat wet te voren
bi naturen vri geboren
niet dat ene eens wesen al
ende haren wille laten sal
ende doen algader siin gebod
nature en es oec niet sot
dat si doet werden marioene
allene om enen robetsoene
na mire besten wetenscepen
maer sonder twiuel si heeft gescepen
elken man na dien latine
elken wiue gemene te sine
ende elc wijf elken man gemene
niet te wesene eens allene
alle die daghe die si sal leuen
hier bouen heeft si hem gegeuen
orlof te doene al dat si willen
sonder helen ende verstillen
ja sonder dat cracht ende recht verbiet
dit segt die wet die ons verbiet
dat weten wale some die clerke
maer nv es die heilege kerke
met haren gebode hier iegen comen
ende heeft hem dese vriheit genomen
ende elken heet hebben siin proper wijf
die niet wille leden suuer lijf
ende die wille hebben te huwen
om sonden ende om keefsdoem te scuwene
daer toe gramscap ende nijt
sceldinge slachtinge ende strijt
ende naturelike vruchte te winne
ende de te voedene ende te minne
met betren nerenste onder hem beden
dan of si waren messcien versceden
ende ontbonden van haren trouwen
om dat dit merken dan die vrouwen
dat hare vriheit dus wert verloren
die bi naturen hem soude siin geboren
so pinen si hem vele te meer
vri te wesene nv als eer
ende volgen haers selfs wille gerne
so wie dat hem verbiet of werne
of wien dat scat oec of vroemt
daer dicke menich vernoy af coemt
ende quam hier vormaels dies es menich dach
eer men huwelic te doene plach
doe tfolc algader was gemene
want elkerlijc waest groet of clene
wilde hebben die hem bequame
vpdatse hem starker niene name
ende lietse wildi also saen
als sine genochte was gedaen
dat die menege dicke becochten
hier omme streden ende vochten
ende lieten hare voedinge gaen te quiste
van sulken discorde van sulken twiste
mochtic v menich exempel setten
waendi v niet te lange letten
eer ic die tale brochte ten ende
en doch ten minsten dat ic vende
jn ouden iesten noch gescreuen
dat willic v te kennen geuen
hier vormaels bi elenen tiden
was menich orloge ende striden
dor haren wille na minen wane
tusschen die grieken entie troiane
daer menich ridder goet om starf
ende gedochden menich warf
anxene pine swaer verdriet
maer dese en was die eerste niet
noch die achterste oec sal wesen
daer groet vernoy af es geresen
die menege die hare herte binden
met wijfs minne ende haers bewinden
daer die menege bi verriesen
ende menich waruen daer omme verliesen
siele ende lijf al eest te swaer
ende sullen verliesen noch hier naer
sal dese werelt jet lange duren
nv neemt v goem dan van naturen
hoe wonderlike cracht si heeft
in elke creature die leeft
aeen siet dat wilde vogeliin
eest merle listre of teriin
dat inden woude es geuaen
ende sint in muten wart gedaen
daerment hout wel tederlike
ende voet wel delicieulike
het singet het maket van buten feeste
recht alst ware in dien foreeste
daert siins selfs gebruken mochte
nochtan so doet hem so onsochte
dat sire vriheit es comen af
die hem nature wilen gaf
dat laet siin eten ende stert
somen tiden ende loept vertert
binnen al omtrent die mute
ende soect tgat te vliegene vte
weder in dat grone wout
daert sijns selfs mach hebben gewout
jn sine vriheit als dies gelike
eest metten vrouwen namelike
men machse nemmer so nauwe houden
so wel gecleet so wel geuouden
sine soeken wech dits ongelogen
hoe si harre vriheit vercoueren mogen
eest openbaerlic ofte stille
te vorderne haren vrien wille
hen doe sonderlinge gracie
hier af seget ons dus oracie
die vele wiste van vrouwen dade
die ene scare sette vter stade
si soude weder springen daer in
die oec wel merct in sinen sin
elker tiere creature
kert weder gerne in hare nature
dat en wilse laten niet dies seker sijt
no dor gelof no dor arbijt
no dor crachte no dor violente
no dor wijsdoem no dor sciente
hen doe die hulpe van onsen here
dat soude met rechte onsculdegen sere
venuse ende oec andre vrouwen
of si breken ede ende trouwen
ende bouen haren man mesdoen
naturen crachte si doet hem doen
die alle erdsche dinge berect
ende meer dan c ossen trect
so weldich es si ende so crachtich
hi soude oec wesen herde machtich
ende vele van behendicheden connen
die bi naturen niene werden verwonnen
want men vint diet wel verstaet
dat hare cracht vor leringe gaet
die een niewe voelinc vole name
alse sniemen alst vander moeder quame
ende hielt bi nachte ende bi dage
daert ghene merie en sage
dies het ware comen te sinen iaren
ende ledent dan daer merien waren
daert noit en gene hadde gesien
het soude beginnen eerst warf mettien
daerwaert te wrenscene ende te neyene
ende loepter vp ende weder te pleiene
ende breket vut sleders hant
breidel haeltre ofte bant
om te soekene siin deliit
dus eest metten vrouwen some tijt
die dien bant van huwelike
hout ende bint so nauwelike
dat si haers en mogen gewouden
ende hem an enen moten houden
die daghe die si bede leuen
die vriheit die hem es ontbleuen
soudsi bider minnen rade
gerne vercouren had siis stade
met enen andren wien lief of leet
al soudsi breken trouwe ende eet
maer sulke sijn dies trecken achter
dor scame ende dor der werelt lachter
sulke van scamen sulke om vaer
van pinen diere mochte naer
comen  omme niewet el
dit wetic bi mi seluen wel
want doe ic was van uwer maten
haddict van scanden niet gelaten
jc hadde wonders meer gewrocht
so menich warf wasic versocht
van menegen sconen iongelingen
die tote mi quamen ende ghingen
ende ontfarmelic op mi saghen
ende mi van minnen te biddene plagen
also si some connen wele
ende mi verhogeden met haren spele
dat mi so dor bequame dochte
dat ict vertellen niene mochte
ic en neme vte clerc no moneke
ridders porters no canoneke
so wat abite dat si dragen
die comen sijn te haren dagen
sine souden meer der vrouwen roeken
dan si doen ane hem versoeken
minne ende dienst te voren lecgen
maer dat si duchten dwedersecgen
ende haerre begerten wanen faelgieren
maer kendensi der wiue manieren
of hare herten ende hare ghedochten
sine souden hem een twint niet dochten
sine souden versoeken blidelike
ende siin ontfaen also haestelike
daer siis bi wilen minste vermoeden
menich huwelic na miin beuroeden
soude men oec breken achter lande
ouer ere ende ouer scande
dan soudemen laten sijt wijs daer of
no dor trouwe no dor gelof
no dor gedreech no dor gebod
hen ware somech keytijf of sot
die so verwonnen ware van minnen
dat hi ware ene wilde minnen
ende die niet laten om el ne gene
maer sulker minres alsic mene
die hem dus vaste met minnen binden
soudemen ic wane lettel vinden
vp dat ic noch ware int saysoen
in soude met meerre luste doen
haer herte verroren ende verwandelen
moesten si een stic met mi wandelen
nature ons meestert ende verwint
die onser herten ghenochte mint
bi den welken ver venus was
te min te blamerne sijt seker das
ouer minne die si began
een goetstic vulcanus hare man
micte daerom bede stille ende openbare
so dat hijs niet wart geware
dat erde hem bi daghe ende bi nachte
ten ionxsten dede hi mene wachte
dat hise bede tegader vant
jn enen bedde ende altehant
togede hise den goden die doe waren
dier omme loegen ende hilden sceren
ende maectent wide ende side mare
dies was vulcane te moede sware
dat hi swoer te meneger stont
hi liet hem costen hondert pont
ende hijs den goden niene hadde gewagen
want dese ij alsi versagen
dat si den lachter dor comen waren
noit sider twint sone wildsi sparen
sine daden te gader al open doren
dat si stolinghe daden te voren
doe droefde vulcanus vtermaten
hem ware lieuer haddi gelaten
dat bedde te nopene doe hi sach
dat deen in sanders arme lach
hine hadde wederkeert ter vaert
vter cameren ende hadde gebaert
als niet hadde gewesen van dien
dan dat hijt dede den goeden sien
die wijdden ende bredden sine lachter
haddi nemmermeer daer achter
begert te hebne raet of daet
of goet samblant of goet gelaet
van venuse der scoenre vrouwen
hier op souden die gene scouwen
die siin wijf of oec sijn lief
hoet ende wacht als een dief
dies hise ducht van andren man
ende met sire dulre m wacht dan
doet hi so vele dat hise beuart
met haren amise sijt dies gewart
sine sal te bet niet doen daer naer
maer vele te wers dat wet vorwaer
ende nemmermeer na die wile
dat hise dus voert met sire ghile
ne sal hise te pointe vaen
no goet gelaet van hare ontfaen
grote dulheit es dan met allen
dus in ialousien vallen
want ialousie die maecte al gader
es ene der onsalechster qualen
die der ialousien minres herten
torment met sorgen ende met smerten
ende doet leuen met arbeide
maer dese daer ic v eerst af seide
die haren amijs tijt andre amien
sal wachten sulker ialousien
die toget sise buten in gelike
ende claget haer seluen geuensdelike
om te verledene dien musaert
met haerre bedriegeliker aert
ende ane hare te haelne te bat
ic weet oec wel die waerheit te bat
so sine meer aldus versoect
ende maect gelaet dat si sijns roect
ende sine begerte ende sinen sinne
meer sullen bernen in hare minne
dies en darf si twiflen niet
es oec dat sake dat hem gesciet
ende hine gewerdege tonsculdegene hem
ende seget om hare te makene grem
dat hi een lief heuet bouen hare
vertoge hare droue in hare gebare
maer wachte hare dats hare niet int herte ga
ne gene droefheit maer segge daer na
maer vrient ende lief vor al dat leuet
sint dat v herte geworpt mijns heuet
ende mint enen andren bouen mi
scone of lelic wie so soe si
so hebdi mi te sere gehoent
god ne laet v niet ongeloent
als hi en sal hen doe geluc
sint ghi mi doet sulken tuc
ende iegen mi oec maect dus vremde
so eest tijt dat ic mi tu verwende
so salic oec ghewaerliken
metten seluen salic mi wrenken
ende sal enen andren amijs beiagen
ende saels v genen orlof vragen
hoe naer dat dan mire herten gaet
als dan die gene dit verstaet
hi sal in swaren pointe siin
ende meer besorget int herte siin
dan hi was mint hise twint
want man die wijf met herten mint
ne mach van sinen lieue niet horen
sonder tale sonder toren
ende hine wane van hare wesen
te hant gelaten ende mettesen
sal hem dese weder versoeten
dat ware te lettel bi mire trouwe
maer ghi sult hebben bi sente symoen
wanten surcoet roc ende scoen
wel gescepen na uwen doene
wildi brunet ofte groene
geuoedert wel na uwer ghise
enen pelse van goeden grise
met warmen mouwen ende met groten
daer toe warme dicke boeten
die beste die ic vinden moge
segdi mi niemare die mi doge
van hare daer ic mi om versla
mettesen seget si dat ic ga
vp dien torre daer mi die soete
heeft gemaect te sprekene moete
met hare so wien dat comt te banen
ende eer si sceden wille van danen
dede si mi op trouwen verstaen
te welker dore ic in soude gaen
harde vriendelike ende gherne
vrient seit si ene fauce posterne
es ane den torre beneden bachten
comt al dat in ic sal v wachten
ende salse v openen sonder wanc
aldaer es die behendelicste in ganc
ende die geswaselicste sonder waen
dese dore en was ondaen
dies es langer dan een jaer
jc seide vrouwe bi sente omaer
dit wisen cost mi c pont
wel mi gedochte ter seluer stont
miins liefs gesellen die mi hiet
genoech gelouen die mi riet
so hoet metten gelden ghinge
jc dede also namondelinge
als dat die quade abreye horde
si was blide van dien worde
ende haeste haer ende ghinc vore
ende ic volgede hare toter dore
die si mi wijsde al onuernomen
alsic vore die dore ben comen
hadsi van binnen mi ondaen
ende heeft se aenkerre laten staen
doe wasic blide ende trac daer binnen
ende sloetse toe die god der minnen
ghinc met mi ende al siin here
sonder enege weder were
ende geloefde mi bi te staen
jegen die kuusce wel gedaen
geuielt so dat ics hadde noet
dies danct ic hem met ioien groet
dien hogen steger ic doe op clam
met groter haesten ende alsic quam
bouen in die ouerste sale
vandic daer die scone smale
metten houescen sconen ontfange
dien ic hadde begert so lange
of ic was blide dar niemen vragen
ten iersten dat si mi versagen
stonden si op wel houeschelike
jegen mi ende vriendelike
hieten si mi willecome wesen
jc groetse weder ende mettesen
nam si mine hant in haer hant
die witter was dan j rauen cant
ende leedde mi beuaen met minnen
tote in hare camere binnen
die scone was van hogen doene
vp die versche biesen groene
ghingen wi sitten vor een bedde
jc daer dies leggen wel mijn wedde
dat geen so diere was int lant
si began ende seide te hant
jonchere seit si van uwen hoede
dien ghi mi sendet dor uwe goede
moet hebben groten danc
jc seide joncfrouwe al sonder wanc
ghine sijt mi clene no grof
sculdech te dankene daer of
neware ic mach v danken mere
van uwer hoefscheit ende van uwer ere
die ghi mi ioncfrouwe daet daer ane
dat ghine werdeget tontfane
ende wet dat gewaerlike
jc en hebbe dinc op erderike
het en si uwe ende tuwen gebode
vor alle die leuen onder gode
ende waer dat sake dat ict doen mochte
dienst die v bequame dochte
dien soudic doen wien quaet of goet
om te stortene mijn bloet
dan willic laten om geen verdriet
of ghi hier af oec twiuelt iet
so proeft mi doch in eneger maniere
ende ic v oec ter noet faelgiere
sone moetic hebben nemmermere
ruste goet bliscap no ere
van goede van lichame ende van leden
god moetu lonen uwe hoefscheden
sprac die scone al des gelike
seggic v weder gewaerlike
en es dienst no dinc en gene
jn dese werelt groet no clene
die satelic ende eerlic ware
jnne soudse stille ende openbare
daer ghise begeret doen dor v
tallen tiden ende nv
jn hebbe dinc en gene so goet
die v beuiele in uwen moet
ghine mochter ouer gebieden wale
alst uwe ware al tenen male
ghelijc mi seluen in allen sinne
jn goeder vrienscap ende in minne
sonder heesch ende weder bot
jc seide ioncfrouwe dit lone v god
dat ic v ben dus sonderlinge
sint ghi orloeft mi vwe dinge
ghelijc dat ghi iet beghiet
sone willic langer beiden niet
taneuaerde dinc die behort te v
want ghi hier bi v hebt al nv
sulke dinc in uwer geleeste
daer mijn herte meerre feeste
ende meerre ioie maken soude
haddicse dan van alden goude
dat alexander die coninc hilt
doe hi leefde in sire gewilt
of enich ander verre of bi
mettesen so verhaestic mi
ende nam die goedertiere fine
vriendelic in den arme mine
om te plucke hare rose fijn
met te vervulne den wille mijn
want bedi ic waende wale
ane hare sachte simple tale
ende ane haer meinderlic gelaet
dat verwandelt waer hare raet
ende dat lichtelike soude siin gedaen
maer het ghinc anders sonder waen
so doet oec vele dat riese pensen
gaet dicke anders dan sijt vensen
soe deed mi want doe ic die rose
plucken waende sonder nose
ende ic mine hande daerwert boet
riep si dangiere diet mi verboet
daer toe scamelheden ende vare
die op mi riepen ware ware
vliet henen vte quaet pautenier
die duuel brochte v weder hier
die v weder vte sal leden
ende doen met lachtre henen sceden
ghine maect v wech van voet te voet
dies ghebreect oec lettel goet
wine souden v uwe hersenen clouen
of van den liefsten lede rouen
ne lieten wiis seluen dor gode niet
hets al om niet dat ghi spiet
aldus ne suldi ons niet versotten
ghi siit der scoenre rose botten
ten naesten dat ghire nemmermere
comen sult bi eneghen kere
hoe lettel of vele dat v hande
mettien so namen bede mijn hande
met crachte ende stakense achter waert
jc was droue ende sere veruaert
want icse sach gemeenlike
verbolgen so nerenstelike
sine wisten wesen van wat voeren
si clageden si vlieken ende si swoeren
stoc ende stene sante ende santinnen
aldat ic daer ane soude winnen
jc mocht in enen wetsteen knopen
daer na began mi sorge nopen
doe sprac die scone maget gestade
te mi bi deser drier rade
segt mi seit si quaet verradre
wildi mi scenden al te gadre
en trouwen ia ghi dat sie ic wale
qualic verstondi mine tale
hoe ic v op in eren boet
al dat ic hadde clene ende groet
want mire herten niene rochte
ende naemt die ic vort brochte
simpelike na den sin
no die verstannesse die was daer in
dats ane uwe dade wel anscijn
daer oec die vriende te gader sijn
ende deen den andren dor hare rede
biet sinen dienst of scoenheit mede
dats te verstane in goeder wise
na dien dat seggen ons die wise
al neest niet sonderlinge vermont
dat ghi mine tale dan els verstont
dan mine meninge was ic daer inne
dat quam bi uwen rumen sinne
ofte neen ghi sijt ghewone
bi costumen dus te doene
ende conterfeit den vroeden sot
jc en ben so dul niet wete god
dat ic v mine rose bode
jc soudse v bieden oec wel node
want het ne ware godeweit
no weder ere no houescheit
dat icse v bode ende ghise wout
of dat ghise mi oec bidden sout
of nemen sonder eesch of bede
als ghi mi bood nv hier ter stede
al uwen dienst ende al v goet
wat peinsdi in uwen moet
daeddi dat om mi te hoenne
ende om uwe loesheit te verscoenne
die ghi peinset int herte binnen
op sulken tekine van minnen
om mi te rouene die rose mijn
mi dinke ia ghi dats anschijn
ane uwe dade sonder waen
hadde uwe begerte oec vort gegaen
so haddi mi al op ontheert
maer neen ghi niet god sijs geheert
die ter noet te helpene pliet
al dat ghi pijnt dats om niet
die rose ne wert v nemmermere
al soude van torne ende van sere
v herte breken in c sticken
daer wert en dordi nemmeer micken
dies sijt seker ende wijs
maer mict te rumene dit porprijs
met haesten eer ghi doet iet el
so doedi vroetscap ende wel
ter ander tijt maectic v scu
dor ene mesdaet so salic nv
al v leuen sonder waen
gaet elre nv v hoenre vaen
hier en begeric uwes comens twint
wel was si van sinne kint
die sulken ries hier comen dede
bi haren rade bi haerre bede
maer si niet kinde v gedochte
doe si v comst an mi versochte
hadsi te uoren wel ghewiste
v quade ghelaet v arger list
sine hads mi dorren raden nie
al te sere bedrogic mie
dat ic v alte vriendelic ontfinc
ende in mine camere met v ghinc
ende togede v vriendelic gelaet
daer ghi na minen lachter staet
ende hebt gedaen oec tander stont
mi es ghesciet als die den hont
roit ouer twater met scepe want
als hine heeft geset ant lant
hi bast vp hem ende wilne biten
andren verscat sone wilhi quiten
dat mach hi winnen ane sine wel daet
aldus so wint hi die den quaet
eert hi doet hem lachter weder
nv maect v henen ende gaet neder
den graet van vrienscepen ende van minnen
of ic roepe hier sulken binnen
die v hoefdelike af sal steken
al soude v thersen coppijn breken
ouer wanech sot fel tyran
quaet smekre ongetrouwe man
wat hebbic iegen v mesdaen
dat ghi mi hebt verhaet dus saen
ende ghi mi dus loselike wilt verraden
ende berouen te minen scaden
die werde rose botte fijn
daer al ane staet die weluaert mijn
hoe dorsti wesen nie so coene
dat te peinsen of te doene
daer ghi mine herte mede onthuecht
ende ic v hebbe sulke duecht
ende sulke houescheit nv gedaen
dat ic v hebbe hier ontfaen
jc hebbe v gemaect te sprekene stade
buten ialousien rade
ende alle mire vriende wille
die om ons spien lude ende stille
ende ons souden doden te waren
mochten si mi dus bi v beuaren
ende boet v dienst ende scoenheit mede
daer ic dulheit groet ane dede
want om dit selue dat ic ane v
hebbe gedaen eer dan nv
sal mine vancnesse si siin vernouwet
dat ghi mi nemmermeer en scouwet
na v wien soet comt te banen
mettien sprongen hare die tranen
van erren moede vute beden ogen
doe mochtics niet gedogen
ende vel vor hare op mine knien
ende ane spracse aldus mettien
ay edele ioncfrouwe mijns genade
van deser groter ouerdade
willic tuwert bliuen al
es si groet of es si smal
die dulheit die ic hebbe gedaen
die dede mi minnen cracht bestaen
die mijn herte dwanc daer toe
mits uwer scoenheit ware so hoe
dat dauenturen comen sijn
emmer sijn die sculden mijn
ende niemens el volmaecte soete
bedi eest recht dat icse boete
te uwen wille godeweit
dies benic altoes gereit
vp sulke vorwaerde ioncfrouwe goet
dat ghi nu uwen euelen moet
ende uwe wan conste wilt vergeuen
jc wille mi wachten al mijn leuen
te vechtene of te doene sake
daer ghi omme moget sijn tongemake
jn deser wijs ende bouen al desen
willic getrouweliker wesen
v eygijn dienst man al mijn lijf
vp sulke vorwarde scone wijf
dat ghi v iegen mi gemaet
ende mi verholenlike laet
