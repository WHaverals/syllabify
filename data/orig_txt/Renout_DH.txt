na die bisscoppen saten hertogen
die rike waren ende vele mogen
na die hertogen saten grauen
die rike waren van hauen
daerna saten ic wilt bedieden
vorste ridders van maisnieden
die houesch waren ende milde
daerna die ridders van i scilde
ic wane nieman dienen sach
bet dat men daer diende vpden dach
si saten alle na haer geuouch
entie scinkere gaf hem genouch
vordie tafle stont renoudijn
ende diende den rechten fijn
ende adelaert die ridder snel
diende vtermaten wel
entie gebroedren altemale
vordie heren inde zale
ic late bliuen vanden gerichten
enmochte geen man gedichten
ne geseggen ooc waer of
ende elc men daer te pointe gaf
nv latic vanden etene bliuen
ende sal v vort an bescriuen
doe damelaken vp waren gedaen
brochtmen water ende ginc dwaen
ende dwougen daer alreest
die rijcst waren ende meest
daer was bliscap sonder scouwe
elc hadde inde hant ene vrouwe
die bagel was ende scone
ic seggu bi gode vanden trone
althof mochtmen beset scouwen
met vrouwen ende joncfrouwen
doeder water was genomen
es die boutelgier metten wine comen
hi gaf hem genouch ende renoudijn
dede daer ouervloeyen den wijn
doetochden haer spel dieder waren
alle diegoede vedelaren
elkerlijc van sinen spele
wel te maten ende niet vele
lodewijcs vader ginc slapen
met hem rudders ende cnapen
wel cccc bi getalle
wel geachemeirt alle
lodewijc sprac lude ende stille
nv volge mi die goet hebben wille
ende helpt mi met ter vaert
in gonen sconen boongaert
si holpen hem ter seluer stede
ende si volgeden hem alle mede
doe ginc hi geuen scone gauen
coningen hertogen ende grauen
so dedi ooc ic wilt bedieden
vorsten ridders van maisnieden
die houesch waren ende milde
daerna rudders van i scilde
alle vergiftise ginder
sonder sgrauen aymijns kinder
biden here van nazarene
hem ne gaf hi groot no clene
doe gingen de broeders allegader
ende seident aymijn haren vader
als hi verstont die wort
sal hijt den keyser clagen vort
ende ginc ter camere daer hi lach
als hine met ogen sach
her keyser seiti nv sijn alleginder
vergift sonder alle minne kinder
die keyser sprac ic sal minnen neuen
harde grote giften geuen
ic wilse goeden also eerlike
alse enige sijn in dit rike
doe ginc aymijn om sine kinder
ende brochtse vorden keyser ginder
siquamen ten bedde daer hi lach
ende seiden here god geue v goeden dach
hi andworde sijt willecomen neuen
ic wille v scone giften geuen
ritsaert ghi sijt bi getalle
doutste vanden broedren alle
het was mi wel geseit tevoren
want ghi wart eerst geboren
ic sal v geuen scat ende haue
ende maken v in spaingen graue
adelaert wel coene wigant
ic geue v poelien dat rike lant
te wesene graue ende here
tuwen liue emmermere
ridsaert ic geue v seuen scilde met trouwen
tusscen parijs ende lauwen
ende moniu des berges voet
bigode dits i scone goet
enten vi penninc hebt mede
renout riepi ter seluer stede
ende seide lieue neue mijn
ghi moet wel gegift sijn
v geuic tlant van artoys
ende van angiers ende van bloys
ende dat goede lant van blatoene
daertoe geuic v rudder coene
i busant van roden goude
mettien boot hine renoude
nemt hier neue renout
dits recht ebreuchs gout
in weet v wat senden mee
god senden mi vter wilder zee
coper met broot ende wijn
nauens wert de penninc dijn
ic seggu met waerheden dat
hijs beter dan al mijn scat
hi weicht welvijftien pont
renout namene tier stont
ende warpene tien tiden
in i aelmoeseniere van ziden
doe knielden die heilden goet
ende custen skeysers voet
ende ontfingen haer goet te lene
haymijns kinder alle gemene
ende namen orlof ter vaert
ende streken inden boongaert
dit cam lodewijc te voren
des haddi toren
dat sal hi wel ondervinden
nv comt aymijn met sinen kinden
ende sprac verbolgenlike
vorden coninc lodewike
doe sprac lodewijc die coninc
mijn here heift v gegeuen scone dinc
ende vwen kinder sonder spanen
maer in waens niet ombaren
wel die ij deel van minen rike
ic salt v nemen sekerlike
icwilse ooc sien of sire toe dogen
dat si wapen dragen mogen
si moeten prouuen hare cracht gemene
in dat werpen metten stene
die hier leit inden boongaert
lodewijc spranc vp ter vaert
ende riep ic vermete mi
dat ic die starste si
entie beste die leift
entie de welert binnen heift
van sconeiden van crachten
ende niemen si van meerder geslachte
ene werf seidi sinen wille
entie ridders zwegen stille
ende hi seit anderwerf boude
doe balch hem aymijn die oude
ende sprac lodewijc wi kennen wel
dat gi dapper sijt ende snel
maer laet staen v hoge wort
sidi goethet comt wel vort
hier es sulc van xv iaren
wildi sine cracht baren
hi worpe also verre metten stene
dat nes logene gene
dats ware te doene talre stont
hi sprac god sat hebdi grijs hont
ende ooc v grise wangen
ende al dat gi hebt beuangen
moete varen inder waert
v houde hooft v grise baert
ne lietict niet dor mine ere
ic soude v so hertelike sere
met minen vusten slaen
dat v dogen souden vergaen
nv willic dat hier kinder begene
haer cracht prouuen metten stene
lodewijc warp met aesten groot
neder mantel ende surcoot
hi wart verbolgen ende erre
ende warpene xij voete verre
den zwaren steen die gonder lach
daer menich man toe sach
daerna worpene aestelike
die beste van kerstinrike
beede meerre ende minder
sonder sgrauen aymijns kinder
daer was niemen so starc no so goet
lodewijc nontwarpene i voet
dordat lodewijc waren int lant
lieten si hem de vorderhant
alshi ontworpen hadde hem allen
riepi mi es grote ere gauallen
her grise waer sijn v kinder
twine gadi selue werpen ginder
hier es niemen also goet
in verwerpene enen voet
gaet wech aelt renoude
giseit dat hi mi ontwerpen soude
ic wanic v also harde
trecken sal bi vwen baerde
dat v selen in corter stonde
die tande vliegen vten monde
doe balch aymijn van dordoene
ende sprac gine wert niet so coene
ic moete varen inder waert
quame v hant an minnen baert
hare vader hadder dat was waer
onthouden geweist ouer vij jaer
hi verkende de rudders milde
biden wapinen biden scilde
hi seide ic sie wel dat ginder
comen gereiden aymijns kinder
ic kense wel bi apoline
ghersi der herberge minne
dor de lieue van haren vader
salicse onthouden alle gader
hebsi haers vaders moet
ende si manlijc sijn ende goet
si sullen minne viande
alle driuen vten lande
doe ginc hi te dale waert
die borch brugge metter vaert
die rudders beetten van beyarde
neder vp die erde
ende gingen ten coninc daer sine sagen
die daer quam met sinen magen
si groeten met worden scone
die coninc sprac god moets v lonen
doe vragede die coninc milde
wat si begerden ende wilden
doe seide renout openbare
dathi gerne onthouden ware
ende sine broedren also wel
die starc waren ende snel
doe andworde saforet
wildi gelouen an onse wet
an mamette an boudewine
ende anden voget apoline
nenic sprac renout wete god
dadic dat so waric sod
ic wille gelouen an gode
ende altoos staen tsinen gebode
ende ant helige gods gewerke
an papen ende an clerke
entie wet entie sede
dies men pliet in kerstinede
ende dienen v dagelijcs omme sout
dit sprac mijn here renout
saforet sprac met sconre tale
bi apoline ic jans v wale
helpt mi dwingen mine ommezaten
in sal v niet gebreken laten
voert rudders goet van prise
ten castele dien ic v wise
die ouer die porte staet gewracht
vp den mur bider gracht
die herberghe lenic v
geift mi vwen scat ic salne v nv
houden wel met eren
als ghi wilt van mi keren
ic salne v geuen met groten loue
wildi bliuen met mi te houe
also lange alsic sal leuen
so salic v genouch doen geuen
renout sprac ic bems vro
dat mi comen es also
sigauen hem ic seggu dat
te bestadene haren scat
saforet die coene degen
dedene biden sinen dregen
renout ende sine broedre
sijns vaders kinder ende sine moedre
reden ten castele diemen hem wijst
die so hoge was geprijst
si vonder vp wat si begerden
van dies wast bouen der herden
si bleuen metten coninc daer
dat seget men ons ouer waer
ende dienden sowaer hi wilde
beede met spere ende met scilde
orlogeden si dach ende nacht
manlike met hare cracht
hare cleder quamen selden uut
si moesten roten an de huut
si waren wel sciere versleten
dat yser hadse dor eten
dus dienden si den coninc daer
i lettel min dan iij jaer
dathi hem gene ere nedede
no geretiere houescede
mijn here renout die graue
bat dat men sinen scat gaue
men seide datmen hem geuen soude
ende dagede dicken renoude
hi onthilden hem nochtan
doe balch renout die edele man
arde vtermaten sere
ende seide bi gode onsen here
gheift hi ons onsen scat niet
hem es euele gesciet
ic voersene inder gelike
alsic dede lodewike
wat segdi sprac adelaert
biden here die gecruust waert
slouchdi desen coninc renout
sone wisten wi niewaer geen onthout
her renout sprac nochtan
wi sijn ongeuallige man
alhadden wi seluer of gout root
het werde coper ofte loot
ganc wech sprac hi te sinen garsoene
tote saforette den coninc coene
of hi ons cleder wille geuen an
willehi ons niet geuen dan
seght hem ooc al dat
dathi ons geue onsen scat
doet hijs niet bi mire trouwen
het wert hem arde wel berouwen
verstant wel wattie coninc seit
ende segt mi aldie waerheit
die garsoen dorst laten niet
hi dede dat hem sijn meester hiet
ic seggu eist v bequame
windalin es sine name
diegaersoen liep wech te hant
daer hi gonen coninc vant
hi groetene wel houescelike
daerna seidi coninc rike
mine heren bidden v sere
dat ghi doet vwes selues ere
entie ruddren vercleden doet
ende ghi hem geuet hare goet
haren scat die si hier brochten
doe si v herbergen sochten
hi seide gaet och garsoen
quaden ende moeti doen
entie incomelinge v heren
waer waert si hem bekeren
mi mochte lichte ic soudse vangen
ende bi hare kelen hangen
here seiti ghi daet ommate
doe wincti sinen drussate
in sarsasinoys sprac hi zaen
dathiden garsoen soude slaen
hi was scinkere ende drussate mede
nv mogedi horen wat hi dede
sine hant hi verdrouch
vor de mont hine slouch
dathem neise ende lippe brac
metten voete hine stac
ende trakene dor tfier mede
die garsoen liep wech ter stede
talreest hi vernam
dat hi vor sinen here quam
hem liep tbloet tier stonde
ouer nese enten monde
alsen renout bloeden sach
mogedi horen wies hi plach
hi sprac ter seluer stede
sech mi garsoen wiet di dede
saforets scinkere heift mi te blouwen
datseggic v in goeder trouwen
hi es scinkere ende drussate
renout sprachi dede ommate
waeromme slouch hi di dus sere
in weets niet bi onsen here
renout sprac bi gode
hi es sot die enen bode
aldus sere soude slaen
enten here mach begaen
hi mire wet bi mire trouwen
dat hi di slouch sal hem rouwen
waest seide renout omme dat
dat wi hiesten onsen scat
onse gout ende onse haue
hi seide dat hi ons niet negauen
no weder cleder nochte paert
hi seide gine warets niet waert
no weder gout nochte scat
ia seide renout seiti dat
ia hi here waerlike dinc
ende hi scalt v incomelinc
ende wincte den drussate daer hi stoet
ende dede mi slaen vorde mont
hi seide gi daet alst felle diet
iudaes die gode verriet
hi seide gi sloucht vwen here
daer renout balch hem sere
hiseide waer bestu ridsaert
leet beyarde uut ter vaert
doe tors verdecken wale
ende hore na mine tale
v ende writsarde
so beuelic beyarde
wapent v ende ledet uut
stillekine sonder geluut
seide renout die rudder vri
adelaert gi moet gaen met mi
wi sullen ons wapenen ter vaert
ende dragen met ons onse zwaert
ende nemen onse mantele groene
si nemen waren die ruddren coene
geacement ende gereit
nv hort wat renout seit
met goeder trouwen seidi dat
onthout ons de coninc onsen scat
