gode biddic dat hi mi sende
tallen beghinne goeden ende
ene dinc willic beghinnen
daer ic mi bat mach ane bekinnen
dats of ic mochte ende of ic conste
ende mi god siere hulpen onste
ene miracle van siere goeder
ende van siere ghebenedider moeder
vander moeder ende vander maghet
die ons heeft tparadijs bejaghet
dese mieracle willic bescriven
om dat sal behouden bliven
vanden latine in dietschen bediede
doer dat sijn vele liede
dies niet te vroeder en souden wesen
al hoerden sijt in latine lesen
oft noch worde openbare
ende iement wiste wie ic ware
hine sal mi dit niet lachteren
noch minen name daerbi niet achteren
dat ic mi noch onderwinde
dat ic in dietsche rimen binde
dies orconde die soete vrouwe
die ic naest gode best betrouwe
dat ic doer ghene idelhede
noch doer den prijs van iement mede
hebbe begonnen dese sake
maer omme te sine met ghemake
jeghen idelheit ende sonder sonde
hebbict in dietsche onderwonden
ende oec doer der goeder lof
daer ons al goet es comen of
nochtan vresic achtertale
mochtic mi oec wachten soe wale
dat men neghene van mi en seide
soe mochtic segghen voer waerheide
dat niemen en ware mijn ghenoet
want miin gheval ware soe groet
na dien dat nu ghescepen staet
bedi die werelt es soe quaet
datter alle liede plien
wilden si hem selven besien
die der achtertalen pleghen
si souden hem wachten daer jeghen
nochtan die de beste wanen sijn
sijn vele argher dan venijn
ende die die liede meest begripen
men machse metten selven nipen
al es dit ghedichte niet wel ghemaect
ende niet alsoe wel als een ander smaect
tighet mijnre ongheraecthede
ende minen haesteghen sin mede
al hebbic recht of en doe
ic hebbe den wille goet daertoe
nu biddic der soeter coninghinne
daer ic dit omme beghinne
dat ic des moete volcomen
gode teren ende ons te vromen
het was een man goet ende rike
ende diende gode oetmoedelike
oetmoedelike ende met trouwen
ende sente marien onser vrouwen
hi was den aermen ghenadich
ende daers te doene was gheradich
van aelmoesene was hi groet
ende goet van rade daers was noet
sijn goet was den aermen ghemene
jeghen hem selven spaerdi allene
den aermen was hi goedertieren
ende van sinen rade ondiere
hi was den weesen alse vader
ende der weduwen troest algader
hi was oetmoedech ende rike
men vint nu luttel sijn ghelike
die des goets vele winnen
dat si hem selven willen kinnen
gherne dede hi goede werke
ende gherne was hi in die kerke
in die kerke ende diende gode
ende hielt gerne sine ghebode
die god te doene gheboet
ende dede penitencie groet
in vastene in bedene in ander dinghen
diene te hemelrike mochten bringhen
suver was hi van sinen live
wat hulpt dat ict langhe drive
hi was ter werelt wel gheraect
ende in doeghden al volmaect
nochtan en woude hijs niet weten
hi hadde de werelt suver vergheten
dat hire mochte niet en twint
hi was suver als een kint
int herte binnen ende sochte
dat al die werelt wonder dochte
hi was vele beter binnen
dan hi van buten liet bekinnen
hine slachte denghenen niet
die men nu achter lande siet
die hem herde sempel toghen
ende heilich voer der lieden oghen
die int herte dorper sijn
si sijn argher dan venijn
dan venijn dat sijn si vele
dat ic der werelt niet en hele
venijn doodt den lichame allene
die jeghen de ziele es herde clene
ypocrisie doodt te samen
die zielen metten lichamen
hoe vele vint mer achter lande
die goeden lieden beraden scande
ende herde sempel buten dincken
ende onder den hoet een ander scincken
die penitencie buten toghen
ende vol quaet doen achter oghen
dit en seggic niet bidi
dat eneghe doghet beter si
dan daer si es die suverhede
buten ende binnen mede
maer daer si es buten allene
daer es die doghet wel clene
men mach segghen van den man
daer ic tierst af began
woudic al sine doeghden vertellen
ic soude u te sere quellen
ende u mochte oec verlanghen
bedi willix aldus afganghen
ic machene prisen in alder wijs
daer enech man soude hebben prijs
dese man woende in ene stede
daer een bisscop woende mede
dese man was in die poert
voer den bisscop best ghehoert
bedi die buten der gods wet
ginc liet hi niet onghelet
no doer ghichte no doer bede
no doer vriens wille mede
hi was ghelettert alsoe wel
als iement in dat lant was el
die bisscop wrachte na sinen rade
hi wiste oec wel dat hi mesdade
haddi daer buten iet ghedaen
dat hi hem dede verstaen
dit boec seghet ons aldus
sijn name was theophilus
als ghi selt horen desen name
was hem herde wel bequame
bedi die hem sal onderwinden
dat hijt te rechte sal ontbinden
theophilus luudt gods minne
die hi droech in sinen sinne
ende die hem god int inde toghede
in dien dat hij van hem ghedoghede
dese man leefde menech jaer
in penitencien herde swaer
ende proefde hem dat men en vant
neghenen sijn ghenoet int lant
hierna als god gheboet
soe quam die bisscop an die doet
ende hi moeste ghelden die scout
die wi sijn sculdich jonc ende out
den lichame dede men ter erden
die ziele voer hare verde
tierst dat die bisscop was doot
doe riept al cleine ende groet
jonc ende out leke ende clerke
ende die canoneke vander kerke
dat men theophiluse daertoe brochte
te sine bisscop opdat men mochte
hier toe cosenne oec diegone
diene te kiesene waren ghewoene
dien archebisscop screef men te hant
die overbisscop was int lant
hoe dat die bisscop ware bleven
ende noemden dient ware ghegheven
bede ghegheven ende vercoren
ins bisscops stede van te voren
als die archebisscop verstoet
dat selc een man was ende soe goet
ende soe volmaect ende soe volcomen
dancke hijs hen diene hadden ghenomen
ende hi dancte gode van dien
dat die heileghe kerke soe ware versien
dat bisscop soude sijn die man
daer dus vele doeghden laghe an
hi was blide hi danckes gode
ende sende om hem sinen bode
dat hine woude conformeren
ende te bisscope sacreren
theophilus hi voer te hove
daer hi was met groten love
wel ontfaen ende met eren
die bisscop woudene sacreren
tierst dat sach theophilus
dat die bisscop woude aldus
hi was die dat niet en gheerde
ende hi viel neder op die erde
op die erde op sbisscops voete
ende seide here soete
here seithi ontbeert dies
wildi der kerken verlies
der kerken verlies ende dmine mede
here dat ware jammerhede
het ware jammer alte groot
mi ware liever waric doot
dan dus die kerke ware verloren
dat ic bisscop ware vercoren
here soudic bisscop wesen
dies en mochte die kerke niet ghenesen
waric bisscop het ware scande
soe goede liede sijn achter lande
ontbeert dies wel lieve here
in werde bisscop nemmermere
ic en mach gheen bisscop sijn
hen betaemt niet den sonden mijn
dat ic bisscop soude wesen
here ontbeert van al desen
ic ben een besondicht man
die daertoe niet ghenoech en can
dat ic bisscop wesen mochte
here wendet uwe ghedochte
wendet uwe ghedochte here
ghi sijt sere buten kere
ic ben besondicht ende onvroet
here wendet uwen moet
wendet uwen moet wel lieve here
dit bat hi ende weende sere
dus lach hi neder op die eerde
ende toeghede sine onweerde
die bisscop hoerde sine tale
het bequam hem herde wale
herde wale ende hi sprac weder
wat ligdi op die eerde neder
op die eerde ende op mine voete
staet op seit hi soete
staet op ghi selt bisscop sijn
seldi doen den wille mijn
lieve vrient sijt onvervaert
ghi dunckes mi herde wel waert
ghi hebdt u ontsculdicht wel
waendi vrient dat niement el
besondicht en es dan ghi
ic weet wel dat niemen en si
hine hebbe sonde ghedaen
hierbi en moghdi niet ontgaen
hen levet niemen enen dach
die sonder sonde leven mach
enen dach ja vele min
lieve vrient wendet uwen sin
ende doet ghereet dat ic u rade
en vreset niet der kerken scade
sijt bisscop inden name ons heren
ende laet mi u sacreren
al hebdi ghedaen vele sonden
wi sijn alle met sonden ghebonden
hebdi der sonden ghepleghen
ghi selt u voert wachten daerjeghen
of ghi sonde hebdt ghedaen
hiermede seldise afdwaen
waendi dat neghene pine
es goeden man bisscop te sine
al eest ere hets grote sorghe
werdt bisscop ende sijt goet wederborge
werdt bisscop want dat tanegane
daer leghet grote penitencie ane
theophilus andworde weder
here no doer hoghe no doer neder
here houdt u met verdden
ic en mach gheen bisscop werden
soe wat dat mi daerna ghesciet
ic en werde bisscop niet
doen hi dit seide hi weende mede
alsoe hi te voren dede
die bisscop sach ende hoerde
sine tranen ende sine woerde
ende dat groot mesbaer dat hi dreef
ende dat hi alsoe ghestade bleef
doe antwerdi alse die vroede
ende seide vrient dit si met gode
ic mane u bi uwer wet
dat ghi u bepenset bet
bepeinst u bat op dese sake
noch drie daghe met ghemake
theophilus hi nam die vorste
omdat hijt niet laten en dorste
doer dat die bisscop wille
maer hi peinsde selve stille
dat hi aldus bleve ghestade
dat hijt altoes niet en dade
alse hi soe langhe hadde ghebeden
dat die derde dach was leden
doen quam hi voer den bisscop weder
ende viel op sine voeten neder
ende weenede vele meer
dan hi te voren dede eer
ende bat hem doer ghenade
dat hi hem dat ghestade
dat hi pape niet en werdde
die bisscop sach dat hi soe herde
vreesde bisscop te sine
hi seide vrient doer dine pine
mi duncke ic moets di verlaten
al eest mi leet uter maten
ic verlaets di al doe ict node
wes goet man ende vaert te gode
theophilus was uter maten
blide dat hem was verlaten
bisscop te sine hi nam orlof
oetmoedelike ende rumede thof
hi voer thuus weert ende was vroe
dat hi ghevaren hadde alsoe
met was een ander saen vercoren
in sbisscops stede van te voren
theophilus hi was mettesen
als hi te voren hadde ghewesen
metten anderen goeden man
maer onlanghe was hire an
dat quade orworme quamen
die hem sbisscops hulde namen
soe dat hem orlof was ghegheven
ende vanden hove was verdreven
dat ghemaect hadden quade tonghen
die goede lieden hebben bedwonghen
quade tonghen hebben ghedeert
den meneghen ende sere onteert
quade tonghen hebben beraden
den meneghen lachter die niet en mesdaden
quade tonghen sijn tontsiene
quade tonghen sijn te vliene
quade tonghen sijn sere te hatene
quade tonghen sijn te verwatene
quade tonghen sijn sere te benidene
quade tonghen sijn af te snidene
quade tonghen sijn sere te scuwene
quade tonghen sijn sere te gruwene
quade tonghe es een quaet sweert
quade tonghe es die sere deert
quade tonghen sijn quade gherechten
quade tonghe doet meneghen vechten
quade tonghe maect meneghen nijt
quade tonghe maect meneghen strijt
quade tonghe maect meneghen bloet
quade tonghe sleet meneghen doot
quade tonghe es quaet venijn
ende argher mochten si argher sijn
quade tonghen moeten vloeken
die an gode ghenade soeken
alse theophilus was verscroven
die te voren was te boven
ende begonste tsine te teerne
doe begonste hem therte te sweerne
ende die viant begonsten te spaenene
ende begonstem te vermanene
hoe groten here hi hadde ghewesen
ende hi ghevelt was van desen
wat eren hi hadde menechsins
ende hoe luttel men nu achte sijns
ende hoe luttel dat sine nu eerden
die hem te voren neghen toter erden
diene te voren scone groetten
sine wouden cume als sine ghemoetten
op hem sien of jeghen hem spreken
dusdaneghen dinc dede hem therte breken
diene te voren hieten wijs
si gaven hem crancken prijs
dusdaneghe dinc dedem sijn herte
vallen in quaden begherte
soedat hi tgoet van eertrike
begherde voer dat hemelrike
ende peinsde hine rochte hoet geviele
nemmermeer met siere ziele
indien dat menne hadde vercoren
daer hi gheweest hadde te voren
dus leefdi een stuc onsochte
ende peinsde wat hi doen mochte
dat hi weder ware te hove
doen viel hi in onghelove
ende peinsde men soude hem weder kiesen
alsoude hi die ziele verliesen
doe peinsde hi weder ende voert
ende ondervant stille in die poert
of daer iement van toverien
wiste ofte van duvelien
ten lesten hi ondervant
dat een jode was int lant
die was des duvels eyghijn
ende meneghen hadde brocht daerin
dat hi den duvel hadde opghegheven
sine ziele ende sijn leven
tien dat hi hem holpe om die sake
daer hi was omme tonghemake
als hi dit hadde ondervonden
die viant hadde hem soe bedwonghen
dat hi gods al vergat
ende hi prijsde vele bat
een stucke hier in eren te sine
ende euwelike in die helsche pine
dus hadde hem quade ghierechede
bracht uut sinen goeden sede
dus hadde hem die viant ghevaen
die langhe wel hadde ghedaen
dus volleec was hi verwonnen
die een goet leven hadde begonnen
aldus es die ghierechede
ende der ghierecheden sede
te hebbene soe wat hi begheert
hem en roket wat der zielen deert
hi peinsde hoe hi quame in dien
dat hi den jode mochte sien
mochte sien ende spreken
hi peinsde daerna ende met wat treken
dat hi stille daertoe quame
dat oec niement en vername
ten lesten hi hem bedachte
dat hi allene ter middernachte
stont op stille behendelike
ende ginc ten huse haestelike
daer die jode lach ende sliep
ghemackelike dat hi riep
ontdoe vrient ontoe
ende gheeft mi raet of du wets hoe
ontdoe vrient ontoe die dore
ende hore na mine avontuere
ontoe vrient ontoe mi
die jode seide wie sidi
ic sal weten wie ghi sijt
eer ic ontoe op desen tijt
dander seide ic en soeke gheen quaet
soete vrient ic soeke raet
ontoe vrient ontoe ontoe
ic segghe u wat ic hier doe
ontoe vrient ic segdi stille
cortelike minen wille
ontoe vrient ic ben hier comen
te miere noet ende te diere vromen
alse dat die jode hadde verstaen
ontede hi die dore saen
hi seide vrient dies biddic u
segghet wat ghi soeket nu
wat avonturen hevet u hier bracht
te desen tide van deser nacht
segghet uwen wille cortelike
ende laet mi slapen haestelike
met eren moetti hier sijn comen
ghi hebdt mi minen slaep benomen
minen slaep ende mine erste
die ander seide ic hebbe berste
van selken rade als men mi seghet
die aen u allene leghet
ane u allene ende an el niemen
wel soete vrient beraet mi sniemen
doen telde hi sine avonture
van den iersten al duerenture
ende hoe gherne dat hi dade
alle dinc na sinen rade
mochte hi hem ghehulpen dies
dat hi verhaelde sijn verlies
ende mochte hi verhalen sine scade
hem en rochte wat hi dade
alse die jode ghehoert sine tale
vrient ic sal u hulpen wale
wildi na minen wille werken
ende afgaen uwer kerken
der kerken ende der kerken raet
ende tghelove datter ane staet
ende u god ende sine ghelove
ic bringhe u nog van al te boven
laet uwen here ende houdt vanden minen
soe mach u sine hulpe schinen
sine hulpe ende sine cracht
hevet meneghen ter eren bracht
die ander seide dat hijt dade
mochte hi verhalen sine scade
die jode seide vrient nu siet
dat ghi dies en laet niet
ghine comt morghen nacht te deser tijt
indien dat ghi beraden sijt
nu sijt ghesont ende vaert
doen ghinc hi metter vaert
theophilus was blide das
dat hi dus ghetroest was
ende hi ginc met haesten thuus
ende bleef in dien wille aldus
die duvel haddene soe verblint
dat hi en achte en twint
hoet na den live comen mochte
tien dat hi hadde dat hi sochte
doen ginc hi thuus met groter haesten
ende sach tot ten naesten
daghe ende toter naester nacht
daertoe haddene die duvel bracht
met siere cracht mids joden rade
daer hi in viel in groter mesdade
dan hi te voren hadde wel ghedaen
doen hi in doeghden was bevaen
nochtan en wondert mi niet dies
dicke begheert ene sijn verlies
vele meer ende sine scade
dan dinghen daer hi wel ane dade
dit es een dinc dat men mach
sien ende merken alden dach
dien tijt hadde hi onweert
dies dinc dat hi nu begheert
hieromme soe en radic niemen
noch en troeste dat hi sniemen
hem en verboude op sine doghet
na dat ghi hier horen moghet
op sine doghet meer dan mate
ende dat hi alle quaetheide late
maer houde hem altoes in dien
dat hi der doghet wille plien
al hadde hi penitencie ghedaen
vander tijt dat hi verstaen
conste ende ghesien in sinen moet
dat quaet ghedaen ware ende goet
die tijt was dat desen man
eerne die viant soe verwan
hem hadde onweert ende dochte quaet
daer hem sijn herte nu toe staet
bedi es hi ries die hem verbout
indien dat hij hem an doeghden hout
hine si emmertoe vervaert
die hem hier te levene waert
die nu es goet mach wesen quaet
die nu in penitencie staet
mach altegader noch verkeren
alse ghi an desen man mocht leren
of iement oec in sonden ware
men hebbe oec niet soe ommare
dat men die hope van hem verliese
bedi het sijn vele riesen
al leven si een stuc in sonden
die in doghden lest werden vonden
ende meer penitencie doen
dan daerse die viant noit toe spoen
bedi en sal hem niement verwanen
noch anders sonden in quade vermanen
die nu es quaet mach werden goet
ende werden quaet die nu goet doet
nochtan radic dat diegone
die der doeghden es ghewoene
dat hi hem in doeghden hout
ende die der sonden hebben scout
peinsen dat die sondeghe sijn
des vians al eyghijn
alse theophilus heeft vernomen
dat die selve tijt es comen
die hem die jode hadde gheseit
doen ginc hi wech vele ghereit
tote des joden huus al stille
om te vorderne sinen wille
die jode was ghereet te hant
ende nammen metter hant
ende seide vrient nu comt met mi
doet minen wille dat radic di
hi leidene op ene dwerse strate
daer si beide te gader saten
hi seide vrient soe wat du sies
en vervare di niet te meer dies
soe wat dat du sies ofte hoers
sie dat du niet en verstoers
soe wat dat anders di ghesciet
en sechent u metten cruce niet
die ander seide dat hi dade
alle dinc na sinen rade
als si dus te samen sitten
toghde hem die jode witten
herde vele ghecleedt waren
die alle droeghen candelaren
die alle songhen ende waren vroe
ende daerna soe sach hi hoe
si tere scaren voer hem leden
dien si alle anebeden
dat was die here van algader
dien si eerden als haren vader
als haren vader ja vele meer
dat was haer here lucifeer
die met siere overmoede
was dierste die verwrochte gode
die jode nam dien kerstijn
ende leide hem vore den here sijn
die viant seide wat wiltu vrient
wat doet hier man die gode dient
beide gode ende siere moeder
her jode en sidi niet vroeder
dat ghi hier selken man hebdt brocht
her jode ghi sijt evel bedocht
die jode antworde sinen here
here en belghet u niet te sere
dese man die wilt laten gode
ende siere moeder ende sine ghebode
wildi hem hulpen ende gheven raet
van sulker dinc als hem bestaet
doe seide hi hem wat hem mesquame
ende hoe gherne hi hulpe name
doen sprac die viant vrient kerstijn
wildi laten den here dijn
dinen here ende dinen god
ende houden di voert an mijn ghebod
wiltu van dinen gode scheden
ende van siere moeder ende vlien hen beden
ende algader die heileghe kerke
ende haer ghebod ende haer ghewerke
ic sal di te rade staen
ende hulpen di weder saen
te hove daer du best soe verscroven
ende hulpen di weder te boven
metten bisscop ende met alle diegone
die te sinen rade sijn ghewone
maer ic en houde mi niet en twint
aen dine worden dan an den wint
want ghi kerstine ghi pleghet
als ghi hebt een dinc daer u therte an leghet
dat ghi begheert herde sere
ende niet en moghet bidden uwen here
ende niet en moghet uwen wille gewinnen
dan soe wendi u herte binnen
ende comt tot mi om raet ghegaen
ende wilt van uwen here staen
ende doet mi dan een groot belof
daerna stadijs varinghe of
als ic u hebbe uwen wille
ghedaen beide lude ende stille
dan soe drivedi mi te scherne
ende dan beghindi u weder te werne
ende gaet tot uwen here die goedertieren
es ende ontfaet u sciere
aldus hevet mi menech bedroghen
al maghict qualike ghedoghen
maer wiltu hebben minen raet
ic sal di segghen hoe het staet
doetstu gherne ende eest u lief
ghi selt mi scriven enen brief
ende ghi selter inne scriven
dat ghi wilt mijn eyghen bliven
ende datter vaster sal moghen sijn
seldire an doen den zeghel dijn
theophilus die viel mettien
ter eerden over sine knien
ende custe des vians voet
ende sochte sinen oetmoet
ende seide ic halme mi gods
ende siere moeder ende haers ghebods
ende ic wille mede sijn
euwelyc u vri eyghijn
ende sider dat u es lief
nemt hier zeghel ende brief
doen custe hine als men es ghewone
te manscape alst es te doene
hi nam orlof ende hi was vroe
dat hi sciet van hem alsoe
ende ginc weder thuus waert
metten jode al onvervaert
des anders daghes began te berouwen
den bisscop dat hi den ghetrouwen
theophilus hadde ghedaen
van sinen hove ende hadde ontfaen
enen ander die niewer naer
soe nutte en was als hi was daer
hi begonde oec mede te claghen
datten tonrechte hadde bedraghen
quade orworme die daer waren
die pleghen der valscher niemaren
mi claghede dat hi oec selc was
dat hi soude gheloven das
dat hem die quade tonghen seiden
dat sine van hem deden sceiden
den goeden man soe lachterlike
des claghdi ende dies ghelike
soe dat hi riep enen seriant
ende hiet hem varen alte hant
omme theophilus dat hi quame
ende sijn ambacht weder name
die seriant en liet des niet
hine dede dat hem die bisscop hiet
theophilus voer te hove waert
dies hi langhe hadde begaert
hi was vele meer willecomen
den bisscop ende oec hem somen
die bisscop die was sijns herde blide
hi settene neven sine side
ende bat dat hijt hem woude vergeven
dat hine also hadde verdreven
van sinen hove ende van sinen rade
ende hi seide het hadden quade
tonghen ghedaen met valscher spraken
die goede liede onweert maken
daer mense wilt gheloven
van gode moeten si sijn verscroven
die mi dat daden verstaen
dat ghi jeghen mi hadt mesdaen
vrient ic segghe u wat ghi doet
vergheeft mi uwen evelen moet
ende sijt here over dit lant
dat ic hebbe in mine hant
beide over lant ende over goet
willic dat ghi uwen wille doet
al dat ghi wilt dat si ghedaen
an uwen wille saelt al gaen
beide mijn doen ende mijn laten
ic betrouwe u uter maten
wel sijt ghetrouwe te minen rade
theophilus seide dat hijt gerne dade
ic hope dat noit god en liet
dat dese dinc aldus ghesciet
hi en liet dit exempel gheschien
dat wi ons allen daerbi souden castien
dor ons ende doer de sine mede
al waendi dat die viant dede
en was bi den viant niet
al waendi dat bi hem gheschiet
ic hope dat god aldus wilde
dat men an hem vaste hilde
met goeder herten ende met vasten gheloven
al ware ene onder ofte boven
dat wi ons castiden bi desen man
ende nemen exempel hieran
dat ons ghenoeghe dat hi ons gave
waert armoede waert grote have
want si nemmer stille en staet
die avonture die sere gaet
somwile op somwile neder
dus soe gaet si voert ende weder
dus was theophilus willecome
ende hi was weder ghenomen
beide ghenomen ende ghecoren
daer hi gheweest hadde te voren
ende was vele meerder here
ende ginc bat na sinen kere
van al dat te hove was te doene
dant te voren was ghewoene
ende es oec vele bat ghehoert
ende sinen wille gaet bat voert
dant oec dede te voren eer
hi es oec selve sonder keer
want hi doet al dat sijn vleesch begheert
ende es worden soe verweert
ende oec van hem selven soe ontbonden
dat hi en acht op ghene sonden
dicke quam in sinen moet
die jode vraghde hem of niet goet
sinen here en dochte dien dus saen
sinen wille hadde ghedaen
diene dus saen hadde beraden
ende van sinen rouwe ontladen
hi dancte oec den jode sere
beide den jode ende sinen here
bi wies rade dat hi al stille
waende wesen te sinen wille
te siere wille ende te siere ghenoechten
ende hadde al sine ghevoechte
alse theophilus hevet ghelevet
dit leven daer hi in sere snevet
beide ghesnevet ende ghedoelt
doen gaf hem god dat hi ghevoelt
ende god maecte hem cont
over ene corte stont
maeckede hi hem cont ende leidem te voren
dat hi die edel ziele hevet verloren
ende hem sal staen te sine
ewelike in die helsche pine
in die pine in die ellende
ewelijc duerende sonder ende
dus goet es god ende dus ghenadech
ende in ghenaden dus ghestadech
ende dus ghenadech in dat goet
dat hi elken sonderlinghe doet
dus ghevoelech dus goedertiere
ende ghebeidich es hi met siere
wraken daer mer hem heeft mesdaen
dus langhe laet hijt in vorste staen
sinen slach god ons here
ende als hi slaet soe slaet hi sere
dus ghebeidich es hi met siere wraken
dus ontbeidt hi met ghemake
of dieghene die heeft mesdaen
vanden sonden woude avestaen
want gode ware vele bat ghename
dat men vanden sonden quame
ende dat men quame vanden sonden
ende men dade in corten stonden
penitencie in dit leven
ende hijt dan moeste vergheven
dan dat sijs onbaren
ende ter hellen souden varen
ende bliven in dat grote torment
daer nemmermeer menschen inde en went
theophilus begonde te mesbaren
dat hi dus hadde ghevaren
ay mi seghet hi ay mi ay mi
ay mi wel sondich man tewi
ay mi twi wordic ie gheboren
dat ic dus hebbe verloren
mine ziele ende mijn leven
dat ic dus hebbe opghegheven
den viant dus gheweldechlike
ic ben verloren ewelike
ay mi wat node was mi dies
te achtene dat verlies
dat men mi dede vanden hove
wat was mi metten lieden love
metten love ende metten prise
daer ic gode vanden paradyse
ende siere moeder mede hebbe verwrocht
ende mi selven daertoe brocht
dat mi in die helsche pine
ewelike staet te sine
ay mi ay mi wats mi gheschiet
ay mi ay mi twine en peinsdic niet
dat mi god hadde ghedaen
te vele goets haddic verstaen
ic was rike van haven sere
rike van haven ende daertoe mere
wasic gheacht in die stede
ende bat ghehoert metten lieden mede
dan iement was in mijn gheslachte
omdat ics goets niet en achte
wat was mi onsalich man
wat ghewinne lach mi daeran
dat ic die ere dus begherde
ende ic mi selven sus onwerde
ay mi ay mi ay mi ay mi
ic mochte hebben gheweest vri
ende ghelevet met ghemake
buten alle sondelike sake
met wien salic te rade staen
wat hebbic mi selven ghedaen
wie sal mi selven gheven raet
na dien dat mi ghescepen staet
hope ende raet hebbic verloren
twi en haddic mi bepeinst te voren
dat ic an enen jode bet
gheloefde dan ane mine wet
aen enen jode aen enen dief
wat node was dat ic gaf brief
waest niet ghenoech dat ic mesdede
metten monde daer en was brief mede
waest niet ghenoech dat ic gaf alme
metten monde ende metter palme
gingic af gode ende sente marien
inne moeste noch vorder lien
soe verre dat ic moeste gheven
vaste sartere daeraf beschreven
ay mi ay mi ay mi ay mi
wat sal mijns worden hierbi
ic en weet wat ic mach doen
wat node was mi dat ic verspoen
den viant dat ic daertoe quam
dat ic manscap ane hem nam
ay mi ay mi ic was te rike
ic mochte wel ghemackelike
hebben gheleeft ende sonder pine
hadde gheweest die mine
avonduere goet ghesijn
wat begheerde die herte mijn
mi stont te sine sonder aerbeit
ende sonder sonde ende sonder pleit
ende sonder menegrande sake
wel te levene met ghemake
dat goede man wel soude voeghen
al en coest mi niet ghenoeghen
ay mi ay mi ay mi ay mi
ay mi wat node was mi
dat ic mi dus hebbe verloren
ic diende gode wel te voren
nu hebbic mi selven ghebonden
met alre dorperliker sonden
daertoe hevet mi die jode bracht
dat ic niet en hebbe gheacht
hoe vele sonden dat ic dede
ende hoe dorperlike mede
wat salic doen onsalich man
daer alder werelt troest lach an
die mi van sonden hadde brocht
hebbic met sonden verwrocht
dat ic in ghere manieren
en der gaen tote die goedertieren
al machse noch soe goedertieren sijn
haer claghen die sonden mijn
wie sal nu mine tale spreken
die mi alder noets soude ghebreken
sal over mi te doemsdaghe
na recht doen die ierste claghe
wie sal mi in dat swaer ghedinghe
daer elke sal sonderlinghe
van sinen sonden redene gheven
daer die ingle selen beven
wie sal mi hulpen in die noet
daer alle sonden werden bloet
die stillekine sijn ghedaen
daer niemant en sal moghen ontgaen
hine sal moeten redene gheven
vanden sonden die hi heeft bedreven
daer elkerlijc sal sonderlinghe
redene gheven van allen dinghen
daer men die sonden sal vertellen
daer men stieren sal ter hellen
die quade ende ter pinen senden
daer si nemmermeer en wenden
ende die met doeghden sijn bevaen
selen dien eweleken loen ontfaen
dat niet en sal bliven ongheloent
daer men sal sien die hier ghehoent
ende die waerheit met goeden ghedochten
ende die dorperlike sonden wrochten
daer men sal sien die herten binnen
die men hier niet en mach bekinnen
daer niemen en sal bliven quite
no bi ghelate no bi abite
daer si doble pine selen doghen
die hem sempel buten toghen
die binnen sijn al vol venijns
wie sal daer ghedincken mijns
wie sal mine hulpe draghen
daer si over mi sal claghen
die in mine hulpe moeste staen
soudic die helsche pine ontgaen
ic hebse verwrocht bi minen scouden
die mi versoenen soude
daer men sal die werelt doemen
si sal verbolghen jeghen mi comen
die god te moeder heeft ghenomen
wie sal mi daer moghen vromen
aen wien salic daer soeken troest
of mi gods moeder noest
gods moeder ja god selve mede
si sijn op mi verbolghen bede
het en es ghene ommate
dat mi god ende sijn moeder hate
nochtan soe claghic weder bi
hare die soude versoenen mi
dat si mi haten dat es recht
hets wel bi miere plecht
dat si mi goet ende ere daden
ende ict hem loende met quaden
alse hi dus jammerlike claghet
ende hi hem selven dus versaghet
soe sent hem god in siere herte
ene hope metter smerte
die hi in siere herten droech
soe dat hi in hopen sloech
aen onser vrouwen ende seide
al hebbic se verloghent beide
sente marien ende haren sone
nochtan omdat si es ghewone
dien an hare soeket te gheven troest
ende heeft den meneghen oec verloest
die ter hellen waren ghegaen
en hadde hare hulpe ghedaen
hierbi dunct mi die beste raet
na dat mi ghescepen staet
van minen groten overdaden
die ic ghedaen hebbe buten paden
an hare te soekene troest ende ghenade
want si mi mach beraden
ende oec die met goeder trouwen
ghenade soeken ander vrouwen
ic wane ic mi dus sal bewenden
ende sien of ic mach venden
aen hare troest ende ghenade
ende en wilt si mi niet ghestaden
soe wetic over die waerheit wel
mine ghestades niement el
hoe salics nochtan beghinnen
ende hoe salic die coenheit ghewinnen
dat ic haer claghe minen noet
want mine sonden sijn soe groet
dat icse hebbe verwrocht
ende hare hulpe hebbe vercocht
om ene wel crancke have
onrecht ware dat si mi gave
troest no raet no hulpe mede
sent dat ic die quaetheit dede
dat ic haers verloghenen soude
om ene cleine onscoude
dat ware onrechte gave si mi raet
want mine sonden sijn soe quaet
ic dede hem beden sulken lachter
het ware onrecht peinsese achter
hets onrecht en wrake sise niet
dat icse moet bringhen voert
die sonden die mi sijn ghesciet
daerom en sal ic laten niet
aen hare salic ghenade soeken
bedi ic hebbe ghesien in boeken
dat gode becomt vele bet
ghenadecheit dan rechte wet
al hebbic vele mesdaen
ghenadicheit sal voregaen
al en es nieman mijn ghenoet
want mine sonden sijn soe groet
ic sal hare bidden nochtan ghenade
die den meneghen heeft beraden
si es soe hovesch ende soe goedertieren
ic hope hare sal ontfarmen miere
sonden al waren si mere noch
mochten si mere wesen doch
daeromme was si vercoren
daeromme woude god van haer sijn gheboren
om ons te bringhene uten sonden
die met sonden waren ghebonden
ende ons te bringhene te hemelrike
die waren verloren ewelike
doer ander sonden ende doer die mine
om ons te losene uter pinen
van luciferre ende van sinen ghesellen
om ons te losene uter hellen
hieromme wert si coninghinne
ende god toghede haer die minne
dat si sijn moeder moeste sijn
ende daertoe bliven maghet fijn
en ware sonden niet ghesciet
soe en waer si gods moeder niet
want en hadden die sonden ghedaen
god en hadde haer niet ontfaen
meer dan mi of ander menschen
het gheviel haer wel te wensche
doen haer god die minne dede
si es ghereet in elke stede
dat elc mensche die hem ghevroet
hare meest ere naest gode doet
ja naest gode wel vele lieden
en dorren hem dies niet ghenieden
dat si an gode ghenade sochten
doer die sonden die si wrochten
si bleven ewelijc verloren
om die sonden van te voren
maer dat si met goeder hopen
ende met oetmoedecheiden nopen
die vrouwe die god vercoes
daertoe dat si ghevet troest altoes
hem allen die met sonden sijn bevaen
indien dat si se afstaen
sent dat si es comen
bi onse sonden te dusdanen vromen
te dustaneghe vromen te dustanege eren
dat si moeder es ons heren
sijn moeder ende hevet van hare
ghemaket onse makelare
makelare ende taelman
soe doe ic minen troest daeran
minen troest ende mine hope
soe dat ic met herten tote hare lope
ende hare bidde ghenadelike
ghenade gods moeder van hemelrike
mine mach gheen goet gheschien
want god wilt van mi vlien
gods moeder ic claghe u minen noet
want u ghenaden sijn soe groet
ghi en selt mi niet ghebreken
ghi selt mine tale spreken
voer uwen lieven sone
alsoe ghi over dandere sijt ghewone
nochtan en canic ghepeinsen hoe
dat ic mach comen daertoe
dat ic voer dese vrouwe draghe
mine sonden ende mine claghe
sal ic spreken metten monde
daer ic die dorperlike sonde
met jeghen hare hebbe ghedaen
die sonden selen mi verslaen
ende thelsche vier sal mi verbraden
die tonghe ende therte die mi verraden
hebben dat ic die sonden dede
ende die lichame algader mede
beghinnic oec te trecken van desen
die duvel sal soe an mi wesen
ic vrese dat hi mi mach halen
ziele ende lijf al te male
willic hem iet ontvaren
dus sere maghic mi vervaren
dat hi mi mach nemen ziele ende leven
dat ic hem hebbe opghegheven
nochtan vorstic langher mee
beter es camp dan hals ontwee
mi es best dat ic mi verboude
hen sal bliven bi minen scoude
ende en wilt si mi niet ghestaden
soekic ane hare ghenaden
met rechter trouwen ende met herten goede
ende ic mi voertmeer wille hoeden
van sonden die ic hebbe ghedaen
ende in penitencien staen
alle die daghe die ic sal leven
indien dat sise mi wille vergheven
ende en hoert si niet mine claghe
ic sal hare te domesdaghe
verwiten daer sijt alle selen horen
die noit van wiven waren gheboren
dat si mi ter noet ghebrac
ende datse sonde op mi wrac
ic bidde haer ghenade oetmoedelike
ende ic wille avestaen der sonden ewelike
ende gaen in penitencien ende in boeten
haddic van hare die ghemoeten
haer sal ghenade oec ghebreken
wilt si mi oec daer buten steken
sone es si niet vol ghenaden
en wilt si mi niet staen in staden
soe meer mesdaen soe mere bate
indien dat men die sonden late
al sijn mine sonden groet
gods ghenade en es niet doot
gods ghenade ende die hare
want ic altoes hope op hare
wilt god ende si mede
boe sal ghehoert sijn mine bede
ende niet wechgheworpen no onwaert
want si hare ghenaden niet en spaert
jeghen alle dieghene die begheren
ghenade ende voert an hare keren
dus peinsde hi voert ende weder
sine sonden op ende neder
dus claghde hi met groten mesbare
sine sonden ende met vare
ten lesten gheeft hem god gheval
dat hi recht late varen al
die werelt ende al haer baraet
dat die werelt toebestaet
hi sal hem hoeden met goeder herten
der sonden ende der begherten
diene daertoe hadden ghedreven
dat hi hadde al opghegheven
ziele ende lijf ghebordelike
den viant ewelike
hem begonde met goeder trouwen
sine sonden sere te berouwen
met rechter trouwen ende met herten goeder
ende hi warp sine hope al ander moeder
daer god ons here af was gheboren
ende liep al stillekine vore
hare ymage daer si stoet
ende hadde den hope groot ende goet
dat hi metter hulpen van hare
ontvaren soude des viants scare
hi hadde oec hope ende ghelove
dat sine van hare niet en verscrove
ende hem warende met ghenaden
si hadde oec den meneghen beraden
dus viel hi neder op den vloer
hi weende hi claghede hi bat hi voer
alse jammerlike als hi doen mochte
want hi niet dan ghenade sochte
ane maria der moeder gods
socht hi ghenade altoes
dus lach hi ghinder eenpaerlike
voer onse vrouwe van hemelrike
vaste hi weende ende bat oec mede
met herten ende met serechede
ghenade op die heileghe maghet
die alle sonden veriaghet
die an hare ghenade soeken
met goeden ghelove met goeder moeten
noit en dreef man dat mesbaer dat hi dreef
ghestadelike dat hi bleef
xl daghe ende xl nachte
eenpaerlike in dit ghedachte
alse die xl daghen waren leden
dat hi gheclaghet hadde ende ghebeden
oetmoedelike ende met goeder trouwen
ghenade groot an onser vrouwen
si en wilde niet langher sparen
sine wilde hare openbaren
die suete moeder die suver maget
die den sondeghen bejaghet
soendinc jeghen onsen here
opdat ment an hem beghere
dits ons troest ons toeverlaet
dits dieghene die voer ons staet
jeghen den viant ende sine scare
dits die rechte makelare
die ons versoenet jeghen haren sone
dies es si altoes ghewone
als wi mesdoen jeghen hem twint
si versoent ons jeghen haer kint
dits onse hulpe ende onse troest
bi haer si wi alle verloest
van den tormente van der hellen
daer wi bi vrouwen leven in vellen
dierste wijf vertroeste algader
adaem onsen iersten vader
soedat hi wrochte jeghen tghebot
dat hem gheboden hadde god
en ware dit wijf ende dese maghet
si es die de boete draghet
jeghen tvenijn dat jeve gaf
daer si adame mede vergaf
hem ende hare selven ende ons allen
wi waren ter hellen alle ghevallen
en ware dat si tfenijn versloech
bider dracht die si droech
tfenijn datse alle sloech te doot
jonc out cleine ende groet
alle die leefden te voren
eer god van hare wart gheboren
alle die vriende gods die waren
te voren toter hellen ghevaren
si moesten alle gader ombeiden
tote den tide dat dit ghesciede
ende tote den tide dat dese quam
ende god menscheit an hare nam
dits dat ons die propheten
langhe te voren hadden beheten
dits die anmanne verhangen dede
ende sisaron versloech oec daermede
die oliferne thoet afsloech
dits die roede aarons die droech
loef ende note binnen ere nacht
sonder sap ende wortels cracht
dit es die sterre vander zee
dat niemen en mach nemmermee
ter havene van hemelrike comen
hine hebbe gheleide an hare genomen
dits die poerte van hemelrike
daer blijfsi oec ewelike
die behouden selen wesen
dits dieghene daer wi af lesen
die boven alle ingelen sit
ende haren sone over ons bidt
spieghel vander suverheiden
violette van oetmoedecheiden
si es in penitencien recht
si es dieghene die voer ons vecht
jeghen den viant ende haer kint
die doer hare ons allen mint
hare ghenaden sijn soe groet
dat niemen hi en si te bloet
mach sterven enter hellen varen
wilt hi soeken hulpe an hare
en dar niemen verloren bliven
die noit gheboren was van wiven
al hadde hi ghedaen allene
alle die sonden groet ende clene
ende al die sonden die alle die lieden
ghedaen hebben ende die noit ghescieden
wilde hi met goeder trouwen
ghenade bidden deser vrouwen
ic segghe dat hi ghenade vint
an dese vrouwe ende an haer kint
an dese vrouwe namelike
heeft hi berouwe ghestadelike
als men mach sien an desen man
daer ic u ierst af began
hine hadde ghedaen maer xl dage
van sinen sonden die claghe
van sinen sonden die groet waren
dat hi elken mochte vervaren
ende onse vrouwe quam alsoe saen
daerna tnachts te hem ghegaen
alse die goede die goedertiere
die verwonnen was wel sciere
al hadde si gheweest verbolghen
sine wilde den evelen moet niet volghen
si moeste toghen haer nature
sine wilde hem niet maken sure
si moeste haer laten verwinnen
want si sach sijn herte binnen
dat hi met goeden ghedochte
ghenade an hare sochte
sine mochte niet langer sparen
sine moest haer openbaren
si quam te hem ende sprac aldus
wat wiltu theophilus
du pijns mi ende nopes mede
met dinen tranen ende met dinen ghebede
met dinen ghebede met dinen tranen
die mi ghenadecheit vermanen
wat ghenaden soekestu ane mi
twine en peinstu niet waerbi
dat di ghenade mach ghescien
wiltu di selven niet besien
na dinen sonden na dinen daden
het ware onrecht soudic di beraden
dune moghes verdienen niet
dat di ghenadicheit ghesciet
wanen comt u die coenhede
dat du dors ghenadichede
bidden van dinen groten sonden
waer hebstu die coenheit vonden
en ghedincti niet en twint
dat ghi mi ende mijn kint
heves ghelogent ende ghegheven
den viant ziele ende leven
du heves ghehalmt dinen ghenaden
daer ic u mede mochte hebben beraden
al lietic den lachter gaen
die du mi heves ghedaen
dor dat ic die kerstine minne
allen met ghestaden sinne
ende sonderlinghe alle diegone
die mi dienen ende minen sone
al vergavic ic di minen lachter
het en mach niet bliven achter
ic en mach also vergheten niet
die sonden die u sijn ghesciet
jeghen minen sone dinen god
waenstu dus houden spot
dattu sijns souts almen
metten monde ende metter palmen
ende daertoe met brieve mede
ende daertoe doen alle quaethede
alstu moede best van dien
ende du beghins di te besien
waenstu dan vinden ghenade
ende begheres dan weder stade
met dinen biddene met dinen tranen
dat ic hem dijns wille vermanen
ende ic over u bidde dan
twine besiestu di sondich man
al verghevic di dine sonden
daer du mede best ghebonden
hoe salic dorren jeghen mijn kint
dijns ghewaghen iet en twint
hoe salic hem van diere claghen
iet en twint dorren ghewaghen
hoe salic comen voer mijns kints ogen
dat ic sal dorren betoghen
dattu gherne names ghenaden
ende dat ghi gerne waert ontladen
vander sonden ende vander mesdaet
die du hebts ghedaen vele ende quaet
al es mijn sone goedertieren
ende soe ghenadech dat van siere
ghenadecheit hens maer een wonder
nochtan en es hi niet sonder
gherechtecheit sijnre ghenadechede
hi es ghenadich ende gherechtich mede
waer salic nemen dat ghenint
dat ic dar comen voer mijn kint
ten vreseliken domesdaghe
ende ic toghe dine claghe
mi duncke ic ben daertoe te bloet
want dine sonden sijn te groet
die du jeghen mi heves ghedaen
dies willic gherne bate ontfaen
dattu jeghen mi heves gesneven
wiltu voerwaert goet man wesen
ende wachten di van desen
ende wilt voermeer goet wesen
ende bidt selve minen sone voert
dat hi dine bede hoert
ende bidt hem mede daertoe
dat hi di ghenade doe
ay edel vrouwe moeder mijn
sal mi iet gheholpen sijn
saelt iet ghescien dat mi god doe
ghenade uwer hulpe moeter toe
uwe hulpe ende uwen troost
moeter toe salic sijn verloest
werdic verloest werdic behouden
het moet sijn bi uwen scouden
bi uwer scout bi uwen rade
moetic verhalen mine scade
of inne verhaelse nemmermeer niet
soe wat anders mijns ghesciet
vrouwe al hebbic vele mesdaen
ic wille in penitencien staen
ic doe penitencien gherne
ic hebbe wille mi te verwerne
jeghen den viant ende jeghen den sonden
daer ic mede ben ghebonden
vrouwe doer uwen oetmoet
penitencie es soe goet
ende daertoe soe groet
in alre sonderlike noet
vrouwe laet mi penitencie doen
van sonden daer mi toe verspoen
ende verriet oec mede
die viant met siere moghenthede
penitencie die maecten quite
van sonden dien coninc davite
die sulke sonden hadde ghedaen
dat hi urias dede verslaen
verslaen ende oec verriet
in dien dat hi screef ende hiet
daer hi was gheset in die scare
tes hi tierst versleghen ware
hi nam urias dus sijn lijf
ende daertoe verhoerde sijn wijf
nochtan vergaf hem god bede
met penitencie die hi dede
soedat hem god onste das
dat hi sent prophete was
als hi gheweset hadde te voren
niemen en hadde gheweest verloren
ne hadde jeve ghedaen
die adaem daertoe brachte saen
dat hi brac gods ghebot
ende dede als een sot
daer wi alle verloren waren mede
en hadde ghedaen die moghenthede
dat god woude sijn gheboren
vander maghet uutvercoren
die ons allen heeft verloest
ay moeder nu weest mijn troest
ende laet mi penitencie doen
ic wille die sonden verspoen
ende wachten mi voert van dien
moeder gods sent gracie mien
dat ic mach in penitencie staen
ende voert wilt mi ontfaen
sinte peter hi verloghende gode
ende ontfinc sint sine ghebode
dat hi bant ende ontbant
ende hi gaf hem in sine hant
die slotele van hemelrike
ende here was in erterike
hi quam te deser werdichede
bi penitencien die hi dede
sente pauwels die meeste tirant
die men in erterike vant
die al haette gods ghewerke
hi onneerde meest die heilege kerke
hem halp penitencie soe sere
dat hi best es met onsen here
ende es een verheven sant
die te voren was een tirant
sente maria maddalene
si es met gode van nasarene
die soe langhe ende soe vele
hadde ghevolghet der hoverde spele
dat onnere es dat ment vertelle
janne halp haer uter helle
mids penitencie die si dede
ende berouwenesse si hadde oec mede
dat haer god sint onste das
dat si die alderierste was
diene sach met haren oghen
daer hi hem hare wille vertoghen
sinder dat hi was verresen
alsoe wi in die ewangeliste lesen
noit en was sonde soe groet
man die penitencie boet
diese boet ende diese dede
ende die dan volquam daer mede
hine versoende jeghen gode
soete vrouwe sijt mine bode
jeghen u lieve kint gode uwen sone
als ghi te sine sijt ghewone
die hare herten an u keren
ende al dies si an u begheren
van dat hare zielen mocht baten
vrouwe en wilt mi oec niet laten
dat dedi hem omdat ghise minde
moeder gods bidt voer mi uwen kinde
ende wilt mi gheven uwe ghenade
want ghi den meneghen hebdt beraden
en sijt niet wreet jeghen mi allene
uwe hulpe die es ghemene
beide out jonc groet ende clene
voer uwen sone jhesum van nazarene
doe antworde onse vrouwe
ende seide vrient dine trouwe
hebdi den viant ghegheven
ende dijn onghelove hevet mi verdreven
daertoe dat ic di troest moet gheven
daer du af hebts ghesneven
al hebtstu vele mesdaen
ic sal die in hulpen staen
doet minen raet doet mijn ghebot
sider dat mijn kint es god
ende dat hi was van mi gheboren
ende ic bleef maget als ic was te voren
ende dat hi ontfinc van mi sijn menschelikede
ende bleef ghewarech god mede
du moetes gheloven oec daeran
dat hi es gherecht god ende man
du moetes gheloven oec daerboven
al dat die kerke hetet gheloven
doe seide hi weder soete troest
die al die werelt hevet verloest
hoe salic an mi selven vinden
ende hoe sal ic mi dies gheninden
dat ic metten selven monde
daer ic die dorperlike sonde
mede sprac ende soeken ghenade
daer ic bi dus ben verladen
in weet hoe ic sal derren spreken
metten monde die dus dorperleken
sonde ghesproken hevet te voren
mijn ghenoet en was noit gheboren
doe seide si weder swighes al stille
lieve vrient doet minen wille
doet minen wille doet minen raet
oftu wilt hebben verlaet
van sonden die di sijn ghesciet
hebdt goet ghelove en twifelt niet
hebdt goet ghelove ende soeket ghenaden
god selve salre di ghestaden
hi es soe ghenadich ende soe goet
soect met trouwen sinen oetmoet
wiltu ghetrouwen ende gheloven
ghine wert van hem niet verscroven
set dijn ghelove nerstelike
di wert gheholpen ghetrouwelike
doe dreef hi herde groet mesbaer
hi weende sere ende sleet sijn haer
hi sleet sijn haer hi wranc sijn hande
hi beet te gadere sine tande
hem dochte dat hem sijn herte brac
als hi becomen was hi sprac
ic ghelove seiti ane gode
dat alle dinc te sinen ghebode
staet ende dat hi es vader
ende dat hi makede algader
dat boven es in hemelrike
ende beneden in erterike
an sinen sone ghelovic mede
dat hi ontfinc menschelijchede
van sente maria der maghet
dor dat wi waren wechghejaghet
van onser haven van onser stede
doer die sonden die adaem dede
dat hi ginc leren achter lande
daer hi doghede grote scande
ende groet vernoey menech warf
ende dat hi an tcruce starf
daer hi no troest hadde an
sonder sine moeder ende sente jan
daerne alle sine vriende begaven
ende dat hi daerna was begraven
dat hi verloeste met siere doet
sine vriende uter helscher noet
ende dat hi der hellen porte brac
ende hi sine vriende daeruut trac
die ghebeden hadden daernaer
meneghen dach ende menech jaer
ende dat hi verrees opden derden dach
ende dat men daerna dicke sach
ende dat hi hem dicke vertoghede
doer dat hi wilde dat men gheloevede
ende dat men vaste hielde daeran
dat hi god ware ende man
ende dat hi voer ten hemelen boven
daerne alle die ingle loven
ende dat hi sit te sijns vader siden
ende dan comen sal ten tiden
dat die doemesdach sal comen
ende sal al die werelt doemen
an den heilighen geest gelovic mede
die metten vader ende metten sone mede
es een ghewarech god
ende an die heileghe kerke ende haer gebodt
in verlatenesse miere sonden
ende ant gheselscap dat wert vonden
van alle santen ende van allen santinnen
here god toghet ane mi uwe minne
oec ghelovic dat wi alle selen verrisen
beide met ziele ende met live
ende ons allen god doemen sal
moeder gods gheeft mi daer goet geval
hierboven ghelovic ic meest
dat die vader die sone ende die heilege geest
es een god ende personen drie
lieve vrouwe ghebreket oec mie
iet an tghelove vander kerken
ic wille volghen goeden clerken
aen mine ghelove an mine wet
in dien dat si mi wissen bet
vrouwe dits mine begherte
metten monde ende metter herten
hierbi willic ghedopet sijn
daer men sal doemen dleven mijn
als hi dit hadde gheseit
noepte onser vrouwen oetmoedecheit
soe dat si haer gheliet
als of si hare bolghe niet
maer si voer in diere manieren
als si verwonnen ware sciere
van sinen rouwe ende van sinen tranen
si seide ic sal dijns vermanen
ende staen di gherne bi
ende bidden over di
ende ic sal spreken dine wort
indien dattu di wachtes voert
doer dattu best kerstijn
ende ghedopet heves ghesijn
ende bi den teken dattu gheves
duncke mi dat du berouwenesse heves
ende heves wille di te bekerene
daeromme hulpic di gherne
ende ic sal doen dine claghe
ende sal di soendinc bejaghen
mettien begonst te wesen dach
si voer dat hise nemmeer en sach
theophilus bleef eenpaerlike
ligghene ende oetmoedelike
voer die ymage van onser vrouwen
hem begonste meer te berouwen
ende hi mesliet hem vele meer
dan hi te voren dede eer
hi weende hi daghede hi sleet sijn haer
hi wranc sijn hande hi dreef mesbaer
hi bleef ligghende ter stede
eenpaerlike in sine ghebede
drie daghe ende drie nachte
dat hi op hem selven niet en achte
ende dat hine gheens goets ontbeet
ende hi claghede dicke sijn leet
des anders daghes quam ons vrouwe
als hi hadde dusdaneghen rouwe
ende seide theophilus weset vroe
dine penitencie es soe
wel volcomen ende soe goet
dat u mijn kint sinen evelen moet
hevet vergheven indien dattu
blives eenpaerlijc alse du does nu
in penitencien ende in goeden ghewerke
ende int ghelove vander heileger kerke
doe seide hi weder ende sprac
al eest dat ic te voren brac
dat ghelove ende dat ghebodt
dat ons gheboden hevet god
ic ben ende die bliven sal indien
dat mi nemmermeer en sal ghescien
ic sal te penitencie sijn ghegheven
alle die daghe die ic sal leven
ghebenedijt soe moetti wesen
soete coninghinne in desen
dat ghi mi dus hebt beraden
te waren ic ben noch meer gheladen
ic moet u segghen oppenbaer
vrouwe ic hebbe groten vaer
ic ben in vare ic ben in vresen
als ic te rechte wel mach wesen
herde sere ontsie ic mi
vrouwe ic mach u segghen twi
ic maecht u segghen eest u lief
noch hebbic vrese om den brief
om den brief die ic den viant
ghescreven gaf in sine hant
vrouwe salic uter vresen wesen
ic moet seker sijn van desen
mi duncke sal mi goet ghescien
ic moet den brief noch wedersien
ic moeten sien ende hebben beide
bi uwen rade bi uwen gheleide
ende oec vrouwe bi uwer ghenaden
ben ic hiertoe beraden
ghi hebt mi ontladen ende verloest
met uwer hulpen met uwen troest
ghebenedijt soe sijdi coninghinne
hulpt mi dat ic den brief ghewinne
doe bleef hi daer ter selver stede
ligghene in sine ghebede
in sine ghebede in sine claghe
drie nachte ende drie daghe
doe quam weder onse vrouwe
maer hi hadde met goeder trouwen
hem selven soe siec ghemaect
dat hi soe vele hadde ghewaect
als si daer quam dat hi van hare
niet en twint en wert gheware
den vaec die hem toe was comen
hadde hem dwaken soe benomen
maer als sine slapen sach
si ginc tote hem daer hi lach
sine wilde hem wecken niet
ghemackelike dat si liet
den brief vallen tusschen sine berste
ende si lietene ligghen in erste
ende liet hem slapen met ghemake
tiersten dat hi was in wake
ende hi vonden hadde den brief
en vant hi noit dinc dat hi soe lief
hadde te vindene als hem den brief was
tierst dat hine binnen las
hi hielt den brief ende was vroe
dat hi ghevaren hadde alsoe
hem dochte dat hi was ontgaen
den viant diene hadde ghevaen
soe oversere in siere ghewelt
tiersten dat hi den brief helt
alsoe die avonture ghelach
des anders daghes waest scoendach
dat men vierde van ghewerke
ende alle die lieden waren ter kerken
theophilus ginc met desen
als die ewangelien was ghelesen
hi viel den bisscop op die voete
here seiti dat u god lonen moete
here dat u god selve loene
dat hi u gheve die hemelsche crone
here hoert mine avonture
doe telde hise al duerenture
dat sijt hoerden die daer waren
al op ende hoe hi hadde ghevaren
doe toghede hi sinen brief daer mede
alle die daer waren ter selver stede
ende oec die bisscop die dat hoerde
sine avonture ende sine worde
hem wonderde soe utermaten
dat sine wisten waer si saten
sine wisten wat hem overginc
soe wonderde hen van deser dinc
si danctens gode si waren vroe
dat hi ghevaren hadde alsoe
dat hem die sonden waren vergheven
die soe sere hadde ghesneven
dat god toeghde al oppenbare
dat hi alsoe goedertieren ware
dat hi dus versoenen mochte
die ghenade an hem sochte
dies waren vroe alle die clerke
ende alle die waren in die kerke
die bisscop stont op te hant
ende nam theophilus bider hant
ende hi ginc ter porten staen
ende begonste te roepen saen
hi bat den lieden dat si samen
allegader voer hem quamen
comt hare seiti soete lieden
ende hoert wat miraclen hier gesciede
comt hare seiti ende siet
wat wondre hier es ghesciet
comt hare ende siet die grote cracht
die god selve hier heeft ghewracht
comt hare ende siet die grote doghet
die god hier heeft ghetoghet
comt ende siet die ghenadichede
die god cortelike dede
comt hier ende siet hoe goedertieren
es god in alre manieren
comt hare ende en twifelt niet
hoe scone dinc hier es ghesciet
comt hare ende siet wat crachte hevet
die tijt die men doer gode ghevet
comt ende siet met welken love
god ontfaet die heeft goet ghelove
comt hare ende siet die cracht van tranen
hoe si ghenadicheit vermanen
comt hare ende siet hoe grote sonden
bi penitencien sijn ontbonden
comt hare ende siet hoe gode becomt
penitencie ende hoese vroemt
comt hare ende siet hoe grote ghenaden
penitencie hevet beraden
comt hare ende siet wonder groet
noit en was dies ghenoet
comt hare ende siet hier ende merct
dat onse ghelove sere sterct
comt hare ende siet hier enen man
daer god cracht toghet an
comt hier ende siet cracht van onser vrouwen
dat moghdi nu alle wel bescouwen
comt hare ende siet haren troest
desen sondare heeft si verloest
comt hare ende siet hoe grote goet
dat si haren vrienden doet
comt hare siet ende verstaet
dat ghene sonden en sijn soe quaet
comt hare siet ende en sijt niet te bloet
soect ghenade voer dine doot
want die sonden en sijn niet soe groet
onse vrouwe en hulptse uter noet
die ghenade soeket an hare
met vasten ghelove oppenbare
die verloren was in sonden
ende dus cortelike es vonden
ende vonden es dus cortelike
die was verloren ewelike
alle die penitencien plien
si moghen merken ende sien
wat cracht dat penitencie hevet
ende die in penitencien levet
hoe weert hi es met onsen here
doer sijnre liever moeder ere
hi werdt oec met gode soe lief
dat hem ghesent es die brief
die hi hadde den viant
opghegheven in sine hant
dits een teken sonderlinghe
van vrienscapen van andren dinghen
die soendinc hevet oec ghemaect
dat hi hem selven hevet gheraect
te penitencien cortelike
ende heves ghedaen ghetrouwelike
hine dede maer xl daghe
penitencie dat sine claghe
ende sine tranen ende sine wort
vore gode soe waren ghehoert
dat hi den alrewertsten bode
ende den besten vele voer gode
vander hemele ontfinc
ende hem boedscapte dese dinc
wie sal hem penitencien schamen
of penitencie soe mach vramen
hi es dul diese niet en doet
sider dat si es soe goet
hi es gheonneert diese wert moede
daer si dus goet es voer gode
wie es die wanhopen mach
die noit soe groten sonden plach
wilden si sien op desen man
sine moghen hope nemen hieran
hine en dar wanhopen niet
doer sonden die hem es ghesciet
mensche die op desen siet
ende tot onser vrouwen vliet
hoe mochte man meer hebben mesdaen
wat sonden soude den mensche verslaen
die wille in penitencie staen
ende sine sonden avegaen
die wile dat die bisscop staet
ende hi vertelde die scone daet
ende hise den lieden verseghet
soe weent theophilus ende leghet
op die erde op dbisscops voete
die bisscop seide staet op soete
siet uwen brief ende nemten hier
ic wille dat ghine werpt int vier
theophilus hi dede alsoe
alle diet saghen die waren vroe
si waren vroe si loefden gode
die dus den sinen hulpt te node
die bisscop die wijsde metter hant
soedat si alle sweghen te hant
doe dede hi die messe voert
alse hi messe hadde ghehoert
gaf hi theophiluse onsen here
als hine ontfinc scheen hi soe sere
sine anschijn alsoe clare
als of die lichte sonne ware
ende clare vele dan die lichten dach
alse dat volc die miracle sach
soe gheloefden si vele te bet
ende hielden te bat hare wet
theophilus hi ginc mettien
daer hi onse vrouwe hadde ghesien
hi stont ginder oetmoedelike
drie daghe ende drie nachte eenpaerlike
voer onse vrouwen ende voer haer kint
dat hi poerde niet en twint
no hant no voet no ghene lede
hine bleef staende ter selver stede
alsof hi hadde gheweest ghebonden
daer hi onse vrouwe hadde vonden
alst leden was die derde dach
doe custe hi die hi daer sach
hi nam orlof ende hi versciet
die ziele voer daer si gode siet
sine lichame leghet in die stede
daer god die miracle dede
bidden wi gode doer sinen oetmoede
dat wi alle onse dinghen te goede
ende bringhen ende werden vonden
ende quite sijn van onsen sonden
dies moet wesen ons volleest
die vader die sone ende die heilegen geest
dese miracle es ghescreven
god gheve ons sijn ewelike leven
