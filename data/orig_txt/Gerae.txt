arnouts sone van beaulant
die sident was wider becant
dan enech man in kerstinede
no in erderike mede
en hadde karel ghesiin
nu hort wat seide aymeriin
tote sinen oem gheraert
hier nu menech sere vervaert
qualike ghedinct ons das
dat onse gheslachte oint was
seere gheducht ende ontsien
mi dinke hier sonde menech vlien
gherne wisti waerwaert
bi mire wet lieve oem gheraert
ic segghe wat mi dinket goet
ende wat ic rade dat men doet
dat wi alle sterven
eer wi ons laten ontherven
no oec den coninc comen te ghenaden
up aventure of hiit dade
wine moghen niet verdinghen
in ghere wiis no daertoe bringhen
dat wiis bliven in die ere
hen si dat hem elc kere
ter were ende bliver doet
of wreken onsen wederstoet
het gaet met ons al uten spele
wine ebben spisen binnen niet vele
die wile dat wi ebben onse macht
eer ons die hongher neemt de cracht
ende ons hier binnen verqueelt
ic rade wel dat elc speelt
al ghewonnen of verloren
jane weten wi wel te voren
wi moeten alle sterven
ende ons lives derven
alst god ghebiet onse heere
niemen vervarem te sere
dor hare ghesciet dor hare cracht
jane heeft god die meeste macht
die ons wel mach beraden
dor sine doecht ende staen in staden
trecht es onse ende tonrecht hare
ic was ghetrocken biden hare
jammerlike ende sere teblouwen
dies clagic gode ende onser vrouwen
ende u oem ende minen maghen
die ghene die mi achter draghen
ende mi niet helpen wreken
die grote slaghe die sware steken
die ic in sconinx hof ontfinc
van harde meneghen jonghelinc
god ghevem lachter ende toren
ic hadde naliic miin liif verloren
maer doch eist so comen
die coninc heeft schade ghenomen
ende sine liede verloren
sider dat hi quam hier voren
ende al bi sinen scouden
noch wert het bet vergouden
haddic hulpe van hier binnen
ic soude striit up hem beghinnen
maerghiin metter sonne upganghe
ende comen ute sinen bedwanghe
die coninc die ons heeft beseten
wi sullen hem marghiin laten weten
of onse swerde connen sniden
moghen wi marghiin ontbiden
hare engiene eer si scieten
wi sullen hare slaghe wel ghenieten
dat dinke mi ghedaen bet
dan wi quamen in sconincs net
ende wi ghinghen in sconincs ghenaden
die wille volgher minen rade
ic blive mi vele liever doot
dan ic ghescouden ware bloet
ende ic miin gheslachte onteerde
wel hebbe diet u leerde
lieve neve sprac gheraert
bi u ne wert niement ghespaert
die orloghe no die strijdt
eer nemmer liit verspertiit
suldi weten bi minen rade
onse ghewin of onse scade
nu moeter god mede werken
dor sine doget ende gesterken
in blijfs heden achter hier
doe antworde olivier
elc seget hier sinen wille
noch hebbic ghesweghen stille
nu salic segghen miin ghevouch
eist dat u allen si genouch
dese orloge es dus comen
ende hier es an beeden siden ghenomen
daer hi karel den coninc vant
bi hem stont de grave rolant
ende menich riddere dien ghelike
die hoegeste van vrankerike
hi groetene met scoenen woerden
ende alle die te hem behoerden
die coninc karel sweech al stille
ende dandre alle dor sinen wille
mer hi sach up oliviere
verbolgenlike met felre siere
ende rolant also ghelike
ende menich riddre ute vrankerike
verwandelde herte ende sin
doe olivier quam geganghen in
si hadden so vul haren moet
sine mochten spreken quaet no goet
anderwarf sprac olivier
god houde den coninc entie sijn hier
ic bem bode gesent hare
coninc ende bringhe niemare
van den ghenen van viane
ic bidde u heere ende vermane
dat ghi mine tale hoert
ende verstaet mine woert
doe seide de coninc van vrankerike
bi onsen here van hemelrike
ne maer dat ghi bode sijt
ghi hadt gelevet al uwen tijt
ic dade u hanghen na minen wane
te lachtre dien van viane
ne waendics niet dat mens mi lachter
soude spreken noch hier achter
dat ic boden dade onteeren
ende haren lachter meeren
ic dade u slepen ende hanghen
dies ne mochti niet ontgangen
so dicken hebdi mi beraden
swaer vernoy ende scaden
al soude icker omme sijn onteert
ic wane dat ghi heden niet ne keert
ic kenne u wel ende wie ghi sijt
ic hebbe u in menegen strijt
voer vianen ghesien
doe antworde mettien
die hertoghe van bayvier
her coninc ne sijt niet te ghier
te doene daer lachter ane leegt
dat men u mesprijs seecht
olivier heere es hier comen
als ghi sine tale hebt vernomen
wat niemaren dat hi heeft brocht
machlichte u sal sijn gesocht
van haestecheden comt selden goet
ende dies hem wachten sij sijn vroet
so langhe ghinc hi met talen an
dat hi maten began
die coninc karel ende seide
her olivier nu hebt geleide
ende segt wat ghi begheert
hine hierne es niemen die u deert
up dese stont up dese tijt
voer ghi uten heere sijt
dan salic spelen te minen besten
ende winnen binnen der vesten
ende doen u nemen uwen fijn
ende hem allen dier binnen sijn
olivier sprac coninc heere
ghi sijt algader uten keere
wildi u bepeinsen wel
van saken die hier te voren ghevel
ghi sout hebben betren raet
eer ghi daet zulke ouerdaet
al sidi coninc ende draegt croene
ende wert coninc na groeten loene
wi hebben onse gheslachte lief
dat was een swaer wederbrief
dat arnouts kindre van beaulande
moesten ontfaen die groete scande
dat hem die conincinne benet
wine moghes vergeten niet
dinct het u gedaen goet
dat de coninginne haren voet
cussen dede minen oem
gheraerde heere nu nemet goem
na dien dat wi sijn gheboren
ende onse gheslachte hier te voren
hoe wi vergheten mochten die sake
sonder ander wederwrake
weder te doene up die uwe
dus es die orloghe emmer nuwe
ende hiers wonders vele ghewrocht
hoert here wat ic hebbe brocht
ende bidde dat ghijt verstaet
mijn oem ontbiet u ende sijn raet
