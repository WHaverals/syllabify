ende oec die knapen
ende sette te poente haer wapen
doen was daer geen langer sparen
men vergorde die orse twaren
si saten weder op sciere
ende elc ontwant sine baniere
si reden haren stap recht voert
cortelijc hebben si gehoert
groet geluut ende groet riveel
dat sijn die liggen om den casteel
seide ritsier dat wetic wale
blasen wi ons horne van metale
sprac die hertoge hemelyoen
dat ons ridder no garsoen
verwite dat wi besloeplijc comen
dese raet was wt goeder herten genomen
seide ritsier ende die coninc flure
menegen horen blies men ter ure
beide van latoene ende van metale
dat horden die sarrasine wale
dit horde damirael galien
ende menech ander payen
lxm man haddi teere scaren
hier met quam hi gevaren
jostamont volgede met groten geere
bi hem haddi al sijn heere
die coninc postamont quam gevaren
xxxm man in siere scaren
die kerstine gemoeten die sarrasinen
daer ginct te sorgen ende te pinen
ritsier stac enen dore den buuc
ende werpene doet ten zadele wt
hemelyoen van bayviere
dede oec enen tumelen sciere
dat heme therte brac
ende nemmer meer woert en sprac
lucari die goede hermite
werd oec van enen quite
soe dede van antsay die coninc goet
hi dede oec een herde scoen ontmoet
die iegen hem es comen
datti hem dlijf heeft genomen
die kerstine reden coenlijc in
want si sagen een scoen begin
flovent heft den wijch vernomen
die xii genote sijn ute comen
wel gewapent ter cuere
haer orsse hebben si verdect ter ure
margalie die coninginne
ontsloet die porte met bliden sinne
die heren reden daer buten
ende daden die porte vaste sluten
margalie die damoyseele
keerde boven ten carteelen
sere bat si over haer lief flovent
datti keeren moeste ongescent
ende di kerstine die met hem waren
sere began hare therte swaren
si sach jostamonde den payen
datti hem sere dede ontsien
hi sloech der kerstine vele
dat was qualijc van der jonfrouwen spele
binnen dien heft men vernomen
dat flovent te wige es comen
die genoete van vrankerike
sloegen in degenlike
die fransoyse waren coene
si hilden tfelt alse twee lyoene
so lange vochten si te samen
datsi diepe in hen quamen
flovent sach vore hem vechten ritsiere
ende hemelyoene van bayviere
ende van antsay den coninc fluere
mallijc custe andren daer ter ure
niet vele si te gader spraken
si hadden te doene ander zaken
sere bitter was die wijch
dat coste daer menegen dlijf
sere verbolgen was die jostamont
god en maecte noyt argeren hont
hi dede den kerstinen meer scaden
dan half die sarrasine daden
den hermite lucari heeft hi vernomen
ende es met crachte op hem comen
hi gaf hem enen slach metten swerde
datti man ende paert sloech ter erde
die kerstine sloegen coenlijc an
ende soccorsden den goeden man
dit sach ritsier ende seide flovent
van gode mote jostamont sijn gescent
want ghine mi niet en liet verslaen
flovent seide vaert slaten saen
hi es al te lange gespaert
god mote verdoemen den viliaert
datti nie lijf gewan
ritsier noepte dors ende reet coenlijc an
ende verlaysierde dat goede paert
in sijn gemoet quam die viliaert
ritsier vragede saen
ochti siere wet wilde afgaen
hi seide glottoen du best hier qualijc comen
mamet mote di verdoemen
ende hief tswert ende sloech na ritsiere
ende clovede den scilt van quartiere
ritsier galt hem den slach wale
ende doresloech den helm van stale
in die palette maecti eene scure
dat swert ginc ten zadele duere
ter erden storte doet die payen
dit versach damirael galyen
die hem al die werelt hadde gegeven
hine ware daer niet langer bleven
te basele reet hi met crachte
al dat hi geriden machte
cume mochti den hals ontdragen
hine woude daer niet langere dagen
si vloen des hadden si lachter
geene liede volgeden achter
si keerden weder ten casteele
si namen margalie die damoyseele
ende setten hare op t hoeft eene crone
doen was si utermaten scone
dus voeren si te samen
tes si te bayvier binnen quamen
daer was grote feeste gedreven
smorgens alse die maeltijt was leden
wilde die coninc fluer niet beiden
hi dede sijn hernasch gereiden
die xii genote die daer waren
bat hi dat si met hem souden varen
si seiden dat sijt gerne daden
si warens saen beraden
flovent gereidem ende ritsier
sere was droeve die hertoge van bayvier
dat jordaen entie heren
also saen van hove keeren
margalie die goedertiere
bereide hare sciere
men hiefse op enen muul amblant
hi hadde enen sachten ganc
die heren namen orlof te male
ende rumden borch ende zale
hemelyoen gebrachtse met sinen lieden
lucari ende hemelioen van bayviere
die coninc fluere ende die andre heren
voeren t antsay waert met eeren
so lange voeren si te samen
datsi t antsay binnen quamen
ende alsi dar comen waren
dede ritsier sonder sparen
fluer die rose onder trouwe
dies sere blide was die ioncfrouwe
die coninc van antsay vergichtem thant
met siere dochter al sijn lant
god hoe blide was sijn vader
ende sijn broeder ende sijn mage al gader
die coene flovent van vrankerike
troude sanderdages blidelike
margalien die damoysele
sine hadde borge no casteele
maer ritsier en faelierdem niet
dien grote eere es gesciet
hi werd coninc van hoger name
het was recht hi was sonder blame
vander bruloft latic staen
ende ander redene anevaen
hi adde gesent in menech lant
van galiene den tyrant
sine boden bi crachte
beide bi dage ende bi nachte
die coninc van corden en van affrike
quam daerwaert crachtelike
doen seide die soudaen van damast
ic sal u bringen menegen gast
ende die soutaen van persie
die stoute here ende die vrie
ende van babylonien die soudaen
xiiij coninge sonder waen
quamen galiene te hulpen daer
doen levedi sonder vaer
ende voeren met hem in die vaert
te parijs waert
ende doen si ter saynen quamen
mochten si niet over te samen
si macten daer ene brugge starc
noyt man sach sulc warc
si voeren daer over met starker vloet
want si was starc ende goet
doen vernamen si niemare
dat die coninc te lodine ware
si voeren daer over met crachte
ende met fellen gedachte
si sloegen datsi vonden al
hen en ontgincs groet no smal
si bernden dorpe ende staden
noyt en was kerstenheit so verladen
si quamen op d oise die was diep
si sagen wel sine mochten over niet
doen haelden si hout met groten gere
ende maecten een brugge hiet pontere
die vast was ende wel gewracht
si reden over met groter cracht
te lodine op enen sconen velde
sloegen si haer getelde
dat sceed ons dystorie over waer
eer siere af scieden vort vier iaer
damirael stichte in corter stont
enen casteel hiet pierlepont
vier milen staet hi van lodine
daer logierden die sarrasine
desen casteel dede damirael maken
ic mach u seggen bi wat zaken
hi micte datti hadde benomen
dat van antsay nieman soude comen
no geen socors van dare
xl mans teere scare
dedi op den casteel thant
hi bevalse boudefeer den wigant
die rike coninc van paradyse
beware den coninc clovise
met rechte was hi blide ende erre
hi was beleid na ende verre
en waren maer in vrancrike
bleven xxv scilde gewaerlike
doen seide die coninginne van parijs
wat hebdi gaens clovijs
god belget hem op ons wetic wel
dat ghi flovente waert so fel
dore salvaerde god geve hem scande
biendi flovente uten lande
clovijs seide also moet mi goet gescien
flovent mijn kint soudic gerne sien
wilt god ic namen gerne hier
ende den goeden knecht ritsier
sere clagede die coninc sinen toren
hi seide twi wasic ye geboren
rigande iammerde sere
dat hem so mesliet sijn here
die portere sprac met zueter tale
here troest u selven so doedi wale
ic hebbe in minen kelre gedaen
cc vaet wijne sonder waen
oec hebbic rogge ende mele
ende tarwen herde vele
vort seggic u in waeren zaken
ic hebbe noch driehondert baken
ende xvi scone zonen
die alle ten wapenen conen
ende penninge in miere gewouden
meer dan twee paerde dragen souden
dit goed werd iegen u niet gespert
nemes also vele als gi begert
mine zonen zeldi ridder maken
mi selven salic gen geven ten wapen
die sinen here begeeft ter noet
sterven moet hi quader doet
doen seide die coninc doet comen u kinder
beide meerre ende minder
te sinen huuse ginc rigant
daer hi sine kinder vant
hi deedse vore den coninc gaen
diese riddere maecte saen
hi maecte ridders al die knapen
ende gaf hen ors ende wapen
rigant quam te hove gevaren
die coninc maecten ridder twaren
rigant seide soudicker mi mede weren
in prijset niet twee peeren
thuuswerd is hi gegaen
sinen viercanten staf greep hi saen
die prumeren was ende dicke
die dochtem bat gemicke
die staf was gebonden wale
si brochten vore den coninc in die zaie
rigaut seide doet die porte ontsluten
hier met salic vechten daer buten
nu troest ons god van paradijs
seide die coninc clovijs
alle die riddere die daer waren
saten op alsonder sparen
over waer waren daer meerre ende minder
xxv ende de zestien kinder
dit heerscap voer ter porten uut
die sarrasine maecten groet gelunt
hi was een prince sere ontsien
xvim mans saten op mettien
jegen clovijse voeren si sciere
elc ontwonden hare baniere
ende voer menlijc op anderen sciere
si reden hem jegen harde fiere
rigant conste genen scacht breken
ende ginc metten stave steken
hi moeste staerven die vore hem quam
ende onder sinen staf ran
die staf was gebonden wel
rigant was op die sarrasinen fel
clovijs die coninc van vrankerike
werdem herde degenlike
so dede sijn sone germijn
ende sijn sone severijn
god wat versloeg de si tien stonden
vanden sarrasinen honden
ende rigants kinder
beide meerre ende minder
werden hen wale
ende die genoeten altemale
die soudaen van damast
verloes daer menegen gast
van sinen volke dmeeste deel
die bleven verslegen algeheel
had hen also mogen gescien
maer god can alle dinc versien
hi keert na sinen wille
vp dese reden swigic stille
die gi eer hebt gehoert
ende wel van der aventuren voert
claude die coninginne
was solinden haren zinne
sine mochte slapen no rusten
die vrese ne liet haer niet lusten
smorgens stont si op mettien dage
ten cantelen ginc si met groter clage
want si dier costumen plach
menech iaer ende menegen dach
sine sach niet anders anden velden grone
dan tinten ende pawelyoene
alsi lange hevet gelegen
heeft si haer ogen op gedregen
doen mercte si in corter stont
die baniere te pierlepont
jordaen verkende si haestelike
ende die baniere van vrankerike
ende des bisscops maerten van tuuren
verkende si in einer ure
op die tekene sach si al in een
dat gout herde clare sceen
die zonne scheen daer ane scone
hulpe god van den throne
die vrouwe was goet ende wijs
si ginc totten coninc clovijs
tfolc datter ginc altemale
riep si op die grote zale
seidi laet ons wapenen saen
hier moet een pongijst sijn gedaen
hets goet gedaen seide clovijs
nu berade ons god van paradijs
si gingen neder in die zale
het ginc hem wapenen altemale
rigant herde degenlike
ende die coninc van vrancrike
si voeren ute sonder sparen
vromelike met groten scaren
die coninc van oliferne heeft se vernomen
tierst si uter stat sijn comen
met xx m man
reet hi den kerstenen an
rigant reet in den hoep
sine cochten nie so dieren coep
den hi metten stave gerach
seggic dat die vore hem lach
doe storte wat vore hem quam
ende onder sinen staf ran
clovijs die coninc van vrankerike
werdem herde degenlike
hort wat disdier sijn sone dede
hi lietse vechten daer ter stede
ende ontsloep alse een dief
kerstenheit haddi noyt lief
leede mote hem gescien
hi voer ten amirael galien
ende bat hem dat hine woude ontfaen
hi woude mamette sijn onderdaen
doen seide galien
wie sidi goet mote u gescien
here seit hi gewaerlike
clovijs zone van vrankerike
doen seide disdier die dief
mine bruder ne haddic nie lief
als galien dit heft vernomen
wel moetti mi sijn comen
ic sal u van baviere maken here
disdier dankes hem sere
hi seide ic vare slaen
die kerstine daer icse can begaen
metten selven es hi comen
daer hi enen kerstine heeft vernomen
hi stackene dore den buuc
ende werpene doet ten zadele ut
sent u broeder es vernoyert
nu merct hoe hi torniert
hi reet tote disdiere haestelike
hi seide dore god van hemelrike
ende hare geloeve mede
dat ors noepti ter stede
ende liet sinken sinen scacht
op severine met zulker cracht
dit heeft rigant vernomen
dat moestem te pinen comen
disdier stacken dore den buuc
ende werpen doet ten zadele ut
clovijs moeste vlien dore noet
sijn zone heeft sine hulpe doet
het werd hem sere te suere
eer si quamen binnen muere
sijn volc was verslegen
heme en waren maer seven scilde bleven
nu hort in corter stont
vanden genen te pierlepont
si vrageden selen wi liggen als clusenaren
daer en was geen langer sparen
ende wapenden hen wel ter cuere
ende daden hen ane haer achemuere
si bonden die helme van stale
hare orse waren verdect wale
ende gesadelt wel ter cure
si saten op in corter ure
die bisscop gaf hen algader
die benedictie van gode onsen vader
dus sijn si enwech gereden
twee sciltknapen sijnre binnen bleven
omme ware te nemen te pierlepont
die kerstene reden onlange stont
die coninc van spanien heefse vernomen
ende es iegen heme ute comen
ritsier reet in degenlike
ende die genoete van vrancrike
menegen daden se ter erden tumen
ende menegen sinen zadel rumen
alse die scachte tebroken waren
vingen si ten swaerden sonder sparen
daer ginct over die quade honde
die daer gelegen hadden lange stonde
ritsier maecte in corter tijt
vore hem die plaetse wijt
flovent dat oer van vrankerike
sloech in hen dapperlike
watti met joyousen conde geraken
moeste die bitter doet smaken
die xii genoten deden wale
entie kerstine altemale
het ginc al uten kere
metten coninc van spanyien den here
daer werd een groet gecri
van verren ende van bi
men riep te wapenen in corter stont
die kerstine comen ut pierlepont
daer werd een groet gecri
van verren ende van bi
daer werd verstormt over al
beide op berch ende op dal
damirael quam met crachte
met al dat hi geleisten machte
hem volgede menech affricant
menech barbarien menech persant
coninge soudane amirale
het volgedem altemale
die kerstine versageden hen niet
sine vlien niet wats gesciet
si setten hen ter were
noyt man sach so crachtech here
die hertoge hemelioen van bayvier
sloech doet den coninc galifier
onder die payene
maecti hem seere tontsiene
wat heeft gedaen die pautenier
hi heeft doet den coninc galifier
mettien liet hi sinken sijn spere
ende reet op den hertoge met gere
ende stakene dore den buuc
ende werpene doet ten zadele ut
ten sinen riep hi metter spoet
deze sijn te dorstekene goet
als ritsier dit verstoet
keerdi hem omme metter spoet
ende hevet mettien
sinen oem ter erden gesien
alse hine doet sach
haddijs swaer verdrach
niet langere heft hi ontbeden
op postamast es hi gereden
dat swert hief hi met beiden handen
ende clovede hem thoeft toten tanden
die payen viel uten gereide
met hem en was geen langer beide
hi sloech den coninc van arabien
ende den coninc van turkien
noyt en werd liberdune so verbolgen
hine mochte vlien no volgen
den rouwe van sinen oem derden meer
dore den rouwe ende dat seer
datti sinen neve geraerde versloech
want hijs groten rouwe droech
god wat wrachte die edel man
hi sloech al dat vore hem quam
en was helm no plate so goet
dat sijn swerd wederstoet
want hise verloeste van scaden
die kerstine daer hise sach verladen
ende flovent die ridder coene
hadde oec gnoech te doene
daer hi reet op die waerde
want hi joyousen niet en spaerde
ende die genoten van vrancrike
vochten oec degenlike
weder ende vort sonder blijf
menegen sarrasin nam hi dlijff
die coninc clovijs es inden wijch comen
meerre wijch werd noyt vernomen
groet gecri maecte galien
mamet here wat saels gescien
men mach hier anders niet sien dan doden
mijn volc es in groter noden
met ons gheet al uten kere
mi dunct dat mamet ons here
heft ons altemale vergeten
oem ic hore u ongelove spreken
seide die coninc boudefeer
hi noepte dors ende dede enen keer
den hermite lucari heeft hi vernomen
jegen heme gereden comen
ende sloegen in den stalijn hoet
dat tswert ten tanden dorewoet
vort reet hi metter uere
ende versloech den coninc fluere
dese scade heeft ritsier vernomen
ende es met crachte op hem comen
die payem settem ter were
dan bescoet hem niet ene pere
ritsier geraecten ten scoudren boven
dat hem thoeft quam afgevlogen
hi clagede die doet van sinen sweer
die rouwe was hem vele meer
dat lucari sijn oem was verslegen
hi seide god mote uwer zielen plegen
hi noepte dors mettien
hi waende riden op galien
disdier heeft hem die vart benomen
die in sijn gemoet es comen
metten swerde sloech hi disdier
ende seide bi gode gi blives hier
hebdi u vernoyeert fel baren
sone willic u niet langer sparen
want u leste dach es comen
ritsier hevet tswert genomen
ende quanteleerde hem altemale
den goeden helm van brunen stale
int beckeneel maecti ene scure
dat tswert ginc ten zadele dure
ritsier riep metter spoet
dese sijn te baken goet
alse dit verstoet galien
waendi met crachte ontvlien
ritsier dede sijn ors met crachte
na loepen al dat hi machte
keerdu seide ritsier
her sarrasin gi blives hier
alsi sach datti met crachte
niet ontriden machte
op ritsier sloech hi met gewilt
ende clovede ter middelt sinen scilt
ritsier gout hem den slach wale
ende clovede hem den helm van stale
maer dbeckeneel was so goet
datter tswert op onstoet
si vochten ene lange poesen
dat deen den andren niet mochte noesen
galien was van groter macht
ende werde hem met cracht
ritsier werd verstormt sere
hine prijsdem selven niet ene pere
datti sarrasin voer hem hilt
sijn swert nam hi met gewilt
met beiden handen heeft hijt verheven
ende na galiene geslegen
ende geraecten ten scoudren boven
dat thoeft quam af gevlogen
doen keerdi weder in den wijch
menegen sarrasin nam hi dlijf
clovijs die goede here
werdem utermaten sere
die sarrasine waren bet te lande bleven
want si worden alle verslegen
boudefeer coninge ende soudaen
moesten alle ter doet gaen
al waren daer kerstene een clein getal
onse here verleenden goet geval
hi can den sinen wel beraden
als hijt gebiet ende staen in staden
bedi en soude geen man van loven
genen groten rouwe dogen
die in sinen dienste steervet
hi werd ewelike geervet
boven in sijn rike
god verleene ons gemeenlike
doen voer ritsier sonder beide
beide montaengie ende heide
daer sochte die degen coene
sinen oem hemelyoene
so lange sochti tien stonden
dat hine hevet vonden
die ziele beval hi onsen here
hi hieffen op met groten sere
ay here seide ritsier die coene
raet mi ic hebs nu best te doene
ic hebbe verslegen flovents broeder
nu sal mi haten vader ende moeder
ic hebbe verslegen flovents sweer
margalie mint mi nemmermeer
ic versloech sijns oems zone gerarde
dat rouwet mi vele harde
nu willic werden hermite
dat god hare ziele quite
ende moet hen staen in staden
ende hen allen die met zonden zijn geladen
