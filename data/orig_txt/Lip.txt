hem segt hem god hebs al deel
ic wil gaen driven mijn riveel
met minen suete lieve int gras
hets lanc leden dat ic met hem niet en was
hem segt hem waer sidi lippijn
ic ben hier wat saelt sijn
lippijn ghi moet gaen halen borre ende vier
ende ic sal wedercomen scier
ende bringhen ons iet dat wi selen eten
bi der doot ons heren ghi selet vergeten
ghi pleeght soe dicwile lange te merren
wat lippijn ghi en moghet u niet erren
want ic hebbe dicwile vele te doene
eer ic ghehoere mine sermoene
soe vallet hoghe op den dach
ende eer ic ten vleeschuus comen mach
soe copic oec gherne goeden coep
dan so moetic beiden tot den loep
es ghedaen vanden bedranghe
alsoe comet toe dat ic merre soe lange
goede lippijn ghi moetet al weten
awarijt ghi souwes mi vele ontmeten
ende ic en weter wat toe segghen
gaet henen ic sal ons vier anleggen
ende halen borre ende scueren den pot
want alsoe moet mi hulpen god
ic hebbe mi oeit te slaverniën geset
goede lippijn wast die scotelen met
ende kerijt ons den vloer scoene
goeder nu hoert dat u god loene
ende mer daer bi niet al hebbic al mijn dage
gheweest uwe aerme slave
mi dunct ic moetse noch sijn al mijn leven
swijt god moet u lachter geven
dat ghi soe langhe leeft dats mi leet
en es dit niet een scoen besceet
waer mach hi merren mijns herten druut
het geet hem al te galgen uut
dat hi mi al dus te vondelinge set
minnekijn hets messelijc wat mi let
hebdi hier gheweest herde lange
jaic mijn herte es soe wranghe
dat ic u soe langen niet en sach
laet ons gaen drinken een goet gelach
mijn uutvercoren minnekijn
wi selen noch tavont met vrouden sijn
lichteleec nu comt hier naer
o wi here es dat waer
bi gode ic hebs genoech gesien
want si leet metten bloeten knien
ende hi esser tusschen gecropen
bider doot ons heren hi esser in geslopen
siet met deser hoeren ende geeft mi te verstane
dat si te messen pleght te gane
en leet en droeylt met enen anderen man
ende maect van mi enen pol her jan
si seet si gheet in tvleeschuus
bi sente jan ic sal haer dit abuus
noch tavont tongoede maken
canic an enen stoc gheraken
ic sal haer touwen soe haer vel
dat haer rouwen sal dit spel
dat si met hem heeft bedreven
wat lippijn god moet u goeden dach geven
hoe steet met u hoe sidi te gemake
ey trise ic woude mi therte brake
van groten rouwe die ic drive
ic en hadt nemmermeer minen wive
betrout dat si mi heeft gedaen
lippijn nu doet mi verstaen
hoe ende oec in wat manieren
dies ic mi eweleec moet scofieren
si leget en droeylt met enen anderen man
awarijt dats een dinc dat ic niet en can
gheloeven van uwen wive
ic kinse alsoe reine van live
si en daets om al die werelt niet
dat een man met sinen ogen siet
dats hem nochtan quaet tongheven
lippijn alsoe moetic met eren leven
bi sien es die meneghe bedroghen
wat neen dit en es niet gheloghen
want ic hebse selve ghesien
ligghen metten bloeten knien
ende gingen hem beide te werke stellen
wat lippijn dat en soudi niet vertellen
u wijf waer daer bi gheonneert
u ogen sijn al verkeert
van drincken ende van ouden dagen
goede lippijn en wilt des niet gewagen
u wijf waer daer bi ghescent
wat duvel seldi mi maken blent
van dingen die ic selve sach
ic sach dat si averecht lach
ende hi raepter op haer slippen
ey swijt goede lippen
en was anders niet dan u dochte
en hoerde ghi noit seggen van alfsgedrochte
dat die liede pleghet te bedrieghen
de viant geeft luttel om een liegen
om toren te maken tusschen man ende wijf
ic wilder over setten mijn lijf
en waest niet een elvinne dat ghi saecht
wat duvel heeft god die werelt geplaecht
met alven ende met elvinnen
en soudic dan mijn wijf niet kinnen
dat ware emmer een messeleec dinc
ic sach dat si met hem ginc
hi namse in sinen aerm ende tracse naer
lippijn loghen en was noit waer
daer toe kinnic te wel u wijf
want si heeft alsoe reine lijf
si en daets om al de werelt niet van goude roet
maer dalfsghedrochte es alsoe groet
dat den menegen maect soe blint
dat hi hem selven niet en kint
hoe soude hi dan enen anderen gekinnen
bider doot ons heren ghi maect mi al uuten zinnen
wat duvel es mi nu ghesciet
benic blint ende en sie ic niet
des wonders ghelijc en sagic nie
ende ic sie wel alle dese lie
die hier sitten al omtrent
entrouwen soe en benic al niet blint
al soudijs mi gherne maken vroet
lippijn wetti wat ghi doet
ic biddu dat ghijs nemmeer en segt
ende ghi u wijf met eren dect
het es ene elvinne die u quelt
si heeft u ghesichte al onstelt
u ogen staen al ontset
ey goede eest dat dat mi let
mi dochte emmer dat icse sach
het was ene elvinne dat daer lach
dat willic u sweren op een cruus
u wijf sit noch in haer huus
dat willic wedden om een bier
ende si hiet mi gaen halen borre ende vier
si seide si soude gaen om eten
wat lippijn wildi die waerheit weten
soe sidi seker te male verleidt
ene elvinne heeft haer nette gespreidt
dat sie ic wel om u te vaen
comt met mi wi selen voer u dore gaen
u wijf sit noch bi haren viere
wat benic dronken vanden biere
ochte vlieghen dalve achter straten
wat ghevadere en moghdi ons niet in laten
wet key jaic wie es daer
wat lippijn en seidic u niet waer
benedijste god van hemelrijc
soe en saghic noit des wonders gelijc
ic sie wel die scouwen die sijn mijn
wat seidic u lieve lippijn
maer ghi en woudes niet wesen vroet
mijn gevadere es getrouwe ende goet
al soudier gerne een hoere af maken
god gheve hem ramp in sine kaken
heeft hi hem van mi dies beclaecht
jay ende dat ghi bi enen anderen man laecht
dies heeft hi mi ghedaen een beclach
awarijt mi dochte dat ict sach
maer ic laets mi nu ghenoeghen
trise caent wel int beste voegen
maer al hadt mi mijn lijf gedaen
soe waerdi heden morgen opgestaen
ende hiet mi halen vier ende borre
swijt wel vule corre
beghindi mi anderen man ane te tiën
seker woudic die waerheit liën
so saghic of mijn ogen waren mi verkeert
maer trise heeft mi alsoe geleert
ende seet dat mi een alf heeft bedroghen
waer omme hebdi mi dan beloghen
ende doet mi scande over al
ey minnekijn ic ben diet beteren sal
hebbic iet messeit ofte mesdaen
ghi selter nochtan smeten omme ontfaen
vul out quaet grijsaert
bi onsen here hi waers wel waert
dat wine onder voete gingen leggen
lieve wijf ic en saels nemmeer seggen
ic en wiste niet dat ic was in dolen
ey men sal u leren gaen ter scolen
ghespelt al in een boerdement
si leven noch wel si u bekent
die dese gheliken wel hebben gesien
wet dat menech boerden gescien
daer dusdaneghe mere niet af en gaet
daer bi biddic u dat ghi ontfaet
in dancke ons fobitasie
ic bidde den coninc vol van gratie
die vander maghet was gheboren
dat hem niement en wille storen
van dat hi hier heeft gesien ende gehoert
staet op ghi moget wel gaen voert
want wi moeten alle scheiden
ons here god moet ons allen geleiden
