ons vertelt die aventure
dat coninc artur op dese ure
hilt een hof soe overgroet
in die stat te kardeloet
recht op enen tsinxendach
dat men nie gelijc des ne sach
die coninc hi droech crone doe
entie coninginne mede alsoe
daer was menech riddere te hove
stoute ende van goeden love
die coninc hadde oec doen maken
roet samijt ende scarlaken
mantel ende roc vif hondert paer
vol hermerijns wit ende claer
ende dor op blau sindael dorhouwen
daer waren ridderen ende joncfrouwen
met diren clederen ende met goeden
geaetsemeert die hen wel stoeden
daer waren vijfdusent ridders snel
van prise goet wetic wel
doe ginc die coninc messe horen
met menegen riddere ut vercoren
erec ende ydier wet vor waer
gingen vorden coninc daer
met tween guldinen roeden
ende weerden die te bi stoeden
ydiers vader hiet coninc verminc
erecs vader was lac die coninc
dese waren edel ende rike
die coninginne dire gelike
volgede na met sconen joncfrouwen
vierwerf xx mochtmer scouwen
die alle gecleet sierlijc sijn
met diren clederen sidijn
der coninginnen leide walewein
ende perchevael in dat plein
ende lanceloet ende ductalas
leetden claretten sijt seker das
dus heeft men messe begonnen daer
men sanc met noten scone ende claer
ende doen die dienst was gedaen
brachtmen water ende ginc dwaen
daer was ten etene gedient wale
wal soude daer af lange tale
elc hadde daer sijn gevoech
dies hi wilde ende meer dan gnoech
doen terde gerechte daer was geten
swoer die coninc ende liet daer weten
datmen niet soude eten vord
eer daer niemare ware gehord
noch scoenlaken werd op gedaen
ende niet lange daerna saen
quam een bode met haestecheden
al tote vore die zale gereden
hi beette neder ende sijn paert
hielt een knape hi ginc ter vaerd
vorden coninc ende groetten met sinne
ende daerna die coninginne
hi seide hi brachte ene niemare
die hen liver comen ware
bi enen anderen dan bi mi
doe sprac die coninc segt mi wat si
want ic moet ene niemare weten
eer hier heden werd volgeten
doen seide die knape met droven mode
here tristram die goede
es doet ic litene opten vloer
licgen doen ic henen voer
ysauden minne sijns oems wijf
heeft genomen sijn lijf
ende si es oec om sinen wille doet
marcus sijn oem heeft rouwe groet
beide om hem ende om hare
here uwen orlof ic vare
ic moet elre boetscap dragen
doen hoerdemen sere clagen
beide heren ende oec vrouwen
die coninginne sprac met rouwen
here gereit u vaert ten like
artur seide doe sekerlike
ic sout harde node laten
hi bat doe alle die daer saten
dat si met hem souden varen
si gereiden hen alle sonder sparen
ende die coninc es vore gereden
daer hem menech volgede ter steden
die dach was scone ende claer
die vogle songen oppenbaer
doen hi niet verre was gereden
quam een knape van sconen leden
ridende op een dravende part
doen hi der liede geware ward
vrachdi wie die here ware
men seit hem al oppenbare
dat artur ware die coninc
die knape voer na dese dinc
tote arture ende groettene daer naren
ende alle die met hem waren
doe sprac hi edel coninc fijn
hoe gerne soudic riddere sijn
van uwer hant mochtet wesen
die coninc antwerde hem na desen
vrient ic ben nu haestech sere
vaerd te kardoel alsic kere
dat snieme sal sijn sonder waen
ic sal u riddere maken saen
dat lone u god sprac hi daernaer
ende bevalse gode alle daer
ende es gereden met haesten groet
alte hant tote cardeloet
ende beette ende ginc in die zale
sin part was ontfangen wale
want daer waren gersoene gereet
die niet el en daden godweet
die knape groette die coninginne
entie joncfrouwen met soeten sinne
doe seide die knape ic gemoette hier bi
minen here den coninc vri
die mi hiet beiden om die saken
dat hi mi riddere soude maken
scire alse hi weder quam
die coninginne seide in goeds name
daer si dus spraken hordense daer uut
van ere joncfrouwen groet geluut
die coninginne sach udewaerd gereet
ende sach waer een riddere reet
ene geessele haddi in die hant mede
daer hi groet leet met dede
ere joncfrouwen die riep o wach
dire hi gaf menegen slach
si riep arme dit motic gedogen
hi sloechse dat haer dbloet int ogen
quam geronnen doen sach si saen
waer die coninginne was gestaen
tere vinstren om udewaerd sien
si sprac der coninginnen ane mettien
ay coninginne wel edele vrowe
ontfarme u hier van minen rouwe
die mi dese riddere nu doet
die coninginne ginc metter spoet
daer her keye siec lach
ende clagede hem dit doe sine sach
hoe een riddere ene joncfrouwe
sere mesvord die mi op trouwe
bat dat icse bescudden dade
nu ben ic sere tenden rade
hiers geen riddere te hove niet
keye seide gaet ende besiet
oft die knape die daer quam nu
riddere wilt werden hier doer u
hi saelt harde gerne doen
hine si van quaethede ontfloen
die coninginne ginc thant daer naer
ende bat hem riddere te werdene daer
ende dat hi die joncfrouwe bescudden vare
die hi daer sach in groten mesbare
die knape sprac doe edele vrouwe
dat doe ic gerne semmine trouwe
tirst dat ic riddere ben gedaen
ende ors ent wapene ic volge hem saen
die coninginne was blide des
ende dedene wapenen sijt gewes
met goden wapenen ende dire
daerna deet si bringen scire
enen swerten wapenroc saen
van sindale doe quam gegaen
een knecht ende brachte een ors snel
verdect ende gebreidelt wel
her keye lenet der coninginnen
een swaerd brachtmen hierenbinnen
een dat beste dat daer was
die coninginne sijt seker das
gordet hem ende sprac hem an
nu vaerd god maec u goet man
doe quam clarette gegaen
ute ere cameren ende gaf hem saen
ene witte mouwe ende seide here
god gesterke u in die ere
pijnt om die ere vroech ende spade
ende dient gode in alle uwe dade
ende sire moder onser vrouwe
ende sijt hovesch ende getrouwe
hord messe gerne in elker stede
dien gi hort prisen van goder sede
daerna werct dat radic u wel
van nane van roden van die sijn fel
wacht u daer af in allen tide
in u herberge soe sijt blide
ende gelt oec gerne uwe scout
weduwen ende wesen sijt altoes hout
daermense wilt veronrechten iet
dese erenberge here nu siet
die gevic u hier te desen
dat gi altoes min ridder selt wesen
ende min vrient waer gi sijt
nu volget den riddere het es tijt
joncfrouwe god lone u ende tuwen wille
sprac hi benic lude ende stille
die coninginne sprac doe saen
clarette dit was wel gedaen
dus voer die riddere wech ter vard
ende keye sprac ter coninginnen ward
vrouw min ors voerd hi daer henen
nembermeer sidi den genen
noch ic min ors wats oec gesciet
hine volget den roden riddere niet
al waerre tien hi soutse verslaen
wordi verbolgen ic segt u saen
kindine hine volgede hem niet
maer clarette heeft wel bespiet
haer scoenheide te gevene enen man
die vele bat derschen can
oft met ere ploech eren
dan vor enen riddere hem verweren
die coninginne sprac her keye u tale
es quaet ic rade u wale
dat gijs meer gewaget vor mi
die riddere was daer noch soe bi
dat hijt algader heeft gehort
ende sweech al stille ende reet vord
ende pensde hi souts gewroken werden
hine ontsonke hem inder eerden
dus es hi ene mile gereden
daer quam hi tere wegesceden
in elke sach hi hoveslage baren
doen ne wisti welken varen
daer vernam hi een magedekijn saen
die lambere hoetde doe liet hi gaen
sijn ors vaste te hare ward
ende vrachde hare met snelre vard
om enen riddere ende ene joncfrouwe
here si riden daer groten rouwe
moet den riddere geven onse here
hi sleet daer ene joncfrouwe soe sere
vaertse bescudden des biddic u
si riden daer vore niet sere nu
ter rechter hant seldi weten
die riddere es na hen gesmeten
ende quam gereden in een wout
daer vogle in songen menechfout
die sanc bequam hem herde wel
mettien sach hi den riddere fel
ende riep dat hi ontbeiden soude
die rode riddere niet en woude
ontbeiden noch hine sach omme
ende sweech al stille alse di stomme
ende sloech die joncfrouwe maer temeer
dies hadde die swerte int herte seer
ende sprac her riddere bi mire trouwen
tfernoy dat gi deser joncfrouwen
doet sal u berouwen sere
die rode keerdem met enen kere
ende sprac du best een sot vorwaer
dat gi mi comen dorst dus naer
bestaect ic soudi te handen
hier beten doen met groten scanden
die swerte ridder sprac doen saen
mochtic uwes gedreiges ontstaen
ic waende wel ontstaen uwer daet
bi gode gi sijt fel ende quaet
dat gi dese joncfrouwe dus slaet
alse die rode dat verstaet
sloech hi met sporen ten swerten ward
ende die swerte op hem ter vard
ende die rode stac met crachte
den swerten dorden scilt onsachte
dat tspere brac die swerte mede
stac den roden daer ter stede
int canteel vanden scilde weder
dattie rode viel ter neder
ende riep ende seide hebt mins genade
nu scinen hier mine overdade
gi sijt wel over mi gewroken
mijn arm ende drie rebben sijn te broken
ende doen die joncfrouwe hoerde dat
dat hi dus genade bat
dankes sijs den riddere sere
ende gode onsen liven here
doe sprac si edel riddere vri
slaet hem thoeft af ende gevet mi
hi trac tswaerd doe bat genade
die rode die swerte sprac hets te spade
gi moet die overdaet copen saen
die gi der joncfrouwen hebt gedaen
doe riep hi der joncfrouwen an
dat hi werden wilde haer man
ende van al in u genaden staen
doe seide die swerte riddere saen
joncfrouwe also helpe mi god
hi biet u een scone gebot
wat raetdijs si seide saen
al dat gi raed willic anegaen
soe radict u al was hi fel
hi maget al noch beteren wel
ende vaerd met hem te kardoel hier bi
tot genevren der coninginnen vri
ende groetse mi oppenbare
ende alle die gi vint met hare
van minent halve ende secgt haer dan
datse groet die selve man
die si heden riddere dede
selve met groter hoveschede
om dat ic u bescudden soude nu
goddanc ic hebbe bescud u
nu sit op ende vaerd gereet
tote kardoel ende dat u heet
die coninginne dat seldi doen
soe hebdi van uwer mesdaet perdoen
dat gi an die maget hebbet mesdaen
ende segt mi heren keyen saen
dat ic meer come in arturs hof
in heb mi eer gewroken daer of
van den lachtere die hi mi op teech
heden doe ic van hove creech
die riddere seide u gebot
salic doen alselp mi got
ic hebbe becocht min overmoet
nie en dedic joncfrouwen goet
heden gemoettic dese joncfrouwe vri
ende enen riddere dat seitsi mi
dat haer broder was die gene
dien slogic doet met groten wene
ward die joncfrouwe om hem saen
groet leet hebbic haer sint gedaen
dien doetdic onverdient godweet
nu vaerd ter coninginnen gereet
ende valt hare hier af te voet
sine doet u nembermer els dan goet
ende dat ic u keyen secgen hiet
ic bids u en vergetes niet
doe seide die maget gi hebt an mi
ene vrindinne soe waer ic si
oec salic wesen u getrouwe
doe sprac die riddere metter mouwe
wistic dat gijt wel sout helen
ene dinc soudic u gerne bevelen
jaic sprac si met goeder trouwen
alse gi comt tot mire vrouwen
daer suldi ene wile bi dagen
ende na claretten van spangen vragen
ende alse gijs die stade siet
groetse mi en latets niet
stillekine niet oppenbare
ende segt van minenthalve hare
dat icse minne ende sal na desen
haer lief ende haer riddere wesen
ende canic met wapinen verdinen dan
datmen mi prijst ende werde goet man
soe doe mi doch in haren sen
ende vernemt si dat ic blode ben
soe sijs quite en alle wijf
te pensene iet om min lijf
die joncfrouwe seide nu geloves mi
magic hare sijn iet lange bi
ic doese u minnen wet vorwaer
dus sijn si gesceden daer
nu latic u vanden riddere bliven
metter mouwen ende sal scriven
vander joncfrouwen ende vanden riddere roet
die beide reden te kardeloet
daventure seget nu ter stede
vanden riddere ende der joncfrouwen mede
die te kardole ward reden nu
hi bat haer sere dat secgic u
dat si over heme bade
der coninginnen dor grote genade
hi lach haer sere ane met beden
binnen dien quamense gereden
vore die borch te kardoel binnen
daer si vonden der coninginnen
die scire ut harre cameren quam
doen si vanden riddere vernam
die riddere entie joncfrouwe met
waren beide gebeet dat wet
entie coninginne ontfincse wale
die joncfrouwe begonste doe dese tale
vrouwe gi saget mi heden wel
dat mi dese riddere fel
dede harden groten rouwe
gi ontfarmet mins edel vrouwe
ende sindet enen swerten riddere na mi
dine soe dwanc vrouwe dat hi
van algader sinen mesdaden
die hi mi dede u comt te genaden
nu hord mine clage edel vrouwe
hi heeft mi gedaen groten rouwe
hi sloech heden minen broder doet
die hem mesdede clein no groet
hine hadden noit gesien te voren
mi heeft hi gedaen groten toren
vrouwe ende dat staet al an u
hoe hijt mi sal beteren nu
vrouw oec secgic u noch mere
die swerte riddere groet u sere
ende alle die horen tuwen hove
leeft hi iet lange hi comt te boven
allen den genen die ic kinne
bi gode vrouwe waric coninginne
ic soudene minnen voer alle man
die coninginne loech ende sprac doe an
den roden riddere ende seide keytijf
hoe temedi dit scone wijf
dus te mesvoerne ende om niet
vrouwe seithi oft gijt gebiet
ic come hier in uwer genaden
ende wille beteren al mine mesdaden
die coninginne dede hem geloven daer
dat hi nembermeer daernaer
bi ridderscape ende bi trouwen
en mesdade vrowen no joncfrouwen
dit swoer hi daer doe seide hi
vrowe die riddere beval mi
ene boetscap te doene oppenbare
ane keyen wistic waer hi ware
die coninginne leitene daer
doe sprac hi te keyen daer naer
her keye met mi u ontboden heeft
een die beste riddere die leeft
een swerd met ere mouwen wit
nembermeer comt hi na dit
in arturs hof eer comt die dach
dat hi den lachter wreken mach
dien gi hem seit onverdient
in wils te wers niet sijn u vrient
seide die rode bolgedi te miwaerd
nenic sprac keye maer opten musaerd
belgic mi ende saels mi wreken
ic salne noch soe lachterlijc steken
van sinen perde ende thoeft afslaen
magickene enechsins begaen
u quade tonge sprac die coninginne
sal u vele quaets nog bringen inne
gi segter selden hovescheit mede
die rode riddere nam orlof ter stede
ende voer en wech in weet waer
maer die joncfrouwe si bleef daer
met arturs wijf der coninginnen
oec deetsi hierna wel bekinnen
claretten van des ridders minne
ende brachse oec in selken sinne
dat sine minde sonder waen
hier af latic die redene staen
ende secge vanden riddere u
metter mouwen vorwerd nu
nu gewaget daventure
daer hi sciet ter selver ure
vanden roden riddere dat hi
in een dal quam daer bi
daer hi gemoette ene joncfrouwe
dine met hare op grote trouwe
leide ende herberge oec boet
dies hi hare seide danc groet
ende voer met hare te hare hove
daer hi was met groten love
ontfaen vander maisniden daer
si beval hem allen daernaer
dat si sijns wel namen ware
doe quam haer broeder oppenbare
vorden riddere saen na desen
ende hitene willecome wesen
ende neech hem neder toten voeten
die joncfrouwe dede met goeder moeten
den riddere ontwapinen ter stede
ende een paer cleder bringen mede
dat si hem bat ane te doene
een gordel gaf si den riddere coene
dat al was van fijnre siden
hi dankes hare sere tien tiden
doen hi hadde die cleder an
docht hen een die scoenste man
die si nie hadden gesien
om hem worden pensende mettien
alle die joncfrouwen van daer binnen
alle begeerden si sire minnen
ende egletine harre alre vrouwe
pensde here god ende oft mi trouwe
dese riddere nu wilde houden
soe waric van minnen sere in vrouden
hoe mochtic hem dit nu doen verstaen
mettien so gincmen ginder dwaen
entie riddere ende egletine gemene
gingen tere taflen sitten allene
hare joncfrouwen entie knapen saten
tere andere taflen ende aten
daer was gedient wel ende gereet
eglentinen broder sneet
vorden riddere ende voer hare
die joncfrouwe bat den riddere daernare
over haren broder dat hi wesen
mochte sijn knape hi seide te desen
joncfrouwe ic ontfaene gerne godweet
dus atmen daer daerna gereet
dedemen die taflen van daer
men sanc men speelde daernaer
ende scone avonturen oec met
seidemen daer daerna dat wet
dedemen den riddere slapen gaen
op een bedde wel gedaen
dien nacht reste hi sonder pine
maer die joncfrouwen ende egletine
pensden om hem dicke dien nacht
maer dat dede der minnen cracht
dus hadden si van haren gaste
van minnen pine ende onraste
daer hi niet af ne weet
smargens stont hi op gereet
ende wapende hem ende wilde riden
egletine quam tien tiden
ende boet den riddere goeden dach
hi dancte hare doe hise sach
der herbergen die si hem dede
ende nam orlof aldaer ter stede
ende cephalet quam daer gegaen
doe bevalne sijn suster saen
den riddere daer op sine trouwe
doe seide die riddere metter mouwe
ic sal hem gelijc mi selven doen
cephalus seide edel baroen
op ene vorwarde varic met u
dat gi mi riddere sult maken nu
binnen enen jare teneger stont
opdat ics verdine ic doet u cont
sprac die riddere dat willic anegaen
dies gaf hi hem sine trowe saen
doe beval si den broder daernare
dathi altoes gedienstech ware
ende si leverde hem wapine ende part
si namen orlof metter vard
cephalus voerde sijn spere ende scilt
si reden henen met groter gewilt
ende quamen gereden sonder waen
daer een cruce was gestaen
doe seide cefalus live here
dit foreest vruchtic sere
en was nie man diet leet
hine haddere scade in godweet
perchevael walewein ende lanceloet
ductalas ende erec met ere conroet
wilden si dore dwout riden
si worden gescoffirt daer tien tiden
si liten haer helme ende haer swarde daer
ende worden gewont oec dats waer
met pinen mochten si ontgaen
sine waren doet ofte gevaen
dit hetet tfelle woud sonder genade
here wat es nu in uwen rade
doe antwerde die riddere metter mouwe
node keric bi mire trouwe
ende blodelike dar ic oec varen
daer dus goede ridders tebarenteert waren
nochtan willic proven min geval
wat mi hier af comen sal
vare henen vaste te woude ward
doe hoerden si ropen metter vard
her riddere hoerdijt metter mouwen
keert weder oft het sal u rouwen
comdi int wout sonder genaden
gine lidet heden sonder scaden
doe sach hi comen enen knecht
ende ene joncfrouwe vore hem recht
die beide dreven rouwe groet
ende van allen clederen waren bloet
die joncfrouwe hadde haer scone lede
met enen rise gedect ter stede
si sprac wat es mi gesciet
ellendech wijf dus magic niet
comen daermi ieman sien mach
metten selven datse cefalus sach
ende warp hare sine cappe an
ende den knecht gaf hi dan
sijn sorcoet doe quam gereden
sijn here die blide was der hovescheden
die cefalus daer hadde gedaen
hi grote die joncfrouwe saen
die hem riet dat keren sere
oft hi behouden wilde sijn ere
doe vertelde si hem saen
hoe si quam an enen naen
dien si om arture vragede daer
ende hi wisede mi daernaer
datic al desen wech vore ter linden
ic soude arture noch tavont vinden
ende doe wi quamen ter linden here
soe vervaerdem min knecht so sere
dat hi seide al sonder waen
dat ons verraden hadde die naen
mettien quam een donderslach
dat ic ne horde noch en sach
ende die minen knecht ende min part
ter neder sloech met ere vard
ende doe wi waren vercomen
hebwi enen groten riddere vernomen
ende een groet deel knapen daernaer
die swerd hadden huut ende haer
si hadden dogen blakende roet
die tande lanc die monde groet
die minste was merre dan een gygant
elc hadde i geessele in die hant
ende een swaerd vorde elc gemene
sine hadden andere wapine gene
haer huud harder dan stene waren
daer na quam een naen gevaren
dise bedwanc soe ter steden
datsi beefden met alden leden
doen quam een riddere die seide tot mi
joncfrouwe mi es leet dat gi
hier sijt ende u knecht mede
ic woude gi waerd in ere ander stede
en ware ic gi waerd verloren
om ere wille die mi te voren
van minnen bringet menech gepens
magic ic sal u enechsins
hulpen doe seide ic god loens hare
daer gijt om doet ende saen daer nare
her riddere so quam die felle naen
ende alle die andere op mi saen
ende begaetden mi alse gi siet
die riddere dogede groet verdriet
eer hi mi verloeste aldare
die ridder metter mouwen vrachde hare
twi si den coninc soeket nu
bi gode her riddere ic segt u
mijn stiefvader wilt mi algader
tgoet nemen dat mi liet min vader
daer hondert ridders wel horen ane
ende tweehondert leenknechte vordane
seit hi hets algader sine
mine vrient hebbenre gedaen pine
om mi te hulpene dan seget hi
welet ieman becorten alse riddere vri
jegen hem hi come ende wint
anders en geeft hijs mi niet en twint
mine vrient beswiken mi ter ure
dus soekic den coninc arture
ende soude hem bidden waleweine
tenen vogede oft ywaine
oft perchevale ofte lanceloet
haddicker ene in hadde geen noet
doe seide die riddere metter mouwen
scone maget bi mire trouwen
u toren es mi harde leet
gi selt hier nu bliven godeweet
mijn sciltknecht sal bliven bi u
ic sal in geen wout varen nu
en proven min geval al daer
magic keren wet vorwaer
ic sal u bat beraden echt
blivic doet so bevelic minen knecht
dat hi van u en scede niet
vore dat hi u bat tgereke siet
cefalus seide doe here twaren
ic sal ember met u varen
gine sult sprac die riddere metter mouwen
gi moet bliven bider joncfrouwen
hi sprac ic moet doen u gebot
die joncfrouwe sprac alselp mi got
her riddere mi es leet u scade
en holp niet nu datmens mi bade
mettien nam hi spere ende scilt
ende voer inward met gewelt
si baden alle drie daer sere
dattene bescermen moeste onse here
ende hi selve riep met trouwen
genade op onser soeter vrouwen
hi reet int wout eer iet lanc
daer hi hoerde der vogeline sanc
ende hem quam doe in sinen sinne
starkelike claretten minne
hi sach doe optie mouwe wit
ay clarette gi gaeft mi dit
ende hiet mi pensen om die doget
u gichte heeft mi soe verhoget
dat mi soe fier es nu die sin
dat ic en weet waer ic bin
nu quam min vrowe ver venus vord
doen si verhord heeft dese word
ende plante in hem enen boem na des
die nine verdroget waer hi es
hi draget blomen over jaer
maer hi ware den genen swaer
te dragene die nine bekinnen
die treken van gerechter minnen
maer die werelt es nu soe cranc
dat si al laet der minnen bedwanc
maer nochtan der minnen cracht
maect menegen coene ende gevet macht
minne haet al dat es loes
haer boem draget vrucht altoes
deen telch draget melthede
dander reine oetmodechede
terde sin ende wijshede
tfierde pine ende arbede
tfifte bliscap tseste rouwe
tsevende doget dachtende trowe
dat negende ene bedachtechede
dat tiende grote hoveschede
dellefste pense twelefste vruchten
tertienste beven tfiertienste suchten
dat xv vasten ende waken
tsestiende word met soeter spraken
tseventiende reinen moet
dachtiende geluc ende spoet
dat xix de lange quale
dat twentechste verdinet wale
dit ende meer moten si bekinnen
die herte daer die boem van minnen
in sal wortelen ende dragen
die minne mach haer sere beclagen
over die gene die wanen minnen
ende te vriene dan beginnen
menech der minnen onrecht doet
maer het ware al jegen spoet
wildic dat berechten hier
den swerten riddere die nu tfier
van claretten minne ontstac
men seit datse lanceloet van lac
minde dat was sceren ende een blijf
hi minde genevren arturs wijf
ende gastolus vanden gronen dale
dogede om haer minne grote quale
ende carados vander riviren
voer in alle lande torniren
daer hi hogen prijs verwarf
om haer minne hi sint starf
amelant minnetse oec sijt seker das
die here vander montaengen was
soe dede marchelijs als wijt vinden
die oec here was vander linden
die winter ende somer was even grone
alst gode mogende was te doene
menech ander minnese met
die riddere metter mouwen dat wet
behoeft te hebbene groet geval
sal hi dese maken al
in claretten herte onmare
ende selve sijn gemint van hare
ja hi wel ans nu venus
dine hier an heeft bracht aldus
ay mi seit hi wats mi gesciet
ic pense ende hets al om niet
al waric here van al kerstenhede
ende van heidenesse oec mede
ende daertoe een die scoenste man
die ridders name ie gewan
ende alle herten waren ene
die van dorperheiden waren rene
ende die herte dan ware mijn
nochtan waendic te dulle sijn
te pensene om selke minne
die ic onwetende nu beginne
bi rade van minen dommen sinne
ne neme dat icker ane winne
dat sal int inde sijn die doet
een fel riddere ende een groet
quam ridende sere te hemward
hi riep sere op hem ter vard
her riddere vander witter mouwen
ende van uwen orsse bi mire trouwen
salic u scire quite maken
die riddere en horde niet der spraken
dander riep doe anderwarf
biden here die nie bedarf
het sal u tonneren vergaen
noch en heeft hijs niet verstaen
hordijt sprect ende hi niet
mettien die rode riddere liet
lopen ende stac den swerte soe
dat hi opward keerde doe
die been ende hi daermede
sijn gepens vergat ter stede
ende riep lieve here wats mi gesciet
mettien hi vore hem houden siet
den roden riddere dine af stac
hi spranc op manlike ende sprac
bi gode onsen here van hemelrike
gi staect mi herde dorperlike
van minen orsse sonder plecht
oft u andet so nemes recht
hiermet sone lidijt heden
dat van overmodecheden
niet en wout spreken jegen mi
doen ic u driewarf riep bedi
balgic mi te meer op u
weltijt riepti mi rechte nu
vor dien dat ic u tumelen dede
onblide werdic mire lede
hordic u heden ofte sach
vore dien dat ic op daerde lach
in achts niet daet of gi mocht
gi hebbet dire gnoech becocht
gi hebter ombe u ors verloren
noch seldijs hebben merren toren
kiest ic sal u deilen een spel
ende eer gi kiest bepinst u wel
uwen voet oft u ene hant
oftu oge moet wesen u pant
soe mogedijs togen teken wel
dat gi waerd int wout fel
dus mogedijt goden coep liden
ende wildire oec iet jegen striden
soe wee uwen hovede jaic en trowen
sprac die riddere metter mouwen
dese tol ware mi oec te swaer
bi gode in gave u niet een haer
ende dat gi mi taent nu dus sere
dat ant mi bi onsen here
ende dreiget waerdi te voet
ic sout becorten des sijt vroet
doe beette saen elyconas
ende trac sijn swaerd ende ginc na das
opten swerten riddere slaen
ende die swerte op hem saen
hi sloech den roden riddere soe
dat hi ter eerden boech doe
elc sloech den anderen sinen scilt
ontwee oft ware een vilt
hare helme ende haer halsberge met
slogen si al te sticken dat wet
dus vochten si tot over none
haer negeen en was so coene
hine hadde met gode geleeft al bloet
dore eens kins bede niet groet
si vielen beide in onmacht daer
ende lagen ene halve mile daernaer
eer haer negeen daer verquam
te lest die swerte riddere vernam
die mouwe die hem gaf clarette
doe spranc hi op sonder lette
ende was altemale vercomen
ende heeft sijn swaerd daer genomen
ende es telycanase gegaen
ende keerdene ende hitene opstaen
entie rode stont op ter vard
ende nam in sine hant sijn sward
maer hine conde hem verweren niet
die swerte riddere als hi dit siet
sloechine soe met sinen swerde
dat hi nederviel op deerde
ende doe hi daer ter neder lach
verdonkerde hem saen die dach
ende donderde ende blixende mede
het werd so sere donker ter stede
dat hi nine sach een twint
daerna hi den dach bekint
doen hordi ropen sonder waen
mijn broder werd gewroken saen
dat gine sloget hoe dorstijt doen
met hem quam lopende een lyoen
si lipen beide te hem ward
hi seinde hem ende werd vervard
wat wondere waest dat hi hadde te voren
mode gevochten ende verloren
ors ende helm ende sinen scilt
ane sijn swaerd dat hi in di hant hilt
stont sijn toverlaet algader
naest gode onsen hemelscen vader
en hadde gedaen nochtan di minne
hi hadde geweest al tende sinne
si maectene so coene wet vor waer
dat hi ne hadde genen vaer
amelant maecte groet geclach
doe hi sinen broder doet sach
gi waerd broder meer vermaerd
ende meer ontsien ende onvervaerd
dan ic was ende helpt mi dwout
te recht houden met uwer gewout
nu bevelic u ziele gemeinlike
allen den heilegen van hemelrike
doe reet hi opten riddere daer
ende sijn lyoen oec daernaer
hi stakene dor den luchteren arm
dat trode bloet ut ran al warm
entie lyoen waende hem wel
hebben gescoerd halsberch ende vel
maer neen hi niet hi scorde hem af
die mouwe die hem clarette gaf
dies werd hi erre ende hi verdroech
dat swaerd daer den lyoen met sloech
half sijn hoeft entie vote voren
nu heeft amelant verloren
die hulpe van sinen lyone
daer hi te voren op was coene
doe sprac amelant nu es min toren
meerre dan hi was te voren
ic hatene diet mi heeft gedaen
hi beette neder ende es gegaen
ten riddere ward ende sloech bedichte
op hem na sijn bloet ansichte
maer die riddere die slogene weder
op helm op scilt vord ende neder
dat al te sticken es gespleten
haddi doe op sijn ors geseten
hi hadde gevloen wetic wel
int leste den riddere daer gevel
dat hi amelante enen slach gaf
op sinen arm dat hi vloech af
doe bat amelant saen genade
die riddere seide het es te spade
amelant seide ic segt u nu
spaerdi mi soe spaerdi u
want mine man die mi sijn hout
dier ic hier menege hebbe int wout
souden u doden dat ware scade
nu segt mi dan bi wat rade
en mach hier nieman dore liden
ende wie es hier here nu ten tiden
ic ben here daer af sprac hi algader
van minen tienden oudervader
eest aldus verstorven op mi
ende oit heeftment gehouden vri
want soe wie datter in quam
dat hire selke scade in nam
waest riddere oft oec joncfrouwen
dat hen mochte haer leven rouwen
al mochten si behouden dleven
daer sijnre hondert doet in bleven
jegen enen dire ontginc
onlancs sijn gesciet die dinc
dat hier perchevael ende walewein
ende lanceloet waren int plain
ende andere vele gesellen mede
die met pinen ontdrogen haer lede
hierbi hetet felle wout
ic hebbe noch xl ridderen stout
ende hondert gygante oec wel
nieman sach gene so fel
serpente draken ende lyone
hebbic oec te minen doene
die mi onderdanech sijn al
eren naen hebbic dien dit getal
dient ende ontsiet al sonder wanc
hi hevetse alle in sijn bedwanc
en leeft oec nieman nu ten stonden
die so wel can ane wonden
wildi an minen rade staen
soe mogedi metten live ontgaen
jaic sprac die riddere metter mouwen
wildi mi sekeren bi uwer trouwen
te werkene al bi minen rade
so salic uwes hebben genade
hi sekeret hem bi sire trouwen
doen sprac die riddere metter mouwen
soe moetti nu beteren saen
ere joncfrouwen dier es mesdaen
in dit wout ende sere mesmaect
ic ontmotese heden al naect
ende deetse beiden oec na mi
minen sciltknecht litic haer bi
amelant seide dat willic doen
maer laet mi tirsten edel baroen
minen naen hier doen comen
dat hi onser wonden moge gomen
ic weet wel vint hi minen arm
metten verschen blode al warm
hi salne eer drie dage al genesen
die swerte riddere seide na desen
het es mi lief doe riep hi saen
fellon fellon doe quam die naen
op een starc ors gereden
daer sach hi doet licgen ter steden
elyconas ende sinen here
amelande gewont wel sere
hi riep acharme her amelant
hoe eest u dus gegaen in hant
heeft dese riddere allene dit gedaen
dies en gelovic niet sonder waen
fellon het dede dese selve man
godsat heb hi diet clage dan
gi plaget te sine scip ende roder
van ridderscape gi ende u broder
god en wils u nember onnen
want een ridder heeft u beiden verwonnen
ende uwen lyoen dits wonder groet
mi droemde tnacht uwes broder doet
want mi droemde dat een aren
verwonnen hadde twee sparewaren
dats dese riddere sonder waen
dat sal hi becopen herde saen
nochtan waerd jamber ende scade
die hem enegen lachter dade
amelant seide doe felloen
gine moget den riddere niet mesdoen
die hem mesdade hi daet mi
bi gode here sintmeer dat si
die vede versoent tusschen hem ende u
soe es si van mi versoent oec nu
jasi fellon waent ons genesen
fellon antwerde saen te desen
mochtic wel ende dorstict laten
god hi mote mi nu verwaten
oftic minen here genase
amelante den bloden hase
mi donke hi es geseten heden
optie bloetheit vander coenhede
ende vanden gevalle op dongeval
dat lange met hem wesen sal
ende opten lachter vander eren
hine darf hem nembermer bekeren
daerne goet man met ogen ansiet
fellon noch begeefdi niet
uwer onseden comes af ic raet u
oft ic saels mi belgen nu
voen beette saen neder felloen
ende ontwapende sinen here doen
die doe hadde menige wonde
die hi verbant alle tier stonde
hi verbant oec mede den arm
metten verschen blode al warm
een vingerlijn hadde felloen
daer met seindi die wonden doen
daer was een steen in gewracht
die steen hadde sulke cracht
al hadde een man doetwont gewesen
seindine daer met hi ware genesen
nu hiet amelant fellon daerna
dat hi ten swerten riddere ga
ende hine genese op sine trouwe
den riddere gedachte metter mouwe
dat hem clarette hadde verboden
dat hi genen naen noch roden
geloven soude dit geloefdic u
clarette edele joncfrouwe ende nu
stervic doe ic u gebot
ende banderside alse hulpe mi got
soe doe ic node jegen uwen raet
nochtan min leven an hem staet
dus pensdi vort ende weder
so lange dat hi viel ter neder
in onmacht doe riep amelant
fellon com hare te hant
hier sterft die beste ridder een
die de sonne nie besceen
fellon ginc daer ende amelant
ende ontwapenden den riddere thant
ende vonden over hem xv doetwonden
die heeft hem die naen verbonden
amelant waende dat hi doet ware
hi verquam ende sprac daernare
ellendech man wats mi gesciet
wacharme in mach genesen niet
en si dat ic der scoenre raet
verhore na dien dat mi staet
dit horde amelant entie naen
ende hebbenre beide bi verstaen
dat hi minde hi stont op te hant
ende alsi hem ontwapent vant
ende sine wonden saechte gebonden
doe sprac hi ten selven stonden
clarette minne dit es gesciet
maer bi gode in wist niet
dies moettijt mi scone vergeven
fellon die hem stont beneven
vrachdem hoes hem behagede nu
wale her amelant nu biddic u
dat wi ter joncfrouwen scire gaen
amelant seide dat werd gedaen
si wapenden hem ende gingen daer
die joncfrouwe lach wet vor waer
ende haer knecht in knigebede
ende daden oetmodelijc haer gebede
ende cefalus met goder trouwen
an onsen here ende onser vrouwen
mettien sagen si comen gegaen
haer here amelante enten naen
doen die joncfrouwe den naen sach
viel hare op therte een swaer slach
si waende van hem verraden wesen
gelijc si was onlancs vor desen
ende cefalus mesliet hem sere
doen hi sach sinen here
om dat hi quam also te voet
ende dat hem so onsiende stoet
ende alle sine wapine waren dorhouwen
ende al bebloet mocht mense bescouwen
ay mi sprac hi menechfout
mi donct gi waerd int felle wout
dat noit man leet sonder toren
dit was u wel geseit te voren
die joncfrouwe mesliet haer sere
doe sine sach gewont dus sere
doe sprac die riddere metter mouwen
tote cefaluse enter joncfrouwen
ens niet so scone als goet verdrach
daer mens gebeteren nine mach
want men mach qualijc ontflien
eneger dinc die moet gescien
vord sprac hij her amelant
dese joncfrouwe die bi u es gescant
haer verdriet moetti nu twaren
beteren ende daerna varen
tote minen here den coninc arture
ende vertelt hem mine aventure
hem seldi beteren u mesdade
hi sal oec uwes hebben genade
doen spranc vord fellon die naen
waendi dus min here vaen
ic soudere vore setten eer min leven
erickene aldus sere liet sneven
ic rade u wel dat gijs swiget stille
wildi iet anders dan ic wille
soe speelt vord tuwen besten
ic salle voren tsire vesten
ter montangen in geen wout
al waerdi noch alse stout
en heeft hi niet gnoech verloren
an sinen broder hier te voren
die in gene wout doet leget
die riddere metter mouwen seget
felloen al waerd u noch alse leet
hi sal voldoen sinen eet
ende quiten sine trouwe daer af
die hi mi heden te pande gaf
ende varen met mi ende gi mede
ende sal breken desen onsede
oft ic salre om sterven saen
fellon es tsinen hoerne gegaen
ende wilde blasen daer te hant
doe seide te hem amelant
fellon oft gi meer begeert
dat ic u lief hebbe ende weert
ende hulpe wilt van mi gewinnen
soe laet ons nu varen met minnen
mettesen riddere in sire genade
en holpe niet datmens mi bade
here en hadde u gebot gewesen
wine hadden nu wat doen van desen
ic haddene doet inden woude
maer ic liet dor uwe houde
nu willic blasen ende doen comen na desen
vanden woude alle die resen
ic sal blasen oft gine vliet
in wille langer letten niet
gi hebt an ons dat bejaget
dat men nembermer verdraget
man no wijf bi onsen here
des balh hem die swerte so sere
dat hi seide ic mote vervaren
oftic u iet langer sal sparen
want gi sijt arger dan judas
doen trac hi sijn swaerd na das
ende fellon waende hebben geblasen nu
het was te spade secgic u
den horen liet hi vallen daer
ende vinc te sinen swaerde daernaer
si gingen hen onderslaen bedechte
dus began weder dat gevechte
fellon was starc van sire groethede
noit hadde man so starke lede
haddi op sijn part gewesen
die riddere en wars niet genesen
hi was te trage op sine been
om dit ontspranc hem al in een
die riddere ut sinen slagen saen
amelant hadde gerne sinen naen
geholpen maer hine dorste niet
hi duchte te hebbene daer af verdriet
ende cefalus was oec indien
haddi amelante gesien
dat hi sinen here hadde willen deren
hi had hem coenlijc hulpen weren
si vochten lange dies geloeft
ten lesten sloech di riddere op thoeft
fellone toten tanden toe
daer bleef fellon doet alsoe
ic waenne daer di duvel scinde
quaet lijf es sculdech quaden inde
dit sach amelant ende bat genade
ende seide mijns naens ondade
en treckic te miwaerd niet
ic vare met u alse gi gebiet
toten coninc arture
ende genite der aventure
weder hi mi doet oft sal vaen
mare dat mi naest sal gaen
dats van claretten alsi mi kint
want ic hebse lange gemint
doe pensde di riddere metter mouwe
so minnewi beide ene joncfrouwe
dies ons lettel es te bet
so menech spreiter om sijn net
woude si mi minnen sekerlike
in coerre niet vore arturs rike
ay god geve mi tharre minnen spoet
vord seidi amelant nu doet
alse gi segt in eysche el niet
ende dese joncfrouwe die gi hier siet
ic wane dat haer beter si
dat si nu vare met mi
ic vare gerne met u here
indien dat ic behoude min ere
in hadde noit man no amijs
noch in begaers in gere wijs
cefalus die quam doe vord
ende sprac tsinen here dese word
here waer wildi varen nu
te woude waerd dat secgic u
ende doen dat ic mi hebbe vermeten
bi gode here ic doe u weten
quaemdi inder resen gemoet
met amelande sine daden u nemmer goet
al haddi hondert manne cracht
gine verblevet nember den nacht
ende daertoe sidi ter doet gewont
mijn raet ware wel nu ter stont
dat wi te mire suster varen
ic sal u daer wel doen achterwaren
den besten meester die mach wesen
ende als gi wel sijt genesen
salic u wapine gnoech doen maken
ende waer gi wilt na die saken
henen riden ic vare met u
die riddere hi bepensde hem nu
dese raet becomt mi wale
ic wille volgen te desen male
sijns raets dus keerdi daer
met cefaluse te sire suster naer
nu waren si alle daer te voet
die riddere verloes sijn ors goet
int wout soe dede oec amelant
entie joncfrouwe die hi daer vant
verloes haer part ende haer gewaden
dus waren si alle omberaden
die swerte riddere sat na desen
op dors dat fellons hadde gewesen
ende nam vore hem amelant
cefalus nam die joncfrouwe te hant
vore hem ende reden tsamen
dat te sire suster quamen
doent egletine hadde verstaen
heeftsise blidelike ontfaen
ende doe si wiste hoe hadde gevaren
die riddere was sijs so blide twaren
dat si en wiste haer hoe gelaten
hem was gedient wel utermaten
si waren ontwapent scire
men brachte hem cledere dire
enter joncfrouwen ende hare garssoen
dedemen gode cleder andoen
men diende hen so wel utermaten
dat si al haers leets vergaten
maer amelant was drove sonder waen
om sinen broder ende om den naen
sijn herte en verblijdde niet
om die feeste die hi daer siet
nu latic di tale hier af bliven
ende sal u vanden resen scriven
daventure brinct ons vord
dat amelants liede worden verdord
allegadere ende uten kere
doen si gemisten haren here
si sochtene inden woude aldure
si pensden datten die coninc arture
alsijs niweren vinden ne conden
hadde gevaen ende hine tien stonden
te cardoel voerde met sire cracht
dus sochten sine al dien nacht
des mergens alst began dagen
quamen si daersi elyconas sagen
doet licgende ende doen began
van irst haer toren dit tegen si an
algader den coninc arture nu
dies nine wiste secgic u
si namen den doden het docht hen dbeste
ende voerdene daer te harre veste
ende groven den doden smergens doe
sonder papen ende clerke toe
het was al des duvels gewerke
jonc ende out groet ende starke
dus es begraven elicanas
doe vermat hem elc die daer was
dat sijt den coninc arture
maken selen sine doet te sure
dus sijn si alle opgeseten
op starke orsse ende vermeten
ende doensi quamen uten woude
vondensi licgende optie moude
fellone hare naen doet
doe werd haer rouwe herde groet
doen dochte hen allen dbeste
dat sine groven binnen harre veste
bi elycanase hi dochs hen werd
want hi hadde menegen gederd
int felle wout ende dlijf genomen
aldus sijn si met hem nu comen
ende hebbene gedaen ter eerden
doen voren si henen harre verden
tes conincs arturs hoveward
hierbinnen so hadde hare vard
die joncfrouwe genomen sijt seker das
die int wout beroeft was
ende wilde ten coninc artur varen
si nam orlof an al dire waren
ende dancte hen alre hovescheide
die riddere metter mouwen seide
joncfrouwe en vindi niemanne daer
die u wilt bescudden vorwaer
comt weder te mi des sijt gewes
ic vare met u so waer dat es
ende sal vor u vechten daer
si dancte hem sere ende voer daernaer
tes conincs hove ende binnen desen
quamen daer gevaren die resen
vore die borch te egletinen
gi duvle si alle scinen
si waren daer binnen sere vervard
ende sloten die porten metter vard
si waren in anxte herde groet
si vruchten swaren wederstoet
maer die viande leden daer voren
sonder iemane te doene toren
nu hadden si alle sorge groet
om die joncfrouwe die te cardeloet
vore hen voer dat sise mochten
verhalen si alle sere dochten
ende dat sise mochten dan mesfuren
neen si niet want nu ter uren
es die joncfrouwe soe verre comen
dat si heeft den coninc vernomen
daer si beette vore die zale
si groettene met scoenre tale
ende seide here dor u grote genade
ontfarme u mire groter scade
ic hebbe u herde lange gesocht
dat ic dire hebbe becocht
mi heeft verdreven mijn stiefvader
van minnen lande altegader
derdalf hondert leenknechte
horen wel te minen rechte
ende hondert ridders dit houdic van u
dit nemt hi mi algader nu
ic was in desen wege ontraect
ende was int felle wout geraect
daer mi een naen sere verriet
daer ic dogede swaer verdriet
mijn gersoen ende ic mede
waren geslegen daer ter stede
ic verloes cleder ende paert
ende al datic brachte an die vaert
ende en had eene riddere gedaen
wine waren levende niet ontgaen
ic moeste rumen dwout te voet
doe quam een riddere in min gemoet
die swerte wapine hadde an
doe voer int wout die edel man
ende sloech elycanas doet
ende enen fellen leu groet
ende oec mede den valscen naen
ende den here heeft hi gevaen
ende brachtene tote mi daer ic was
doe voerdi mi sijt seker das
met hem tere scoenre joncfrouwen
ende amelante mede entrouwen
in weet des ridders name niet
maer ic secge u wel hoemen hiet
den riddere metter witter mouwe
het gafse hem ene scone joncfrouwe
doe hi riddere werd gemaect
dit hord clarette die nine vaect
si werd van sire minnen ontsteken
soe sere haer dochte therte breken
alle die gene die waren int hof
dancten gode ende gaven hem lof
die coninc sprac doe scone joncfrouwe
alselpe mi god ende onse vrouwe
ic sal u wel doen berechten
ic sal selken vor u doen vechten
die u harde wel sal wreken
binnen dien dat si dus spreken
hebben si die resen vernomen
die vore die irste porte sijn comen
meer dan icker u mochte getellen
ende gingen die irste porte vellen
doen seide lanceloet van lac te hande
dit sijn die resen van amelande
die ten fellen woude behoren
ic hebse gesien hier te voren
wi ridders vander tavelronden
wi warenre in tenen stonden
met pinen condewi daer ontgaen
si soeken haren here sonder waen
dien si hebben verloren nu
wi moten ons weren secgic u
doen vinc elc ten wapene daer
die ander porte wet vor waer
hadden si ter neder gevelt
ende sijn vor die derde gestelt
doen quamen van binnen een groet deel
selfscotters die senden menech quareel
ende dadense also achterstaen
ende die van binnen sijn utgegaen
te veldeward jegen die resen
maer sine mochtens niet gewesen
tirst dat hen tgescutte gebrac
en had gedaen lanceloet van lac
doch keerden si weder binnen der veste
dit dochte hen allen wesen dbeste
walewein was daer nu niet
noch perchevael dies haddense verdriet
die resen braken die porten al
en hadde gedaen die dipe wal
datter om die borch liep
dat sere wijt was ende diep
het was wel ere bogescoten wijt
entie brucgen die tier tijt
van vresen af waren gedaen
si hadden die borch gewonnen saen
ende die nacht ginc hen an doe
dus moesten si beiden tot smergens vroe
nu es dese mare soe verre comen
datse die ridder hevet vernomen
metter mouwen die om claretten
niet wille dagen noch oec letten
hine wilt ember derward varen
hi begonste jamberlike mesbaren
hine wanese nembermer sien
egletine troestene sere mettien
ende seide here wildi nu varen
daer gi niet moget ontfaren
al ne vaerdi daer niet vechten
die coninc sal hem wel berechten
en helpt niet dat gi moget bieden
alle die leven mi niet geriden
ic soudere varen dat secgic u
geeft mi mine wapene nu
mi langet so sere te wige ward
haddic wapine ende een pard
in gaeft niet om een conincrike
cefalus spranc op haestelike
ende haelde part ende wapine te hant
die beste diemen iweren vant
ende wapende sinen here daer met
dat hem nine gebrac dat wet
amelant die sprac te hem saen
her riddere wat wildi nu bestaen
comdi nu onder mine man
nembermer comdi van dan
maer laet mi vare met u
ic sweerd u bi mire trouwe nu
dat ic sal sijn in u geleden
ende om gene noet van u scede
gi sloecht mi minen broder af
daer ic u mine trouwe gaf
om te behouden oec min leven
also en mote mi god nembermer geven
derre werelt bliscap vord an
in saelt u houden soe ic best can
eer dat ic u hen lite ontliven
ic souder oec eer verslagen bliven
die riddere georloves daer tien tide
dies was amelant herde blide
ende wapende hem sonder waen
ende namen orlof beide saen
maer die riddere moeste daernaer
eglentinen geloven vorwaer
dat hi te hare sal wederkeren
op dat hi mach ende blijft in eren
dus voren dese twee gesellen
vrindelike alse wi tellen
amelant sat doe op morele
het was hem gevallen te dele
dattie naen te ridene plach
doen hi voer om sijn bejach
ende eer si te cardoel conden comen
hadde die coninc lettel vromen
en had dat dipe water gedaen
si haddent al verloren saen
nu quam gereden amelant
daer hi sine liede nu vant
entie riddere metter mouwen
ende tirst dat si amelant scouwen
geboet hi hen daer op haer leven
dat si hars orlogens begeven
doen si amelante sagen met ogen
sachmen nie di bliscap togen
die si hadden maer ene gelijchede
dadense den riddere van felhede
doe sprac amelant dese word
es ieman die min gebot verhort
anders dan mi donket goet
ofte desen riddere iet mesdoet
anders dan gi pleget sire eren
hine mach versonen nembermere
ic ben sijn man ende sal hem houden
gerechte trouwe bi minen scouden
ne werd si nembermeer tebroken
alse dit amelant hadde gesproken
worden si saechte ende godertiren
ende seiden in ne gere maniren
ende wilden si doen buten sinen rade
die swerte riddere alle genade
ende alle trouwe her amelant
hebbic an u vonden hout vort u lant
in paise ende sonder wederstoet
imanne te doene clein oft groet
amelant seide dat gelovic u
maer woudi mi laten keren
met minen lieden nu te lande
gi wet wel gingic ins conincs handen
in verwonne di scande nembermere
ende wildi mi lachter doen oft dere
dat stonde u te wreken dan
want ic worden ben u man
oec willic min lant van u ontfaen
ende u werden onderdaen
alse die riddere dit heeft verstaen
penst hi dese heeft mi bevaen
behindelike met sire tale
ic weet wel van dies male
dat hi mi opgaf lijf ende lede
ende hi mi oec manscap dede
ende voer met mi op mine genade
gevile datmen hem dade scade
god sout an mi wreken thant
doe seidi ontfaet van mi u lant
ende werd min man ende hout vri
die straten bi gode here dat si
seide amelant als hi dit hort
hi stac saen sine hant vord
ende werd sijn man daer ter stat
daerna amelant orlof bat
oft hi mochte varen van daer
hi gaefs hem orlof si scieden daernaer
hoveschelike onder hen beden
amelant es te woude gereden
ende die riddere bleef daer mettien
si hadden gemerct ende wel gesien
wat daer buten gesciede te hande
tuscen den riddere ende amelande
bedie si haddent te voren vernomen
ane die joncfrouwe die daer was comen
si prisden sere sine manlijchede
hi heeft gedaen dat noit man dede
die doe claretten hadde gesien
hoe si ginc merken ende spien
naden riddere dat seldi weten
hine hads nembermer vergeten
si mercte hem soe dedi hare
die coninc sende lancelote daernare
over dwater met enen bote saen
daer hi met gepense hilt bevaen
van groter minnen om claretten
lanceloet voer over sonder letten
ende quam toten riddere gegaen
ende groettene van sconincs wegen saen
ende van mire vrouwen der coninginnen
ende van claretten der gravinnen
waleweins nichte si scamen hen alle
vander onneren van dien mesfalle
die si ane u hebben gedaen
dat gi gene gichte hebt ontfaen
van hen doen si u riddere daden
si ontbiden u bi uwer genaden
dat gi comt u gichten halen
si selense u twevout betalen
doe seide die riddere metter mouwe
groet mi den coninc ende mire vrouwe
ende waleweins nichte mede claretten
segt hen ic moet noch letten
eric meer come ins conincs hof
dat ic van keyen mijn belof
hebbe volbracht dit segt hen saen
si selen hier bi wel verstaen
wat ic meine dat secgic u
lanceloet bat hem sere nu
ende seide hi sout hem beteren doen
engene bede noch geen ocsoen
en mochte daer besciten niet
lanceloet doe scire van hem sciet
ende seide den coninc enter coninginnen
dat hi niet en quamen daer binnen
hine sal tirsten sijn gewroken
van keyen dat hine heeft versproken
dus hebbewi den riddere verloren
doe werd die coninc in groten toren
ende versprac keyen lachterlike
ende verboet hem daer sijn rike
die coninginne dies oem hi was
si vermat hare dicke das
mocht sijt doen met haren eren
si soude hem selc een spel doen leren
hine vergaets nembermeer
hen allen waser therte om seer
doen swoer keye sere na dien
en wilt mi die riddere niet ontflien
ic salne bringen hier te hove
al waer hi noch van merren love
hi wapende hem ende reet darward
die brucge werd gemaect ter vard
die te voren te broken was
daer over reet keye sinen pas
ende quam ten riddere met gewelt
daer hi noch hilt op gene velt
want hi danen node vard
sijn herte trac hem achterward
mettien hi heren keyen siet
doe vrachdi hem hoe hi hiet
keye benic sprac hi vord
u doet leget in mins speren ord
gine vard met mi te hove nu
her keye bi gode ic secgt u
gi hebt mi versproken nu ende echt
mocht ics mi wreken ic hadde recht
gine ontgaet mi heden ic segt u twi
in sal u doden oft gi mi
doe sach keye wel hi was doet
hen dade hem aventure groet
si quamen te gader met haren speren
die riddere staken inder weren
dor halsberch ende dor curie
ende dore die borste ic lie
riep her keye met haesten groet
dor die vrese vander doet
ende alse die riddere trecte weder
sijn spere viel her keye ter neder
die riddere beette doe ter eerde
ende minctene sere met sinen swerde
nu heeft hi dathi hem behiet
doen hi achters van hem sciet
doe hi den riddere volgede achter
die der joncfrouwen dede lachter
dus lach keye verminct opt velt
sijn ors liep daer met gewelt
te hoveward al dat mach
ende alsment te hove comen sach
wisten si wel van keys mesvalle
si warens te hove blide alle
doe quam daer saen die niemare
dat keye sere gewont ware
hi was der coninginnen oem
nochtan nam sijs cranken goem
dat quam bi sire quader tongen
ic wilde hem sine ogen utsprongen
sprac jenevre die coninginne
dine tirst brachte hier inne
laet den dorper licgen daer
hi heves dicke verdient vor waer
nochtan haeldemene dor die scame
om dat hi hadde ridders name
men vordene gewont toter doet
in die borch te carmeloet
van keyen latic bliven die word
ende secge u vanden riddere vord
nu seget vord die aventure
die riddere reet wech ter selver ure
hine liet om regen no om snee
hine reet vorwerd ilanc so mee
soe lange dat hi gereden quam
daer hi ene veste vernam
die scoenste die hi in menegen jaren
sach als hire vore soude varen
soe riep hem ane een riddere daer
vasseel ic sal u volgen naer
gine sult mi niet ontriden
gine selt jegen mi eer striden
ende dit was der joncfrouwen stiefvader
daer gi hier vore af horet algader
ende die borch die daer stoet
was der joncfrouwen eygen goet
ende al dat lant daer omtrent
eerse die tyran hadde gescent
die riddere hoerdene ropen wel
maer hi waende dat ware spel
maer eer hi iet verre es henen comen
heeft hi den genen bi hem vernomen
genen duvel genen tyrant
hi was die meeste diemen vant
hi sprac ten riddere metter spoet
vaste seit hi beet hier te voet
geeft op wapine ende paerd
al waerd vifhondert marc waerd
sidi spire ic doe u hangen
sidi bode ic doe u vangen
ende sidi riddere van aventuren
sone mogedi vor mi niet geduren
ic neme alden ridderen dleven
oec hebbic uten lande verdreven
mire stiefdochter dat wet wel
maer ic ben van herten fel
mijn vader plages hier te voren
ende alle daer ic af ben geboren
dat si bi rove wilden leven
ende oec en willics niet begeven
mi ontfoer noit man sonder blijf
hine verloes sine ere oft sijn lijf
dit sijn mine seden secgic u
geeft u op dat radic u
opgeven quade hont
ja ende benic noch gesont
seide die riddere metter mouwen
ic sal u noch heden doen berouwen
dat gi mi comen sijt dus naer
die tyrant antwerde hem daer
nu weerd u dan dat radic u
si reden te gadere beide nu
so sere dat haer speren braken
men horetse harde verre craken
die orsse vielen beide neder
die ridders stonden beide op weder
ende vingen tharen swerde saen
deen ginc opten anderen slaen
optie helme dat si clinken
en wildi u noch niet bedinken
sprac die ondedege man
ende geeft op dat gi hebt an
ende gaet van mi henen al bloet
eer ic u bringe in meerre noet
die riddere sprac ens noch niet tijt
hoe comt dat gi dus haestech sijt
laet mi noch beraden bat
mi ware liver haddi godsat
dan ic u smijns en penneward
gave doe gingense metter vard
echt met swerden onderslaen
alsi te voren hadden gedaen
haer wapine dietden niet een haer
si slogense al te stucken daer
maer die boven lagen ter zale
baden onsen here in stilre tale
dat hi scinden moete den tyrant
want hem niet bestont dat lant
al doet hijt met crachte sonder waen
dat si hem moten sijn onderdaen
noch riep anderwerf die tyrant
hordijt riddere gaet in hant
ic sal u hoveschelike vaen
dat ic selden hebbe gedaen
oft gi moet hier bliven doet
die riddere seide en ees gene noet
maer weerd u dat radic u
den riddere quam te voren nu
claretten minne in sine gedochte
daer hi wonder ombe wrochte
want hi gaf den tyrant so menegen slach
dat hi niet langer duren mach
ende viel neder ende was doet
dus can die minne werken ter noet
wat sal nu doen die edel man
die ors en hevet no wapine an
sonder sinen halsberch goet
oec so liep hem trode bloet
nederward vanden wonden
die hi hadde ontfaen tien stonden
hine wiste oec niet wanen hi was
noch hoe hi hiet sijt seker das
noch wie sijn moder was oft vader
hierna salict u secgen algader
alst sinen tijt hevet ende stat
die riddere ginc en wech na dat
ende quam des nachs tenen cloester binnen
daer hi ontfaen was met minnen
ende daermenne licgen liet tot dese
dat sine wonden waren genesen
dus wandeldi daer int hof
metten moenken die hem lof
gaven entie abt als te voren
haddene in sijn herte vercoren
die abt lach hem an daer naer
ent covent so lange vor waer
dat sine moenc ginder maken
ende dit was bi dien saken
dat hi haer hof soude versiren
soe scone was hi van allen maniren
doen nam die abt sekerhede
hi swoer bi ridderscepe ende bi ede
dat hi dordine meer en brake
en ware allene bi ere sake
dat hi claretten mochte gewinnen
dit heeft hire besproken binnen
oec was hi clerc ende geleert
want hi werd ter doget gekeert
daer menne tenen vondelinge vant
dat was te doevre in ingelant
daer ginc hi ter scolen tien jaer
oec was bi heme vonden daer
beide grau ende oec bont
ende in selvere hondert pont
sider scaemdi sere das
dat hi een vondelinc was
ende voer en wech wel seven jaer
sinen vader soeken daernaer
te kardoel quam hi doe geraect
daer hi riddere werd gemaect
nu heeft hi die grise covle an
ende es een begeven man
dus latickene daer begeven bliven
ende sal u van arture scriven
daventure seget ons vord
datmen te hove hevet verhord
dat doet es der joncfrouwen stiefvader
dise onteerft hadde algader
ende dattene een ridder versloech
die ene witte mouwe droech
doen wisten sijt algader wel
dat hijt was ende niemen el
dies dreef rouwe die coninc
dat hi hem aldus ontginc
ende dedene soeken menegen dach
alse hijs vinden niet en mach
dedi crieren ter selver uren
enen tornoy die soude geduren
drie dage om claretten wille
ende dine verwonne lude oft stille
datmen hem claretten geeft
dus salmenne vinden eest dat hi leeft
want si wisten wel ant horen
dat hi claretten hadde vercoren
doe sinde die coninc boden uut
dit te secgene over luut
in allen landen wide ende siden
cefalus nam oec te desen tiden
des ridders sciltknecht metter mouwen
tenen wive die scone joncfrouwe
die in dat wout mesvord was
omden dienst sijt seker das
dien hi hare dede nam sine bloet
doen haer stiefvader was doet
ic lecge hier af di tale neder
ende kere ten messelgiren weder
die lipen al die lande dure
so lange dat een quam ter ure
daer die riddere begeven was
hi sach die zegelbusse na das
ende kinde dat teken harde wale
hi ginc hem an met soeter tale
ende vrachde hem daer om niemare
die bode seide doe oppenbare
dat een tornoy beropen es
om claretten sijt seker des
van heden opten twaelfsten dach
ende die den tornoy verwinnen mach
hi sal hebben die maget rene
ende haer goet al gemene
si wilt hebben enen man
mach sine vercrigen ens haer god an
die vrome es ende ridder goet
alse die riddere dit verstoet
dat hi die scone sal verlisen
waendi sinen inde kisen
hine hadde scilt noch spere
al haddi derwaerd groten gere
noch ors dat hi mach riden
nochtan en sal hijs niet vermiden
gevallet hem quat ofte goet
hine salre sijn al waerd te voet
hi dede den knape wel te gemake
ende es gegaen na dese sake
daer hi sinen here den abt vant
ende seide hem sijn wesen thant
ende hoe hise lange heeft gemint
nu stac si in presente dise wint
in enen tornoy si es sine
comter mi goet af ofte pine
ic sal ember ten tornoye wesen
al ne vaendics meer genesen
en ontbid mi nieman die leeft
ic bidde u dat gi mi orlof geeft
en de penninge wapine ende een ors
u ne saels niet wesen te wors
eest dat ic den prijs gewinne
ende die scone die ic minne
ic sal den cloester rike maken
broder seit hi te desen saken
so ne gevic u nembermer raet
laet varen broder hets baraet
ic sal u maken nu treserier
in dien dat gi wilt bliven hier
doen dit onder tcovent quam
waren sijs alle tornech ende gram
ende baden dat hi bleve daer
en bescoet hen allen niet een haer
wat dat si gebidden mogen
doe leide hem die abt vor ogen
dat hi bi ridderscape bi eede
dordine te houdene sworet mede
en ware oft gi mocht gewinnen
claretten dit bespraectire binnen
en condi des volbringen niet
soe brecti u ordine nu besiet
wat gi wilt dan anegaen
u ziele sal dan in vresen staen
hi sprac en canicker niet gewinnen
soe willic weder comen hier binnen
ende hier wesen al mijn lijf
nembermeer begeric wijf
ic moet ember sijn ter tornoye
gaet mi te vromen oft te vernoye
daer ne mach noch af noch toe
nu geeft mi raet wat ic best doe
dabt seide waendi deilen ende kisen
gi moet ember u ordine verlisen
oft u cledere van hier binnen
houden tot dat gise moget gewinnen
soe willic mijn cledere ende min abijt
ane houden tote dier tijt
ende mine scoen gebonden ter stede
tot dat icse hebbe gewonnen mede
hi eiscede sine wapine doen te tiden
hine wilde niet langer daer ontbiden
des ander dages harde vroe
wapedemen den riddere doe
over algader sijn abijt
maer sine cappe des seker sijt
droech hi boven al sine wapene an
men brachte een ors den stouten man
al sneewit ende een gereide
die stegerepe waren houtijn beide
alse die moenke te voerne plagen
doen begans hem wel behagen
ende dancte den abt alre doget
dine also hevet verhoget
hi nam orlof ane dat covent
diere weenden dicke sent
dabt gaf hem hondert besante groet
ende bat hem oft hem geviele noet
dat hi weder te cloestere come
het soude wesen sine vrome
god loent u sprac die edel man
met derre talen voer hi van dan
ende elcs nachs dedi den raet
dat hi daer een cloester staet
herberge ember heeft genomen
onthier ende hi ten tornoye es comen
dat was in ene scone prayerie
daer bi stont oec ene abdie
daer voer hi in als hi daer quam
het was sire ordine als ict vernam
om dat was hire wel ontfaen
maer alsi hadden verstaen
sine saken ende wie hi es
waren si alle blide des
ende daden hem ere groet oec mede
dus bleef hi daer tot dier stede
dattie tornoy soude wesen
des anderdages alst quam te desen
dat die tornoy vergaderen soude
hordi messe alsoe houde
ende wapende hem wel ter cure
ende reet ten tornoye ward ter ure
alse een moenc met sire cappen nu
ten tornoye quam hi secgic u
sere gereden tot bider scaren
doe quamen hem die colvenaren
ende waenden winnen sijn goede paert
dat sijn gewichte van selvere was waerd
si waenden den moenc scire afsteken
dies hem sere sal willen wreken
daer sloech een an hem die hant
die colve hi hem scire ontprant
die eyken was ende groet genoech
dat was sere wel sijn gevoech
hi ginc daer slaen onder hoep
sine cochten nie so diren coep
hi sloechse dat si ter eerden lagen
die vanden castele doen sijt sagen
die heren van der tafelronden
die daer biden coninc stonden
die slage die de moenc sloech
het docht hen allen wonder gnoech
hi sloechse neder bi tween bi drien
men sach daer meneghen achter tien
ende seiden dattie duvel ware
dus dorreet hi al die scare
een riddere quam op hem gereden
ende waende sijn paert winnen ter steden
dien stac hi vanden orsse goet
ende gaeft enen die daerbi stoet
die een cranc paert hadde gereden
hi heeft saen dat ors bescreden
ende dankes den moene saen daer af
die hem dat goede part gaf
die moene reet vord in di porsse
ende velder menegen vanden orsse
hine sach een twint niet achterwaerd
noch om man noch om paert
coninc ridders vrouwen joncfrouwen
die ten castele udeward scouwen
si mercten alle ende sagen
den moene menegen riddere dragen
metten spere uten gereide
daer was nieman hine seide
hets die duvel ens geen man
die dus die ridders vellen can
wanen comt ons gene cloestier
hier nes ridder geen so fier
die sijns nu iet dar hier beiden
hi dreefse alle vander heiden
gene ridders bi groten scaren
waerward dat hi quam gevaren
nieman dorste comen in sijn gemoet
sider datmen daer verstoet
dat grote wonder dat hi wrochte
elc vloe van hem dat hi mochte
dus heeft hise alle verdreven
ent velt es hem allene bleven
voer hi daer weder ende vord
ende boet sijns speren oerd
alse die joeste begeerde
daer ne was nieman diet weerde
doe kerde die moenc ombe sijn part
ende neech ten torreward
daer hi den coninc arture sach
die lach ende wachte alden dach
naden riddere metter mouwe
daer hi om hadde grote rouwe
clarette heefter oec na gesien
ende hemelijc sere na doen spien
maer sine condens vinden niet
die moenc doe vanden velde sciet
ende es ten cloestere gevaren saen
daer hi doe wel was ontfaen
omdat hi hadde den prijs bejaget
des ander dages als verdaget
hordi messe ende ontbeet daer saen
ende wapende hem ende es gegaen
te sinen parde ende reet opt velt
seerre dan sinen vollen telt
doe sine sagen warense vervard
ende trocken som achterward
ende som riepense were were
hier comt die duvel die covelere
die ons gisteren menegen toren
dede noch hebwijs niet verloren
ende tirst dat hi claretten siet
die minne en liten resten niet
hi seinde hem ende voer in
ander bejach noch ander gewin
ne geerde die ridder metter mouwe
dan te winne die joncfrouwe
wie hem daer quam te gemote
hi dedem opward keren die vote
selc waende daer den prijs bejagen
men moesten vanden velde dragen
si vloen alle ten tenten waerd
nieman dorste comen in sine vaerd
ende dat velt bleef hem allene
die coninc ende alle dandere gemene
gaven den moenc daer den prijs
dus voer hi wech in derre wijs
ende alsi voer ten cloesterward
quam een riddere in sine vard
die verbolgen was herde sere
dattie moenc hadde al die ere
hi riep her covelare sonder waen
aldus en seldijs mi niet ontgaen
die moenc es hem jegen gereden
daer moesti van sinen perde sceden
dien riddere stac hi daer ter neder
die moenc nam tpart ende keerde weder
doe riep menech van buten ent binnen
wat waendi anden moenc winnen
die moenc leidde tpart te cloesterward
ende gaeft den abt sinen waerd
hi hads seidi wel verdient
die abt was blide ende seide vrient
es enege dinc die gi hier begard
die willic dat gi nine spaerd
men dede den riddere te gemake doe
des ander dages harde vroe
es hi weder opgestaen
ende gereiddem ten tornoyeward saen
hi ginc tirsten messe horen
daer bat gode als te voren
ende onser vrowen der maget soeten
dat sine dies dages bescermen moten
dat hi den prijs moge gewinnen
so mocht hi hebben sire vrindinnen
hi ontbeet ende wapende hem met
ende reet ten tornoyeward ongelet
daer die tornoy vergadert was
reet hi inden meesten tas
ende deet bat daer sonder waen
dan hi te voren hadde gedaen
doen dit die grote heren sagen
dat hi den pris soude bejagen
die om claretten te winnen quamen
begonsten sijs hen alle scamen
si lx wel tenen male
reden op hem bi getale
som van vore som van achter
si brachtene gerne inden lachter
dit sach die coninc ende perchevale
ende alle die ridders vander zale
ende clageden den moenc aldare
doe die oec werd geware
datsi alle op hem dus voren
hi noepte sijn ors metten sporen
ende dorereet al die scaren
haer alre ondancs die daer waren
daer ontfinc hi menegen slach
die groet was ende sere wach
op sinen widen caproen grijs
dus gewan hi daer den prijs
ende doe hi ten bloten velde quam
sine witte mouwe hi nam
ende vestetse an die coyfie mede
ende warp sine covle ut ter stede
ende liet sine mouwe blaren daernare
doe des clarette werd geware
doen riepsi lude al in een
sevenwerf eer si gefeen
dits hi dits hi die wi menen
desen willic ende el negenen
doe keerdi ten genen dine begeren
ende ginc hem manlijc verweren
dit sach coninc artur ende sine man
ende die irst utcomen can
hine beitde des anders twint
si slogen inden tornoy omtrent
perchevael ende min her walewein
daden wonder in dat plain
den tornoy die riddere al verwan
dit tornende daer menegen man
dus sciet die tornoy altemale
die coninc keerde weder in sine zale
metten riddere vrolike
ende alle sine riddere diegelike
daventure seit nu daerof
dattie coninc wilt houden hof
dore tridders wille metter mouwen
daer quamen ridders ende joncfrouwen
daer quamen graven ende hertogen
die rike waren ende vermogen
coninge ontboet hi oec te samen
ende drie coninginnen bi namen
daer was ene comen sonder man
om haer leen tontfane dan
het waren doet moder ende vader
dat conincrijc quam op haer algader
doemen ter taflen was geseten
dede die coninc den riddere weten
diemen hiet metter mouwen
dat hi diende vor die vrouwen
ende daer hi stoet vor die coninginne
die sonder man was comen daer inne
doch hare wesen di selve man
die den ridder metter mouwen an haer wan
soe gelijc was hi den vader
om dit soe waende si algader
dat haer amijs ware vor waer
van vresen viel si in onmacht daer
men hiefse op doe si bequam
den riddere si te haerward nam
ende mandene bi sire trouwen dare
dat hi haer seide wie hi ware
hem souder geen arch af gescien
hi antwerde der vrouwen mettien
vrouwe in sach nie vader no moder
dies ic nie was te vroder
noch mi quam noit soe vord
dat icker af hadde gehord
hoe si heten oft wie si sijn
maer doen ic was een kindekijn
om die mate van seven dagen
wasic te vondelinge gedragen
tote doevre optie zee
in caens u berechten nemmee
hier bi kinde die vrowe wel das
dat ditselve haer kint was
maer si decte doe hare word
ende scamets hare te bringene vord
si beitde datsi quam te lande
si dankets hem ende ginc te hande
in die zale daer was groet spel
men diende daer utermaten wel
naden etene bat si ene bede
den coninc dat hi gerne dede
dat was datse ridder metter mouwen
tote huus geleide die scone vrouwe
die coninc gaf hare dese bede
ende sende walewein oec mede
ende perchevale ende beval hen dire
dat sine wederbringen scire
onder wegen seitsi hen al
wat hare gesciet was groet ende smal
ende hoe dat hi haer soene es
ende dat sijt hal quam bi des
om datmense alle steinde dan
die kint hadden sonder getrouden man
om dit leidic u te vondelinge
aldus sijn vord comen die dinge
u vader was die scoenste ridder met
diemen wiste ende diende bet
minen vader dan noit man dede
ende doen hi wiste die waerhede
dat ic met kinde was bevaen
ontstal hi minen vader saen
in sagene noisint sijt seker des
in weet oft hi doet of levende es
nu willic uwes niet langer helen
ic wille u sone min lant bevelen
ic wilt u geven vor mine man
ende altoes uwes lien vord an
nu was die riddere metter mouwen
die blietste een diemen mocht scouwen
hi dancte gode onsen here
dat hi was comen an dese ere
sijn moder was oec so blide daer of
datsi dede beropen een hof
ende dede te samene al haer lant
om dat si haren sone vant
si deet alden heren verstaen
ende dede hen van hem ontfaen
al haer lant doen hijt ontfinc
wilsi dathi ware haer coninc
doen dese feeste was gedaen
seitsi hem haren name saen
sijn name dat was miraudijs
die sint verwarf menegen prijs
eer hi dese werelt liet
danc hebbe die here diet hem riet
een man en ware nember daer
dat wetic wel al over waer
hine toget wanen hi es comen
alse die rose doet boven ander blomen
ende die oec dorper es ende corliaen
men maget wel an hem verstaen
in wat lande so menne siet
hine can sine seden gelaten niet
dus waest metten riddere comen
sine hoge liede heeft hi genomen
ende es met waleweine gevaren
ten coninc arture sonder sparen
met ere maisnieden herde groet
ende doen die coninc artur verstoet
hoe hem sine dinge sijn vergaen
gaf hi heme claretten saen
die hi begeerde vor alle vrouwen
ende si hem weder met goder trouwen
daer was die feeste harde groet
alle sine vriende hi daer ontboet
ende gout hen allen met groten lone
sider droech hi selve crone
in sire moder lant gerede
ende in spaengen lant oec mede
ende levede lange in goeder maten
hier af willic die tale laten
ende van galias spreken vord
keys neve nu swijcht ende hord
ons seget daventure hier of
dat coninc artur hilt een hof
daer toe quamen al die meeste
daer es comen terre feeste
clarette ende haer man gevaren
die onlancs gehuwet waren
daer quam menech sijt seker das
een riddere die hiet galyas
die was keys suster sone
van rome was geboren die gone
hi quam vore den coninc staen
ende groettene hoveschlijc ende seide saen
her her coninc gi sult verstaen
ic hebbe u menegen dienst gedaen
alse goet riddere doet sinen here
nu biddic u her coninc harde sere
dat gi mi doet hier ene bede
dore uwe grote edelhede
die coninc sprac wat gi bid nu
bi mire cronen ic geeft u
here sprac hi god lone u daer of
soe magics mi houden an u belof
want conincs word mogen niet keren
nu hord her coninc vor al dese heren
gi moget u scamen sonder waen
dat gi hier vor u ogen siet gaen
die keyen uwen drossate sloech
die altoes uwe ere droech
waer hi was in allen lande
hi verweerde dicke u scande
ende hevet dicke dor u gedaen
wonder groet ende bestaen
die coninc seide her galyas
wi weten wel wat keye was
hine hadde noit so goden vrient
hine sprac hem lachter onverdient
ende ne haddict oec niet gesworen
gine ledet heden sonder toren
datgi mi sprect dus nae nu
galyas balh hem dat secgic u
her coninc hout wet ende sede
ende doet mi nu mine bede
wat beden wildi hebben dan
here ic eysche u te campe den man
die mijn oem keyen sloech
ic wille wreken dat ongevoech
opten riddere metter mouwen
ic weet oec wel bi mire trouwen
dat hi selve oec niet en weet
hoe dat hi anders heet
noch wie dat sijn vader was
ic saels hem doen lien sijt seker das
doetene mi hebben in eenen crite
ende sijt alder beden quite
die gi mi gavet heden eer
ende laet mi colen mir herten seer
die coninc sprac begeeft uwer dorperheit
gi hebter te vele toe geseit
dat gi den riddere dit verweet
men weet int hof hoe hi heet
ende wanen oec dat hi es comen
in horde noit sire gelike nomen
galias seide ic gelove wel des
dat hi een goet riddere es
maer dat hi sinen hogen moet
an min oem wrac dan was niet goet
dat motic ember an hem wreken
doe quam die riddere vord gestreken
diemen hiet metter mouwen
ende seide hem soude noch berouwen
derre talen ende derre blame
men weet int hof wel minen name
doen antwerde heme galyas
ic lecge u hier op sijt seker das
dat gi verminket minen oem
wildijs loechgenen nu nemt goem
ic does u lien siet hiers pant
doe boet hie hem den hanscoe thant
ende dat sijn vader was bovier
des willic hem doen lien hier
doe werd die riddere welna verwoet
ende nam den hanscoe metter spoet
ende seide her coninc eer wi sceden
soe sijt seker van ons beden
dat elc vervolge nu sire clage
ende hi come ten virstechsten dage
doe bat der coninginnen galyas
datsi worde sijn borge das
hi was haer riddere ende haer maech met
om dit moest sine borgen dat wet
dat hi ten campe sal weder comen
daerna heeft hi orlof genomen
ende voer wech te sinen magen
tote dat quamen die xl dagen
maer den ridder metter mouwe
en eischemen borge no trouwe
die coninc had op hem genomen
dat hi te campe soude comen
tes xl dages dat wisti wale
hier af latic bliven die tale
ende sal hier vertrecken u
hoe hi sinen vader vard soeken nu
nu seget ons vord daventure
dat hi orlof nam tier ure
te vaerne tsine wive ward
maer hi wilt in dese vard
sinen vader soeken varen
tote dat die xl dage baren
dattie camp genomen was
hi reet velt bosche maras
weder ende vord wide ende side
hine vernam niet tien tide
van sinen vader gene waerhede
daer na vernam hi tere stede
beneden recht in enen dale
ene utermatene scone zale
het was nacht ende reet derward
daer vant hi vore die brucge den wart
hi groettene ende bat den here
oft hi sijn gast mochte sijn tramere
die here seide doe godeweet
mijn herberge es u gereet
gine mocht niet vorder sonder wanc
dit wout es wel ene dachvard lanc
ende tenden dwout vindi scire
enen casteel op ene rivire
die sduvels es wet te voren
daer mach nieman sonder toren
vore liden men vane ende lecge daer
een dach donct hem vij jaer
ende wilt hi hem weren daer ter stede
men doettene saen dits haer sede
quamere oec ieman ut arturs lande
men soude hem doen grote scande
om waleweins wille die quam vore thof
ende sloech den here enen broder of
ende sire liede een groet getal
hi hadde meer dan goet geval
dat hi metten live ontginc
dor dese sake dor dese dinc
doetmen op hen grote wrake
nu radic u boven allen sake
datgi nine vard vor dien casteel
daer licgen ridders gevaen een deel
ende tien castele entire veste
behoren vijf ridders dalre beste
diemen weet in enege stede
ende die gebrodere sijn oec mede
ende alsmen daer enen riddere siet
die om aventuren te ridden pliet
dien bestaen si alle vive
ende rovene dan vanden live
doe pensde die riddere metter mouwen
ic sal breken bi mire trouwen
dien onsede vandien lande
oft ic later min lijf te pande
dus leidine met hem in di zale
daer hem was gedient wale
ende die ward merctene sere
doe seidi tot hem bi gode here
her riddere dies es menech dach
dat hier eens een ridder lach
die u soe overgelijc was
in sach nie geliker sijt seker das
ende doen hi van hier sette sine vard
voer hi henen ten castele ward
in const hem ontraden niet
hi droech docht mi groet verdriet
verholenlike ende groten rouwe
doen pensde die ridder metter mouwen
dat was min vader in twifels niet
ende om dat hi van mire moder sciet
dreef hi rouwe ende mesbaer
nu willic hem margen volgen daer
ende proven daer mijn geluc
doen si gesproken hadden een stuc
gingen si slapen tot dat es dach
doene die riddere verbaren sach
stont hi op ende nam orlof
ende ruemde also des ridders hof
ende reet henen inden foreeste
omtrent middach hi vereeste
enen man onder der sonnen
die uten castele was ontronnen
die mager was ende cranc
enen bard toter herten lanc
hine hadde cleder cousen no scoen
ende quam dor dat wout gevloen
doe vragede hem die riddere gereet
wanen hi quame also bereet
die ander seide in dar niet beiden
dat ic u geseide die waerheiden
ic wane datmen mi volget naer
ic lach gevaen in pinen swaer
in enen casteel die staet daer voren
eric quam in desen toren
wasic een riddere dat secgic u
ay lieve vrient berecht mi nu
oft gi cont dor u oetmoede
ic sal u geven van minen goede
ay here des haddic grote noet
in at in tween dagen broet
ende in hebbe oec gene have
daermen mi om tetene gave
nu vraget mi here doe vraechdi
wat lande staet hier vore bi
here daer staet mauregaert
alse gi uten foreeste vart
een casteel daer toe behoren
vif gebrodere ute vercoren
die menegen doen sinen fijn
dit foreest daer wi in sijn
es xl milen lanc int riden
ende moet ember vorden casteel liden
die dore dwout wille varen
maer comans sijn daer vri twaren
maer ridderen van aventuren
en mogen daer vore niet geduren
hier leget een conicrike voren
daer arturs ridderen menegen toren
den coninc hier vore hebben gedaen
hine conste niet wel wederstaen
vonden si daer in ondadege man
ende die hem niet beteren wilde dan
sine velden sine ondaet gereet
om dese dinc maecte godweet
die coninc desen casteel vordane
om arturs liede te wederstane
dus leget daer menech gevaen
die nembermer waent ontgaen
ic lach daer gevaen wel vij jaer
doe sprac die riddere daernaer
lieve vrient nu merct mi ane
sagedi daer iemane van mire gedane
van minen done van minen wesen
die ander besagene ende seide na desen
jaet here ict segt u sekerlijc
in sach noit gene so gelijc
van allen maniren van allen leden
maer hi es van merre outheden
hi leget oec daer in gevaen
maer int irsten litemenne gaen
achter hove gespannen wel
om dat hi conste alrehande spel
hi meesterese alle vander zale
hi can oec alrehande tale
maer sider hem daer sere mesfel
daer hi speelde scaecs spel
om dattene ridder versprac daer
nam hi een vinde ende warpen daernaer
dat hem een tant viel uten monde
doe dedene die here nemen ter stonde
ende dede hem binden sine hande
vor sinen buec met enen bande
den kerchodere dedi oec ongemac
hi slogene dat hem die halsknoc brac
om dit heeft hi gevancnesse swaer
ende dat hi et wetet vorwaer
moethi opt deerde nemen metten monde
gelijc ere beesten oft enen honde
aldus gedaen es nu sijn leven
god moet hem troest ende hulpe geven
doe sprac die riddere metter mouwen
nu bevelic mi onser vrouwen
ende onsen here al tenengader
opt aventure oft dit es min vader
ic blive daer doet ofte gevaen
oft ic salne verloessen saen
hi gaf den riddere een broet taetwijn
ende vijf besante van goude fijn
doe danctem die gene derre eren
ende riet hem sere dat wederkeren
want die casteel es alte fel
ic weet dat te voren wel
al lager artur vore seven jaer
hine wonne niet wet vor waer
ende weltijt datter een comt voren
soe salmer blasen enen horen
dan sal daer een riddere utcomen
ende al worde dien dlijf genomen
soe comt die ander dan die derde
dan die vierde genen verde
ende sagen sire u enen doetslaen
soe soudense u alle bestaen
die ten castele toe behoren
so haddi ember dlijf verloren
ende naden virden comt altoes uut
die here gereden die over luut
die starcste es van allen desen
vore hem ne mach nieman genesen
doe sprac die riddere metter mouwen
ic bevele u onser vrouwen
ic vare ten castelewaerd sonder waen
god moet u behoden sprac dander saen
dus reet henen die riddere vri
tote dat was den avonde bi
doe sach hi int wout ende nam goem
waer crayen screiden op enen boem
hine wiste wat bediden mach
doe sach hi waer een ridder lach
sere gewont ende mesmaect
alse die hem ter doetward maect
dies waren die crayen blide
een perdekijn stont bi sire side
dat mager was ende cranc
doe beette die riddere eer iet lanc
ende ginc biden riddere staen
ende vrachde wiet hem hadde gedaen
here dat ic dus was geslegen
es drie dage ic hebbe gelegen
in groter noet  nu biddic u
dat gi mi biecht ende moneget nu
ende alsic doet ben graeft mi dan
met uwen swerde edel man
want ic sal onlange leven
mijn herte begint mi begeven
doe hoerdi sine biechte daer
ende beval heme daer naer
ware dat hi mochte leven
dat hi der quaetheit soude begeven
doen nam hi eerde ende monechden nu
daerna vraechdi hem secgic u
vander passagen hi seide daer
ic wasere onthouden xxx jaer
ende doe ic quam te minen ouden dagen
dat ic nember wapine mochte dragen
dedemen mi den steen wachten
in dese weke in ere nachten
ontgingen mi drie gevangen man
dat teechmenmi algader an
dat icse ute hadde laten gaen
doe gingense mi algader slaen
die heren vandien castele
desen loen hebbics te dele
sine achten op gode niet een blase
si slachten alle judase
dat heeft menech riddere becocht
ic biddu here dat gijs u wocht
doe sprac die riddere metter mouwen
live vrint bi mire trouwen
gi hebt lange gevast gi had noet
dat gi aet ic hebbe hier broet
ende wijn dien ic met mi hebbe bracht
men gaeft mi daer ic lach tnacht
mijn waerd seide mi dat ics soude
te doene hebben in desen woude
nu et ic sal u dan ten stonden
hier verbinden uwe wonden
ende met u bliven tot margen vroe
hi hadde over hem enen viersteen doe
daer hi vier ute sloech int wout
ginc hi doe rapen droge hout
ende maecte een vier ende leiden daer
biden vire ende verbant daernaer
sine wonden ende deden eten
ende dede hem sijns leets daer vergeten
omtrent middernacht geen vier vernamen
drie scekers ende vaste derward quamen
si hadden gode orsse bescreden
si quamen vaste derward gereden
die riddere heefse scire vernomen
ende es te sinen orsse comen
ende es daerop gesprongen saen
doen riep en scekere laet staen laet staen
gine moget ons niet ontgaen
het es al onse sonder waen
dat wi hier vinden in wils niet helen
wi rovent al ende oec stelen
maer wildijt met gemake geven
so mogedi behouden dleven
doe sprac die riddere metter mouwen
so mocht mi min lijf sere rouwen
dat ic nie ridder was gedaen
soude mi een dief een mordenere dus saen
ontreigen oft nemen min goet
ic hadde liver waerdi verwoet
ic ben allene ende gi sijt drie
oftic u enen voet ontflie
soe motic heden werden gescint
alse gi wilt soe begint
dus gingen si den riddere ane
ende hi began op hen te slane
ende slogere twee ter neder
dat si nembermer opstonden weder
die derde waende doe ontflien
maer en mochte hem niet gescien
sijn ors was hem te snel
ende sine slage waren te fel
hi slogene doet ende nam trosside
ende gaeft genen riddere tien tide
die ginder gewont was biden vire
hi dankets hem herde scire
dander rossiden vinc hi ter stede
ende gafse den riddere beide mede
dus warense toten dage aldaer
des ander dages wet vorwaer
sijn si gesceden in corter stont
ende die riddere dire was gewont
voer wech daer hi mochte genesen
die riddere metter mouwen voer na desen
vaste vord tote omden middach
so verre dat hi den casteel sach
die van grauwen stene was opgewrocht
dat menech heeft dire becocht
doe bat hi dor sine oetmode
onsen here dat hine behoede
hi ginc van sinen perde goet
ende hergordet metter spoet
ende nam ware an sine sake
oft hem enege dinc gebrake
doe sat hi weder in sijn gereide
gode nam hi in sijn geleide
ende es biden castele comen
daer heeft hi enen horen vernomen
die daer harde lude blies
die menegen bracht heeft int verlies
doe quam een ridder utgereden
wel gewapent van allen leden
ende riep opten riddere saen
vaste geeft u op gevaen
ende segt mi oft gi igeren vernaemt
van waleweine al daer gi quaemt
bestaet hi u iet oft sidi
ute arturs lande berecht mi gi
sidi van danen dat segt mi saen
sone moechdi metten live niet ontgaen
doe seide die riddere metter mouwen
in berechts u niet bi mire trouwen
maer als gi wilt begint den strijt
die ander seide hets meer dan tijt
si reden te gadere met haesten groet
elc hadde een spere starc ter noet
hi stac den riddere vanden castele ter vaerd
dat hi keerde die vote opwaerd
hi brac een arm ende een been
daer binnen quam daer noch een
ute gevlogen alse een drake
die sinen broder gerne wrake
den riddere metter mouwen hi stac
dat sijn spere te stucken brac
ende die riddere stakene weder
dor scilt dor halsberch dor leder
dat tspere ten scouderen ut quam
dies werd daer binnen menech gram
hi trac ut sijn spere al roet
entie ander viel neder doet
doe keerdi achterwaerd danen hi quam
daer hi een scone plein vernam
doe quam die derde broder aldare
alse oft hi uten sinne ware
si onderhurten hen ende staken
dat haer speren beide braken
si gingen metten swaerden slaen
die riddere metter mouwen sach saen
waer die virde riddere ut quam
tors ende te voet hi vernam
hem volgende menegen man
doen hi dit sach ginc hi an
den riddere die vore hem hilt
ende slogene doet met gewilt
doe pensde die riddere metter mouwe
mi es beter bi mire trouwe
dat ic kere te woude waerd
dus keerdi omme metter vard
ende die vierde broder godweet
volgede hem na int wout gereet
ende alst die swerte werd geware
keerdi uten wege daernare
om dat hi wilde dattene tier stonden
van die hem volchden nine vonden
ende die ander riep hem dicke an
keert u omme valsch man
gi moet becopen u ondaet
ende alse die swerte riddere verstaet
dat hi verre gnoech in es gereden
keerdi hem omme daer ter steden
deen reet opten anderen saen
ende gingen hem met swerden onderslaen
si slogen altenen slach in slach
en quam noit man daer hi sach
so fellen strijt tuscen hen tween
alsi herden daer al in een
wat holpt dat ict lanc make
daer geviel also die sake
dat vanden castele die here groet
ter eerden viel verslegen doet
die ziele voer daerse hadde verdient
dus helpt god sinen vrient
die swerte riddere beette ter stede
ende ontwapende sanders ridders lede
ende dede sine selfs wapine uut
ende wapende hem al over luut
met des ridders wapine die daer lach
ende nam sijn ors dat hi daer sach
ende sater op ende leetde in sijn hant
dors dat hi daer brachte int lant
ende reet gewapent in dier gebare
oft die here van daer binnen ware
ende reet toten castele metter vard
doens die portenere geware ward
waendi dat sijn here hadde gewesen
ende ontede die porten alle mettesen
hi reet in ende riep over luut
vastelike trect uut trect uut
blieft ieman nu hier inne
ic slane int hoeft toten kinne
si vloen alle met groten gere
si waenden dat hi uten sinne were
si maecten hen buten opt velt
manne ende wive met gewelt
dore die vrese vanden live
hi sloet die porten alle vive
doe nam hi den portier biden hare
ende warpene in die gracht daer nare
daer hi scire in verdranc
doe ginc die riddere eer iet lanc
daer hi den kerker vonden heeft
daer menich in clagede dat hi leeft
doen hi dese clage horde
sprac hi te hen dese worde
comt ute die hier ligt gevaen
ic sal u allen verloessen saen
dus dedise alle boven comen
daer heeft hi sinen vader vernomen
dien hi blidelike ontfinc
ende hi vertelde hen al die dinc
wien hi daer vore heeft verslagen
ende wi daer dlijf heeft ontragen
vanden heren van daer binnen
si warens blide in allen sinnen
si vonden daer nu spisen gnoech
broet ende wijn vele ende int gevoech
si aten si dronken ende waren blide
dies mogen si danken nu ter tide
gode ende onser soeter vrouwen
enten riddere metter mouwen
si vonden cleder genoech ende gewaden
inden casteel die si an daden
elkerlijc nam sijn gevoech
van dat hi wilde daer was gnoech
die ridder metter mouwen ende sijn vader
deelden menech soete word te gader
daer was menech mager ende cranc
dat dede hen des kerkers bedwanc
sine mochten gaen no riden
dit dede den riddere daer ontbiden
hine wilde hen daer niet ontfaren
vore dat si bat vercomen waren
die gene daer ic hier vore af seide
die haren here opter heide
volgeden daer hi reet int wout
si sochtene harde menechfout
eer sine igeren vinden conden
te lest hebsine doet vonden
doe ginc hen irst rouwe in hant
si namen den lichame daer te hant
ende vordene ten castele waerd
met groten sere ende in die vard
vonden si die ander ij verslegen
die hebbense met vor hen gedregen
toter porten ende int begin
ripen si vaste ontoet laet in
maer dat was pine jegen spoet
die porte hen nieman daer ontoet
si bleven licgende dien nacht
vore die porte optie gracht
doe sprac ene vrouwen vort an
hier reet heden in een man
die ane hadde mins heren wapen
hine liet daer binnen wijf no knapen
hine jaget al ut metter spoet
gelijc oft hi ware verwoet
doen drogense alle over een das
dattie gene die riddere was
die haren here sloech te doet
des margens doen di dach ontscoet
wapendensi hen ende hoetden al dare
dat hi hen daer niet ontvare
si sinden boden ende vermaenden
daer si hulpe ende troest bewaenden
dit lietense haren vrienden weten
aldus werd die casteel beseten
met wel vijf hondert man ter were
die sweren te wrekene haren here
eer si van daer sceden meer
si selen den riddere hebben eer
al souden sire licgen seven jaer
maer die van binnen wet vorwaer
senden hen buten selke quarele
die drie man dorvlogen inden rivele
dus wordense sere achter gedreven
want menech man verloes daer dleven
men waerp met bliden menegen steen
dus trocken si achter al in een
ende dorsten narre comen niet
ic laetse bliven in dit verdriet
ende sal u tellen vanden coninc arture
wat hem gevel in dese ure
daventure telt ons te hant
dattie coninc van irlant
in bertangen quam godweet
ende stichte roef ende brant gereet
ende die coninc en hebs goet geval
hi sal sijn lant verlisen al
die coninc sinde om sine barone
hem te beradene van desen done
ende tirst dat si versament waren
quam een bode oec in gevaren
van spangen ende brachte niemare
dat clarette beseten ware
in enen casteel ende hadde verloren
vele dat haer toe soude horen
die bode vrachde daer met rouwe
om sijn here metter witter mouwe
die coninc van arragoen
wilse winnen ende onder doen
om dat sine te manne nine wilde
doen si nam den riddere milde
hi wilse winnen ende tere amien
houden met crachte sonder vrien
alse dit die coninc artur vernam
was hire omme tornech ende gram
ende hi seide toten bode daer naer
sijn here es gevaren hine weet waer
maer hi soude scire weder comen
tenen campe die hi hadde genomen
doe seide die knape na dat staet
here heft si an u enen toverlaet
die coninc ontseit hem algader
ende seide al waer hi claretten vader
hi soude bescermen sijns selfs lant
eert quame in eens anders hant
her walewein stont den coninc bi
ende seide here en horet nieman dan gi
ic soude u verspreken sonder wanc
gine wistes mi heden danc
gi gedinct onlange sonder waen
dattie riddere dor u heeft gedaen
nu willic haren lachter verweren
ende die mine vrienscap begeren
ic bidde hen dies dor genaden
dat hi claretten staen in staden
levic en blieft niet onverdient
laet sien hebbic hier enegen vrient
doe geloefdent hem daer te dier stonde
si xij vander tavelronde
doe seide die coninc artur gi heren
seldi mi dus laten onteren
den coninc die op mi hier comt
mine ziele mote sijn verdomt
ic ontsecge u allen u leen al bloet
doe so antwerde hem lanceloet
godsat hebhi dies hem ontsiet
dor dit gedreich en blivewi niet
wi selen den coninc vollech verdriven
ofte machlicht daer ontliven
die claretten wille ontarven
ende eer gi ons sout oec darven
gevallet dat wi wouden keren
gi sout eer onse goet meren
eer gi ons darvet godeweet
alse die coninc artur dit weet
dat si daerward ember varen
bat hi hen vriendelijc daer naren
dat si saen keren weder te lande
ende helpen hem weren sine viande
hi gelovet sinen oem aldaer
ende voren wech saen daer naer
tote claretten in spangelant
die waende haer lijf verlisen thant
daer quam perchevael ende walewein
ende lanceloet ende mijn her ywein
daer was erec ende duvengael
ende ecgravein ende lynvael
daer was die hertoge maggelwijn
ende gosengoes die geselle sijn
ende mijn here her gariet
ende keyadijn oec dat wet
dese xij quamen daer
ende bestonden den coninc daer naer
si reden int here met harre conroet
ende slogen daer menegen doet
clarette verkinde haers oems scilt
ende lanceloets mede die daer hilt
doen deetsi saen utevaren
die ridders die daer binnen waren
ende bestondense van over ene side
dus slogen si daer inden stride
menegen riddere te doet
walewein perchevael ende lanceloet
ende die heren vander tavelronden
doetden daer vele te dien stonden
des conincs liede gingen vlien
ende hi ward gevaen mettien
ende inden casteel gevoerd daernaer
doen die scoffelture was leden daer
quamen die heren ter borch gegaen
ende clarette heefse wel ontfaen
doe vrachde clarette die scone vrouwe
om haren man metter mouwen
si was tornech ende sere gram
dat hi met hen niet en quam
doen antwerden die heren daer ter stont
hi ware allettel ongesont
ende soude te hare comen na desen
alse hi ware noch bat genesen
si dede die heren wel te gemake
ende besette haer lant na die sake
ende voer metten heren te bertangen waerd
ende voerden met hem in die vard
den coninc gevaen van arragoen
hine wister wat jegen doen
dus quamen si ten coninc arture
die nu hadde cranke aventure
die coninc van yrlant entie sine
hadden hem gedaen grote pine
si hadden sire liede gewont een deel
ende af gewonnen menegen casteel
nu waren comen die vander tavelronden
dies artur blide was tien stonden
sander dages wilde die coninc van yrlant
stichten beide roef ende brant
vore carlioen ende winnen die stede
alsi daer vore die andere dede
maer hine conde wet dat wel
die coninc was hem nu te fel
ende verweerde hem metten heren
nu willic weder ten riddere keren
die men heet metter mouwe
die nu dreef harden grote rouwe
om hi te campe niet mach comen
te tide dien hi hadde genomen
hi moet den coninc nu verligen
ofte sinen vader bedrigen
die noch niet was hercomen
vander pinen die hi hadde genomen
in den kerken daer hi lach
die sone maecte groet geclach
om sinen camp doe seide di vader
live sone wi waren verloren algader
wildi ons ontfaren nu
vader neen ic dat secgic u
ic sal hier bliven tottien tiden
dat gi moget vechten ende striden
ende dese ridders haer cracht gewinnen
dan blivic langer niet hier binnen
nochtan scamic mi sere daer of
datic breke des conincs gelof
doen die heren waren genesen
soe dat si stridens mochten gewesen
doe sprac die riddere metter mouwen
elc sta anderen bi met trouwen
ende wapenwi ons ende riden uut
ende maken ter porten groet geluut
dus reden si ten porten saen
ende hebben di porten wide ontaen
die andere quamen jegen gereet
ic secge u datmen daer sere street
die swerte riddere ende sijn vader
dore braken die viande tenegader
si voren vore onder hen tween
de andere volhden hen al in een
si hilden hen te gader wel
daer werd die strijt groet ende fel
si hadden jegen gode mesdaen
daerombe moest over hen gaen
si maecten daer in enen scaert
si wonnen daer menech goet pard
daer ne dorste nieman gaen te voet
van al dien die hen bestoet
di vifte broder bleef daer doet
si scoffierden al dat conroet
ende vele verdranker in die rivire
doe keerden si in die veste scire
ende gingen eten ende waren blide
elc hadde een ors oft een rosside
ende wapine gnoech tharen wille
dien nacht bleven si daer al stille
ende sander dages wilden si varen
si baden gode dat hise wil sparen
dus reden si henen in dat wout
daer waren ridders starc ende stout
nu hord wat hen gescide daer naer
rechte doen si quamen aldaer
daer die riddere die scakeren doet sloech
dies ic u hier voren gewoech
sagen sise alle drie comen gereden
ende elc hadde enen duvel bescreden
die soe groet was int opsien
dat hem elc ontsach van dien
si waren pecsward alle drie
ende blakende ogen hadden sie
die riddere metter mouwen sach wel
dat dit was duvels spel
die riddere manese met diren woerden
wie si waren ende waertoe si horden
wi sijn die scakers seiden si
die gi versloecht rechte hier bi
ende dit sijn duvle die ons dragen
ende waren onse lichamen begraven
het soude ons lichten onse pine
die riddere seide in dese carine
en litic u niet in genen saken
wistics u waer met quite maken
van desen duvlen die u dragen
soe dat gi ten joncsten dagen
comen mocht daer god es
doe seide daer een des sijt gewes
haddewi seven jaer alombeganc
onsergelijc messen sanc
wi souden comen te hemelrike
doen sprac die riddere sekerlike
dit gelovic u dat ic na desen
seven jaer drie messen sal doen lesen
alle dage gelovede hi daer
doen voer hi int wout daernaer
ende dede die lichamen daer ter eerden
die si groven met haren swerden
mettesen worden sceden si daer
si dancten den riddere sere daer naer
die riddere ende sijn geselschap reet vord
ende quamen gereden tot ere port
die harde sierlike stoet
een portere quam in haer gemoet
ende nodese met hem te bliven nu
si dadent gerne dat secgic u
si reden naer na dese sake
si waren daer herde wel te gemake
men gaf elken dat hi begeert
doe vrachde hen daer die werd
oftsi quamen den coninc arture
in staden te stane nu ter ure
hi heves te doene herde wel
die coninc van yrlant es hem fel
ende wel seven lansheren
wille verdriven ende onteren
doen dit die riddere verstoet
was hijs drove in sinen moet
ende pensde hi soude derward varen
metten genen die met hem waren
hi bat den waerd daer ter uren
dat hi hem dade maken newe asemuren
dus maectemen elken sijn gevoech
van sinen tekene dat hi droech
die swerte riddere dede na dit
in al sine wapine ene mouwe wit
doe betaelden si haren werd
van dat si tsijns hadden verteert
ende die riddere en liet achter niet
van dat hi den drien scakeren behiet
hine dede alle dage sijt seker das
drie messen lesen waer hi was
doe namen si orlof ende reden ter vard
te sconincs arturs lande ward
die belegen was tier stont
ende dede allen sinen lieden cont
dat hi sander dages wilt striden
ende galyas die te tien tiden
tsinen campe was comen doe
hi sprac den coninc artur toe
her coninc gi sijt een versworen man
daer ombe comt u dese scade an
ende een verswoeren man es zegeloes
mi donke also sidi altoes
gi hebt verloren uwe trouwe
want gi mi den riddere metter mouwe
ontsteken hebt soe dat hi
te campe nine comt jegen mi
tsinen dage die leden es
die coninc eerdem so sere des
en haddijt dor die coninginne gelaten
hi had gewroken so utermaten
hi had becocht metten live godweet
die coninc antwerde hem gereet
ic hebbe desen camp op mi genomen
maer hi sal noch volcomen
ic magen versten des sijt vroet
alse lange alst mi donct goet
ende ic sal u camps noch versaden
also mote mi god beraden
daerna esmen slapen gegaen
ende smargens esmen op gestaen
ende gereiden hen ende voren uut
daer was van blasene groet geluut
perchevael ende walewein
lanceloet erec ende ywein
reden vore inden strijt
ende die vander tafelronde tier tijt
voren met ende menech man
dus voren si den coninc an
van yrlant dise wederstoet
dus mochtmen sien die daer was goet
daer ward gebroken menech spere
in beiden siden inder were
men sagere menegen tumelen neder
die nembermer op ne stont weder
daer dogeden grote pine tien stonden
die heren vander tafelronden
si moesten van pinen achter keren
dat selden gesciet was den heren
maer der andere was te vele vor waer
dus duret toter nonen daer
die vrowen die ten torren lagen
begonste des strijts qualijc behagen
mettien hebbensi vernomen scire
ene witte mouwe in ene banire
doen clarette die mouwe sach
riep si al dat si ropen mach
weerd u gi heren op mine trouwe
hier comt die riddere metter mouwe
mijn vrient mijn live man
met menegen riddere di hem volcht an
dit horden die daer neder waren
ende worden geware der scaren
doe waren si blide ende onversaecht
maer den anderen des qualijc behaecht
doe si die ridders sagen comen
ende die mouwe horden nomen
dat was qualijc haer gevoech
mettien die riddere daerin sloech
ende alle die met hem waren
si gingen vresselike gebaren
si vochten so sere ongespard
ende maecten daer so groten scard
dattie coninc van yrlant
selve moeste gaen in hant
ende liet hem den riddere vaen
doe was dat striden scire gedaen
wie dat mochte ontflien vor waer
vloe en wech ende liten daer
haren coninc ende ridders een deel
diemen gevaen voerde inden casteel
dus nam inde daer dat striden
daer sachmen menegen man verbliden
om den riddere metter mouwen
so dadent vrowen ende joncfrouwen
clarette was blide als te voren
si heeft vergeten al haren toren
die daer nu sach haren man
die daer den heren tellen began
sijn aventuren die sijn gesciet
hine liets een twint achter niet
ende vanden castele te mauregard
daer noit riddere in was gespard
ende daer lagen dese ridders alle gevaen
alse die coninc dit hadde verstaen
ende dat hi sinen vader heeft vonden
men sach nie in genen stonden
den coninc soe blide dat wetic wale
ende die heren altemale
die coninc goetde sinen vader
ende die met hem quamen algader
nu latic bliven hier van desen
ende sal u van galias lesen
daventure seget nu vord
alse galyas hevet verhord
dattie riddere comen es
metter mouwen quam hi na des
vore den coninc ende seide ter steden
ic hebbe verhaelt van valscheden
desen riddere die minen pant nam
ende tsinen dage niet en quam
die coninc seide arger puten soene
keye u oem die es gewone
dat hi noit wel seide no dede
mi donct gi sijt van sire sede
ic hebbe tote noch verdaget den camp
gi sultene nu hebben sonder scamp
gi sult wel weten wat gi jaecht
dat hi die riddere dus verdraecht
van uwer ondaet ende swiget stille
dat doet hi dor minen wille
die seide die riddere metter mouwen
dat doe ic here bi mire trouwen
doettene mi margen hebben te crite
ic maecs alder werelt quite
oft ic blivere selve in doet
daer was spel ende bliscap groet
clarette dede haren man verstaen
hoe oec haer saken waren vergaen
altemale ende al haer doen
vanden coninc van arragoen
ende dat hi daer oec lage gevaen
die riddere dankes gode saen
des ander dages bi mire trowen
quam die riddere metter mouwen
toten coninc in die zale
ende sprac here u gedinct wale
dat mi galyas hevet versproken
canic ic werder af gewroken
nu biddic u dat gine doet comen
ten campe dien hi heeft genomen
die coninc seide bi gode dat si
galyas keys maech ontboet hi
ende seide dat hi hem scire gereide
ten campewaerd sonder beide
galyas was blide des
ende wapende hem sijt wes
ende trac ute te velde daer
met sinen magen wet vor waer
ende die swerte riddere mede
wapende daer wel sine lede
die coninc ende menech met gewelt
brachtene daer galyas helt
doen sprac die marscalc daer of
elc voldoe hier sijn belof
van dat hi sculdech es te doene
die ridders waren starc ende coene
ende reden te gadere met crachte
ende braken beide haer scachte
si trocken haer swerde doe ter tijt
si hadden enen fellen strijt
ene lange wile vanden dage
ende slogen ongevoge slage
optie helme ende optie malgen
datter menech moeste falgen
doe seide ten riddere metter mouwe
galyas wildi mi houden trouwe
ic late u min geselle wesen
soe mogedi vander doet genesen
ende betert minen oem oec mede
die riddere metter mouwen sede
dies en sal god nember gehingen
ende gine moges oec niet volbringen
maer weerd u wel gi hebbets te doene
die dach was gegaen over none
ende die riddere scaemde hem das
dat so lange geduerde galias
ende slogene soe met gewelt
dat hi in onmacht viel opt velt
hem liep dbloet uten monde
hi lach in onmacht lange stonde
maer die riddere en wilden doe niet slaen
hi waender lachter an ontfaen
doen die coninginne dit gesach
dat galyas dus stille lach
die haer maech ende haer ridder was
si was harde drove das
ende lancelote bat si doe herde sere
dat hi toten riddere kere
ende hi hem bidde dat hi haer geve
galyase haren neve
wille hi daer vore gout of have
men saels hem gnoech geven daer ave
doe ginc die coninc ende lanceloet
ende seiden hem wat hem ontboet
die coninginne op rechte trouwe
ontbiet mi dit sprac hi min vrouwe
die mi irst min wapine gaf
in prise haer have niet een caf
vore hare vrinscap ende haer houde
si mach mi gebiden wat si woude
ic gevene haer gerne dat secgic u
men hief galyas op daer nu
die met pinen gespreken conde
ende si blevens beide optie stonde
van alder sonen van alder saken
inder coninginnen uutspraken
galias dede hem genesen
nu selewi swigen van desen
ende vanden coningen spreken mede
die gevaen lagen bede
daventure doet ons becant
dattie coninc van yrlant
moeste daer werden arturs man
ende nembermer oec vort an
jegen hem soude mesdoen
in en gerehande ocsoen
die coninc van yrlant drovede sere
ende dit verdriet min no mere
teech hi an ende sinen rouwe
den riddere metter witter mouwe
hi pensde hi souts hem gerne wreken
condi met enegen treken
doen hi sekerheit hadde gedaen
ende varen soude bat hi saen
den coninc dat hine dade geleden
dat hi coenlijc mach henen sceden
artur seide dit willic wale
hi hiet waleweine ende perchevale
ende den riddere metter mouwen
ende lancelote dat sine met trouwen
voren souden tote optie zee
dus voren si no min no mee
al gewapent metten coninc
toter zee in warre dinc
daer si menech scep vernamen
die haer here te hulpen quamen
maer doen si hadden vernomen
dat haer here jegen hen es comen
waren si blide ende hebbene ontfaen
ende hi es te scepe gegaen
ende hi bat den heren dat si bleven
hi soude hen scone gichten geven
dien nacht met hem ende smergens vroe
varen daer si willen toe
si waenden dat trowe hadde gewesen
ende bleven daer ende binnen desen
eert dach was waren si mee
dan xx milen binnen der zee
ende doen si slapen waren gegaen
haddense haer wapine afgedaen
des margens sagen si wel vorwaer
dat si waren bedrogen daer
die riddere metter mouwen twaren
hadde sinen vader met hem doen varen
want hine was geen tijt blide
hine haddene bi sire side
nu sijn si in groten toren comen
men hefse alle opgenomen
hen ne doech dreigen no vechten
sine mogen hen selven niet berechten
dus heeft hise in yrlant bracht
over dach ende over nacht
sendise ten inde van sinen rike
gevaen harde jamberlike
in een gevancnesse dat was swaer
een dach dochte hen seven jaer
ende borre ende broet gaf men hen daer
ende anders niet wet vor waer
nu heeft artur groten toren
dat hi sine ridders hevet verloren
hine conster niet vernemen of
om van hen te weten hilt hi hof
maer hine vernam van hen niet
des haddi rouwe ende verdriet
doe swoer daer sere min her ywein
hi soude riden berch ende plein
ende hine rest oec nembermeer
hine salre af vernemen eer
nu hadde ywein enen lybard
hi was wel vier ridders waerd
waer dat hijs hadde te done
dien voerde met die ridder cone
dus heeft ywein orlof genomen
ende es in yrlant irstwaerf comen
ende wandelde daer in verre ende vord
soe lange dat hi heeft verhord
dattie ridders gevaen lagen
daer si groet verdriet dragen
in enen casteel binnen daer mee
daer mense mach winnen nembermee
nu hord wat ywein nu doet
alse hi dese niemare verstoet
hi dede enen grauwen roc an
boven sine wapine die edel man
ende twee ruwe wanten ende enen hoet
die breet was ende lelijc stoet
ende enen staf in sinen hant
ende ginc gelijc enen triwant
die noit riddere hadde gesien
sijn ors wisselde hi mettien
om een cranc mager pard
cleder ende al hulp hem sijn waerd
hi hadde alrande wapine groet ende smal
maer sijn grise roc bedecket al
doe ginc met sinen libaerde na das
daer hem die casteel gewiset was
daer vore stont ene gode stat
her ywein ginc daerin nadat
ende speelde met sinen lybaerde daer
om sticken broets wet vor waer
hi dede sinen lybaert springen
ende tumelen oec na dien dingen
daer was hi drie dage int stat geheel
doe vernamment inden casteel
ende ontboden heren yweine daer naer
dat hi met sinen lybarde quame daer
men sout hem gelden sonder waen
dus es hi derward gegaen
ende speelde daer van sinen spele
maer men boet hem lettel no vele
maer si hilden hem haer sceren
hi bat dat sijs souden ontberen
ende sine woudens laten niet
ende alse her ywein dit siet
dattie nacht daer ontscoet
warp hi af sinen breden hoet
ende sinen grisen roc ter vard
ende trac ute sijn gode swaerd
ende troeste sinen lybaert mede
die wel kinde sinen sede
ende hi ginc staen vor die dore
ende slogene doet dire quam vore
sijn lybaert scoretse toten voten
hi gincse met sinen clauwen groten
wat helpt dat ict maecte lanc
si doetdese alle sonder wanc
die daer waren inder vesten
dus quam sijn dinc ten besten
hi lite ut sine vriende daer naer
die lagen in gevancnesse swaer
ende vertelde hen altemale
hoe hi gewonnen heeft die zale
si waren blide si gingen eten
sine hadden in langen goeds ontbeten
dien nacht bleven si daer
des ander dages doent was claer
wapenden si hen dor die noet
metten wapinen die daer doet
lagen ende daden haer cleder an
ende hare paerde reden si dan
ende voren en wech in dire gebaren
alse oft si vanden castele waren
ende doen die heren int stat quamen
ende die vander stat den lybart vernamen
volgende den heren si pensden van desen
dat baraet mochte wesen
ende die stat ward in roren daer
ende volgeden den ridders naer
maer die libard deetse wederkeren
achterward met groten onneren
ende die ridders slogen oec mede
si doetden daer menegen vander stede
dus vochten si dore die noet
moesten si gaen in enen boet
want die comoenge vander stat
quam op hen ende om dat
huerden si desen verman
dat hise voerde bertangen an
si geloefden hem grote rijchede
en wildijs niet doen si souden ter stede
worpen over boerd gereet
alse die dit hord ende weet
seidi hi soud gerne anegaen
sijn seil trac hi op doe saen
ende es gesceept diepe int zee
dies was den anderen te mode wee
nu salic swigen hier van desen
ende vans ridders moder metter mouwen lesen
die aventure seit ons nu dat
dat dese ridders quamen an een stat
verdreven eer sijs iet wisten
met hagele ende met donkeren miste
si sagen daer ene scone port
ende menegen tor weder ende vord
doe seide tridders vader metter mouwe
toten heren bi mire trouwe
ic ben des nu worden vroder
dat hier woent mins soens moder
doe spraken te hem die ander heren
soe laet ons in die stat keren
ende laet ons spreken an der vrowen
oft si uwen vader wilt trouwen
ende u getrout kint maken dan
want si es noch sonder man
nu hadde die vrouwe gesworen
dat hare nembermer man quame voren
dans ridders vader wats gesciet
diemen metter mouwen hiet
die heren sijn comen tot bider tat
doe vernamen si scire na dat
hoe die stat was belegen
si sagen daer menege tente beslegen
si sagen daer menege banire
ende tekene oec menegertire
daer lach die coninc van cornuwalgen
die daer niet ne waende falgen
hine soude die vrowe hebben te wive
ende houdense te sine live
die hi beseten hadde daer binnen
waerd met storme waerd met minnen
daer was nu vrede gegeven der stat
ende ic mac u secgen dor wat
die vrowe wilt hare beraden
om te scuwene merre scaden
si wilde gerne di stat opgeven
om te behoudene haer liede leven
nu es haer soene comen daer voren
met goden ridders utvercoren
die van binnen in alre wise
waenden dat si brachten spise
daer si tscep comen sagen
soe waenden oec di buten lagen
si warer van onvervard
ende quamen vaste ter zee ward
om dat daer vrede was genomen
sijn si ongewapent comen
menech quam daer die ongemate
was gegaen metten drossate
doen min her ywein sach die scaren
die metten drossate comen waren
bat hi sinen gesellen daer naer
dat si liten gewerden daer
hi soutse bescermen alle wale
si volgeden alle sire tale
doe ginc ywein in dire gebare
oft hi meesterscipman ware
opten cant vanden scepe staen
ende die drossate hi riep saen
dat men sijn recht gave ter vaerde
doe sprac ywein metten lybaerde
wat rechte wildi hebben dan
dat wi hier sijn comen an
in hebbe horen secgen hier te voren
dat te desen castele soude horen
wat heren leget hier vore nu
berecht mi des des biddic u
hi sprac hier leget vor dese stat
die coninc van cornuwalge die dat
heeft gesworen bi sire trouwe
dat hi winnen sal die vrouwe
ende hebben oec tenen wive
ende bliven hier here tsinen live
nu betaelt mi metter spoet
eer gijt met scanden doet
wat tolle siewi sculdech dan
die heilecht seide die ander man
moetti geven ende niet min
her ywein sprac ic sal mi hier in
gaen beraden met minen gesellen
doen ginct hen her ywein vertellen
ende seide wi selen trecken uut
ende maken een herde groet geluut
oft onser hondert ware hier in
elc trec sijn swaerd int begin
ende in onsen halsberch bloet mede
ic sal minen lybaert ter stede
ute sinden vore ons godweet
men scoet planken ut gereet
si maken alle groet geluut
entie lybaert spranc vore vut
doen worden si alle sere vervard
hi gegreep thans dat paerd
ende tract metten man ter neder
alle die daer waren keerden weder
ende gingen vlien wat si conden
si waenden wel dat tien stonden
dat scip vol gewapende liede ware
doen si dese so horden gebaren
ywein riep sinen lybaert weder
du heves gnoech geten com hier neder
hi quam saen doen wilden si
ten castele waerd die stont daer bi
daer stont ene porte ter havenen ward
daer waerd voren si metter vard
daer lagen ridders boven dat secgic u
die den lybaert kinden nu
si haddene gesien in arturs lant
hi was herde wide becant
si groetten die ridders int begin
ende seiden gi heren laet ons in
wi sijn uwer vrouwen vrinde
den ridders dochte si haddent siende
alsi der heren tekine vernamen
si litense in in gods namen
ende hebben die porte wide ontaen
ende hebbense herde wel ontfaen
ende hierenbinnen sijn comen nu
des conincs liede dat secgic u
al gewapent wel dusent man
om den scepe te stridene an
die haren drossate hadden verloren
si hadden om hem groten toren
si vondene daer verbeten opt sant
doe si quamen opter zee cant
ende sijs daer niet en vonden
keerden si weder alle tien stonden
dese latic aldus hier bliven
men ginc daer boven bliscap driven
alle die porters vander stede
quamen te castelewaerd gerede
om die ridders te sine vermaert
ende oec mede omden lybaert
die riddere metter witter mouwen
groette hoveschlijc sire vrouwen
sire moder doe sijt vernam
dat haer sone was die daer quam
was sijs so blide sonder waen
dat si en wiste wat anegaen
doe seitsi willecome live soene
des sidi harde selden gewone
dicke te comene daer gi mi saget
haddi oec langer iet gedaget
ic wane ic hadde min goet verloren
ende mijn lijf als te voren
daerna sach si sinen vader
doe sise willecome hiet algader
dine wan an haren live
hine was geboren noit van wive
die merre bliscap hadde int herte
doen vergat si alle smerte
sine scaemde haer niet ende tard vord
ende seide een herde soete word
willecome live man
die desen riddere an mi wan
dat gi dus lange hebt gemerd
dies was min herte sere verert
daer was bliscap groet gedreven
en mochte niet lichte sijn bescreven
die feeste die daer was met trouwen
doe nam die riddere metter mouwen
sire moder besiden tenen rade
ende hiet hare dat si wel dade
ende si troude sinen vader
si souts te bat varen algader
si seide dat sijt gerne dade
nadien dat hijs hare bade
ende om te meerne sine ere
soe wilt sine nemen tenen here
hi seit sinen gesellen doe
dies blide waren ende vroe
men ontboet die heren vander port
ende dede enen pape comen vort
ende troude daer die scone vrouwe
des ridders vader metter mouwe
daer was bliscap menichfout
si gaven selver ende gout
dies begeerden ende ander goet
alsmen noch ten brullochten doet
daer was die riddere gemaect here
die lange hadde geweest met sere
doen dedi een teken maken mede
dat hi ware here vander stede
ende hi wilde bevreden sijn lant
hem en gebrake spere ende brant
aldus waren si in die stede
des ander dages ginc ut die vrede
die van binnen staken haer baniren
toten tennen in allen maniren
alse die hadden enen neuwen here
doe werd die coninc buten kere
ende wilde weten die niemare
wat heren datter binnen ware
doe sinde die coninc enen ridder daer
die bloets hoets quam so naer
ende met sinen scilde averrecht
dit was een teken van vrede echt
doen dit sagen die van binnen
quamen hem spreken toten tinnen
die daer buten helt sprac te hant
oft si rumen wilden dat lant
ende opgeven harre vrouwe
doe sprac die riddere metter mouwen
opdat gi ons niet wilt ontflien
wi selen u cortelike vorsien
oft god wilt tuwer onnere
mijn vrowe heeft genomen een here
die u sal gematen wel
al ware u here noch alse fel
u here sal hier nu vele verlisen
maer woude hi enen kempe kisen
die desen twist ende desen strijt
dar becorten in een crijt
jegen enen van hier binnen
mogene uwe here verwinnen
hebbe dit lant ende dese stede
ende blijft onse here boven mede
soe rume u here mire vrowen lant
vaerd secget uwen here te hant
die riddere seide gi segt herde wel
ende keerde ombe ten coninc fel
ende seide hem dat hi hadde gehort
hine liets achter niet een word
heeft die vrowe enen here vercoren
ic hadde mi liver dlijf verloren
ende wet oec wel so willic dan
vechten jegen den selven man
dise te wive heeft genomen
god die moete hem verdomen
die daer nu es comen binnen
sal hi die stat entie vrouwe winnen
sonder slach ende sonder stoet
soe ware min ongeval alte groet
die hier so lange hebbe gelegen
hi come mi te crite jegen
ic dodene daer ofte hi mi
die verwint hi hebse vri
daer was menech diet hem ontriet
maer hine wouts laten niet
ende es hem derder ten torre gereden
doe sagen die van boven neden
die vrouwe stont oec ten tinnen an
ende sach den coninc vore hare dan
die niet leliker mochte wesen
sijn voerhoeft was hem gelesen
die ogen clene gelijc der ratten
men sach nie nese soe platten
hi hadde lange hangende oren
sine tande waren hem gelu voren
hi hadde den mont ongemicke
wijt ende die lippe dicke
hi behagede der vrouwen qualijc sere
jegen haren man in allen kere
dus es die coninc comen daer
ende riep opwaerd ende seide daernaer
gi heren mijn bode seide tot mi
van enen campe dien nu gi
vechten wilt man jegen man
soe willic selve vechten dan
jegen den genen die mi min lief
nemen wilt alse enen dief
moet men mi hangen nu hier bi
in salne doden oft hi mi
dit horde die riddere metter mouwen
ende seide her coninc bi mire trouwen
hi en blives heden achter
noch min vrouwe in den lachter
dus werd daer die camp genomen
dat daer leet was hen somen
die daer binnen waren gestaen
ende wilden den camp vor hem angaen
maer tridders vader metter mouwe
seide doe bi mire trouwe
ic salne selve vechten secgic u
danc moetti alle hebben nu
want die conincs wils gehingen niet
dat ieman vechte wats gesciet
dan die selve man godweet
die sridders vader metter mouwen heet
aldus werd daer die camp genomen
die coninc es tsinen lieden comen
ende vertelde hen allen sonder scamp
dat hi genomen heeft enen camp
ende gesworen daer enen eet
welc harre dat ondergeet
dat hi rume lant ende stede
ende die den camp verwinnet mede
hem sal bliven die vrowe scone
ende al haer lant mede te lone
doe dede die coninc gebieden
int here al sinen lieden
dat si hen bereiden te desen
want die camp hi soude wesen
des ander dages dat secgic u
maer selke rieden den coninc nu
dat hi quite scoude dese dinge
want camp te vechtene onderlinge
dat es aventuerlijc herde sere
ende laet hem dlant dat radewi mere
doen antwerde hen die coninc
hine liete achter om gene dinc
die van binnen dat wetic wale
hadden onder hen oec menege tale
des ridders vrouwe weende sere
si hadde vrese om sine ere
wat soude hier af lange tale
naden etene wetic wale
datmen es daer slapen gegaen
ende sander dages es op gestaen
des ridders vader metter mouwen
ende beval hem onser vrouwen
daerna ginc hi messe horen
met menegen riddere welgeboren
ende doen die messe was gedaen
ontbeet hi ende ginc hem wapinen saen
met goeden wapinen sonder lac
men gaf hem alles dat hem gebrac
perchevael ende gene heren
die menegen strijt verwonnen met eren
elc wiesdem sine behindechede
ende porden met hem uter stede
dus quamen si gereden opt velt
al daer die coninc gewapent helt
alse die gereet was ten stride
si namen haer speren in wederside
ende elc liet op anderen lopen
deen wilt den anderen doen becopen
dat si tornech waren ende gram
doen dus elc op anderen quam
braken si haer speren ontwee
oft riet ware no min no mee
deen geraecte den anderen wel
gene joeste die was fel
met pinen blevense int gereide
si waren soe in dole beide
si vingen tharen swerden saen
ende gingen daer met nide slaen
optie helme ende optie maelgen
datter menech moeste faelgen
die scilde waren afgeslagen
die coninc began den riddere vragen
oft hi hem op wilde geven
behouden sijn lijf ende sijn leven
hi soudene hoveschelike vaen
anders ne mochti niet ontgaen
doe seide die riddere van daer binnen
soe moettijs andersins beginnen
dan gi tot noch hebt gedaen
ic blive eer doet eer gevaen
gi moet u andersins berechten
laet u scelden ende laet ons vechten
doe gingen si hen echt onderslaen
alsi te voren hadden gedaen
hare slage waren ongehier
hare helmen bornen alse vier
maer die daer dreef den meesten rouwe
dat was van binnen sie scone vrouwe
si was in vare om haren here
ende om haer lant ende hare ere
die coninc sach die scone vrouwe
die hi minde met goder trouwe
hi dochte dat sine mochte haten
dat hi niet en conde gematen
den riddere daer hi jegen vacht
daer af gewan hi grote cracht
ende omhaelde daer sijn paert
ende reet opten riddere metter vaerd
ende die riddere op hem weder
dat hare peerde vielen neder
ende si vlogen uten gereide
si sprongen weder op beide
ende onderslogen soe te voet
datmen sach dat rode bloet
nedervallen inden rinc
die ene baden vorden coninc
dat hi bliven moeste int ere
die andere baden vor haren here
die daer jegen den coninc vacht
dat hem god verlene cracht
die riddere metter witter mouwe
bat vore hem ende sijn vrouwe
baden gode onsen vader
ende die heren allegader
dattie riddere moeste verwinnen
doe sloech die riddere hirenbinnen
den coninc soe sere dat hi boech
ende sijn swaerd ontwee vloech
doen die riddere dit vernam
was hi tornech ende gram
dat hi sijn swaerd hadde verloren
twi wasic seit hiie geboren
in gecreech nie geval
noch nembermeer hebben ne sal
doen die coninc dit heeft vernomen
es hi stoutelijc op hem comen
ende ginc hem an met groten slagen
die riddere pinsde ic moet al wagen
oft al gewonnen oft al verloren
daerne die coninc heeft vercoren
scoet hi op hem ende dochte
sijn swaerd te nemene oft hi mochte
den coninc hi daer soe bevinc
in sinen arm om dese dinc
worstelden si lange ende hadden strijt
daerna ontwranc des seker sijt
den riddere den coninc sijn swaerd
doe vloe die coninc achterwaerd
ende was utermatene erre
ende vraechde den riddere van verre
oft hi wilt spreken om die sone
doe sprac die riddere alse die cone
dat hi der sonen nine begeert
maer besiet dat gi hebt een sweerd
want wildi striden in doe u niet
gine hebt een swaerd wats gesciet
doe riep die coninc om een swaerd
dat hem was gegeven ter vaerd
doe seide die riddere metter mowen
bi sente marien onser vrowen
nu benic seker ende gewes
dat dit min here min vader es
hine was noit dorper no corliaen
die dese coenheit heeft gedaen
mijn herte es mi daer af verhoget
dat hem geviel dese doget
doe vochten si noch lange ende sture
doe sprac noch ter selver ure
die coninc oft hi versoenen woude
ende vallen vor hem op die moude
ende werden nu vortmer sijn man
eer hi hem meer scanden doet an
ende ontfa van hem lant ende stat
ende sijn wijf si sine na dat
des balch hem die riddere sere
ende seide bi gode onsen here
ic soude eer doet bliven dan
doe ginc hi hem van irst an
met groten slagen soe onsochte
die coninc weerdem dat hi mochte
ende sloech weder harde gedichte
dus was anstelijc dat gevichte
soe dat hen beiden trode bloet
ten nese enten monde utwoet
tridders vader metter mouwe
pensde mocht hi winnen die vrouwe
sou soudi hebben lant ende stat
doe sloech die ridder den coninc na dat
enen slach groet ende fel
dat hi daer in onmacht vel
ende hadde verloren sine cracht
die riddere was wel bedacht
ende dede hem af den helm ter stede
ende sine coyfie oec mede
ende maecte hem sijn hoeft bloet
maer hi slogene clein no groet
om dat hi lach in onmacht daer
doe hi verquam wet vorwaer
ende al bloet vant sijn hoet
ende den riddere die boven hem stoet
met enen swaerde te slane gereet
doe gaf hi hem dor meerre leet
ende wilde werden tridders man
van gode ende van live vort an
om dat hine te live late daer
hi boet hem sine hande daer naer
die riddere pensde om dese dinc
sloechstu doet den coninc
die hem verwonnen geeft ende tachter
daer ware scande ende oec lachter
doe quamen die heren in wederside
ende wilden horen nu te tide
wat die twee seiden daer
die coninc swoer vor hen daer naer
dat hi nembermer daer hi weet
den riddere en dade scade no leet
ende quame ieman die hem wilde deren
hi sout na sine macht weren
dit dochte daer elken man gnoech
daer was menech die therte loech
vanden gene van daer binnen
dus sciden si daer alle met minnen
die coninc voer doe tsinen lande
ende hadde bejaget scade ende scande
ende die van binnen tharen castele
met bliscapen ende groten rivele
si hadden bliscap ende spel
haer saken waren vergaen wel
si dancten onsen here daer of
die vrowe geboet te houden hof
si geboet alle di hilden leen
borge lant ofte steen
dat si te hove quamen nu
daer quam menech dat secgic u
die feeste was groet diemer dreef
dat seide die gene dise screef
datmen selden heeft gesien
soe grote feeste igeren gescien
die vrouwe maecte haren lieden
cont ende dede gebieden
dat si hilden nu vord an
den riddere die den camp verwan
over haren gerechten here
ende doen hem waerdecheit ende ere
si waren dies scire beraden
ende seiden dat sijt gerne daden
hi hadder menegen maech int lant
ende wasere wilen wel becant
noch vercondechde die vrowe meer
des si nine wisten eer
dat haren sone soude bliven
therscap na harre beider live
vanden gode dies si was vrowe
ende dat was die riddere metter mouwe
wat mochticker vele af dieden
thof teginc ende si scieden
elc wilde te sinen keren
walewein ende die andere heren
wilden keren tote arture
ende daden gereiden scone atsemure
ende porden daerna te bertangen waerd
die vrowe voer met in die vaerd
ende menech hoge baroen
si vonden den coninc te karlioen
ende met hem hoger liede vele
van selker bliscap van selken spele
heeftmen selden gehord
doen die heren quamen vord
die coninc dancte gode vanden gevalle
dat sine ridders quamen alle
daer werd bliscap sonder letten
die hadde gesien claretten
hoe blide si was van haren here
hine hads vergeten nembermere
si waren alle blide van sinne
coninc ridders ende coninginne
die ridders vertelden den coninc saen
dat si meer ne waren ontgaen
en had her ywein gedaen ende mede
sijn liebart die daer wonder dede
si vertrocken al ende lietens niet
dwonder dat hen was gesciet
vans ridders vader metter mouwe
hoe hi wan die scone vrouwe
opten coninc van cornuwaelge
nu wisten si alle sonder falge
des ridders moder ende vader
dat hem galyas verweet algader
hem es sijn dinc ten besten gevallen
alsoe moet comen oec ons allen
nu laticse hare feeste driven
ende sal u vanden coninc scriven
