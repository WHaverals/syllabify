ic bidde gode vanden trone
en maria die maghet scone
dat si ons allen wille bewaren
ende in doghden alsoe ghesparen
dat wi hemelrike ghewinnen
dies biddic mariën der coninghinnen
die een vrouwe es boven al
nu hoert wat men u spelen sal
hets van enen ridder prinsipael
die minde ene joncfrou noyael
hovesch van herten ende reine
maer si was hem te cleine
van goede ende oec van gheboert
dies was sijn moeder op hem ghestoert
dat hi sine minne soe neder droech
sijn herte altoes in vrouden loech
als hi anesach haer edel lijf
maer sijn moeder dat felle wijf
hats altoes toren ende nijt
ende verweet hem te meneger tijt
dat hi hem soe neder daelde
maer hi altoes hem vertaelde
met hoveschen worden als hi wel conste
maer altoes droech hi vriendelijc onste
der scoender joncfrouwen heet sanderijn
si en mochte niet noyaelder sijn
maer si was hem te neder gheboren
dies hadde sijn moeder soe groten toren
dat sijt namaels brachte te werke
nu biddic u dat ghi uwen merke
daer an wilt legghen ende versinnen
ic wane dat ghi noit van minnen
en hebt ghehoert dies ghelike
nu biddic u allen arme ende rike
dat ghi wilt swighen over al
ende merct hoet beghinnen sal
ay god here hoe mach dit sijn
dat ic die scone sanderijn
aldus met herten hebbe beseten
nochtan wert mi verweten
van mijnder moeder alle daghe
dat ic mine minne soe neder draghe
dies horic menich spitich woort
maer haer minne heeft mi soe doerboert
dat icse ghelaten niet en can
ic en moet haer altoes spreken an
als icse metten oghen anescouwe
dies heeft mijn moeder groten rouwe
daer omme soe moet verborghen sijn
nu willic hier wachten die vrouwe mijn
onder desen neghelentier
want si sal hier comen scier
dat wetic wel in desen bogaert
o edel ridder van hogher aert
god die alle dinc vermach
die moet u gheven goeden dach
edel ridder van herten vri
o scone maghet god die si ons bi
ende moet u ende mi in doghden sparen
ende van allen quaden bewaren
ende sonderlinghe van niders tonghen
alsoe dat niet en werde gesonghen
van ons beiden enich quaet
o sanderijn nu gheeft mi raet
mijn herte dat es te male onstelt
ende van uwer minnen ghequelt
dat mi costen sal mijn lijf
o sanderijn wel scone wijf
en machic uus niet gheweldich sijn
dat sal mi costen dleven mijn
ende ewelijc benic verloren
och edel ridder hoghe gheboren
dat en mach nemmermeer gescien
al eest dat ic u gerne mach sien
ic en ben niet uus ghelijke
ghi sijt mi te mechtich ende te rike
edel ridder te sine u wijf
daeromme soe moet sijn een blijf
al eest dat ic u met herten minne
oec en willic gheens mans vriendinne
sijn die leeft onder des hemels trone
al waer hi een coninc ende spien crone
soe en dadic mi niet te cleine
o scone maghet van herten reine
al dadi den wille mijn
uutvercoren sanderijn
en bleve u onvergouden niet
want messelike dinge sijn ghesciet
ghi mocht noch werden wel mijn vrouwe
sijt mijns ghenadich ende blijft ghetrouwe
ende comt met mi in dit casteel
ic sal u gheven een yuweel
ic wane ghi noit des ghelike en saeght
neen edel here noch benic maeght
dies dancic gode vanden trone
al woudi mi gheven te lone
dusent merct van goude roet
hoghe baroen edel ghenoet
nochtan woudic behouden mijn eer
lanseloet hoghe geboren heer
al en benic niet rike van haven
noch gheboren van groten maghen
nochtan meinic mi soe te houden
dat ic niet en sal werden gescouden
her lanseloet enich mans vriendinne
maer ic wille gerne gherechte minne
draghen sonder dorpernie
sanderijn bider maghet marie
dorperheit en leggic u niet te voren
en es nu gheen wijf gheboren
op eerde onder des hemels trone
soe rike soe mechtich no soe scone
die mi verhoghen mach dan ghi
och sanderijn en seldi mi
laten dan in dit verdriet
en sal uus mijns ontfermen niet
dat ic troest van u mochte ontfaen
ende ghi met mi wout spelen gaen
hier neder in dit groene dal
daer die voghelkine maken gescal
ende die bloemen staen int groen
scone maghet sonder mesdoen
ende al sonder dorperheit
her lanseloet hets dicke gheseit
bi lichte gheloven es die menege bedrogen
dats seker waer en niet gheloghen
want hets menechweerf ghesien
dat vrouwen oneerlijcheit ghescien
omdat si mans te verre betrouwen
dat hem namaels sere berouwen
als die saken waren ghesciet
ic en weten op eerde geboren niet
dien ic soe verre betrouwen soude
ginc ic met hem spelen te woude
hi en soude met mi doen sijn gherief
daertoe hebbic u te lief
sanderijn wel scone wijf
dat ic onteren soude u lijf
scone maget al hadicx die macht
alsoe en was ic nie bedacht
dat ic u doen soude enege scande
al haddic u in vremden lande
sanderijn uutvercoren
ic soude u dbroet bidden te voren
eer ic u hongher hebben liet
bi ridderscape ic en mesdade u niet
sanderijn jeghen uwen danc
her lanseloet wi sijn hier te lanc
ons mochte iement horen ofte sien
want nyders sijn altoes uut om spien
hoe si iement mochten te scanden bringen
een verrader hadde liever quaet te singhen
dan goet want hets sijn nature
nu willen wi scheden in corter ure
dat hem niement ane ons en stoet
hoghe baroen edel ghenoet
god ons here moet u bewaren
ende altoes in doghden sparen
waerweert dat ghi u bekeert
ay noch soe blijft mijn herte verseert
vander scoender sanderijne
sine wilt niet doen den wille mine
dies moetic droeven alle mijn dage
wat ic kerme of wat ic claghe
sine wilt niet gaen met mi int wout
si mint ere voer enich gout
dat horic wel an haer ghelaet
si leidt enen reinen staet
ende haer herte es soe noyael
bi ridderscape ic woude wael
dat si gheboren waer mijns gelijc
al en waer si niet van haven rijc
ic souder maken af mijn wijf
want si heeft een reine lijf
ende haer herte es al vol eren
si en wilt haer niet te mi waert keren
dies lijdt mijn herte rouwe groet
van deenmerken lanseloet
ic hebbe u herde wel horen vriën
lanseloet bider maghet mariën
dat en can mi verwonderen niet
dat ghi u selven niet bat en besiet
dat ghi u minne soe neder draeght
ghi staet soe weeldelijc en claeght
om ene die luttel om u gheeft
tfi der scanden dat ghi leeft
dat ghi sout minnen soe nederen wijf
ach moeder si heeft soe reine lijf
ende haer herte es alsoe proys
ende van live soe gratioys
dat icse emmer minnen moet
mijn herte dat bert al een geloet
als icse metten oghen anscouwe
lieve moeder edel vrouwe
ic moetse minnen wat ghesciet
lanseloet ic wille ghi u bat besiet
u scone lijf u hoghe gheboert
ende werct na minen rade voert
ende wilt minnen uus ghelijc
sone wetic wijf int kerstenrijc
die ic woude hebben voer sanderijn
ic woude si mochte mijn eygen sijn
lieve moeder bi uwen danc
al ware al die werelt an mi belanc
ic woude wel dat si ware mijn wijf
scaemt u der scanden vul keytijf
dat ghi soe neder mint
ende men soe scone joncfrouwen vint
van hogher geboert van groten geslacht
o lieve moeder der minnen cracht
ansiet hoghe geboert no rijcheit van goede
maer si soect haers gelijc van moede
die beide sijn van énen wesen
ic hebbe dicke wel horen lesen
dat die minne soect haers ghelike
al es deen aerm ende die ander rike
die edel minne doet haer werc
gherechte minne en leit gheen merc
aen rijcheit noch an grootheit van maghen
noch nie en dede te ghenen daghen
maer het comt al bi gheluc
gheeft die edel minne haer stuc
si anesiet ghene hoghe gheboert
o lanseloet ende hoe versmoert
soe es u herte ane sanderijn
wildi doen den wille mijn
ic salse u doen hebben tuwen wille
al desen nacht heimelijc al stille
op u camere her ridder weerdt
ende doet daer mede dat ghi begheert
wildi mi ene ghelofte doen
vrouwe moeder bi sente symoen
dat ghi begheert willic u gheloven
op dat ic metter maget mach hoven
op mine camere ic ende si
lanseloet gheloefdijt mi
bi ridderscape ende bi trouwen
als ghi met sanderijn der joncfrouwen
hebt ghedaen al u ghevoech
dan seldi segghen ic hebbe uus genoech
sanderijn ic ben uus nu sat
ende van herten alsoe mat
al haddic seven baken gheten
dies en seldi niet vergheten
ghi selt spreken dese woort
ende dan seldi rechtevoert
u van hare keren al den nacht
ende ligghen en slapen soete ende sacht
sonder spreken ende swighen al stille
o lieve moeder es dat u wille
dat ic spreke dese dorper woort
des ghelike en hebbic nie ghehoert
wat mach u hier met gheholpen sijn
dat ic dit tot sanderijn
spreken soude met minen mont
ende ligghen voert ane als een hont
sonder spreken als een keytijf
wat soude peinsen dat reine wijf
dat ic die dorperheit begonste
ende ic haer draghe soe vriendelike onste
dat soude mi doer mijn herte deren
lanseloet dits mijn begheren
seldise hebben in uwer ghewelt
dat ghi mi dit gheloven selt
ende volbringhen als goet man
vrouwe moeder doetse mi comen dan
ic sal doen dat ghi begheert
al eest dat mire herten deert
die meneghe sprect hi en meines niet
al dier ghelike es mi ghesciet
want al sprekict metten mont
ic en saels niet meinen in minen gront
want ic an hare alder doecht
ic bidde gode den oversten voeght
dat sijt niet qualijc nemen en moet
si es soe eersam ende soe goet
ende eest dat sijt qualike nemt
soe wert haer herte van mi ontvremt
dan soe blijft mijn herte in pinen staen
daer omme soe eest mi al ghedaen
dat ic u beiden sal doen scheden
en siedi niet hoe hi hem soude beleden
ende es die hoechste vanden lande
ende doet hem selven die grote scande
dat hi mint soe nederen wijf
hi soudse trouwen die keytijf
dat horic wel woudix hem ghestaden
maer ic salt al anders begaden
dat dat nemmermeer en sal sijn
waer sidi scone maghet sanderijn
ic moet u spreken comt te mi
hoghe gheboren vrouwe dat si
nu segt mi wats u begheert
sanderijn dat mijn herte sere deert
moetic u claghen minen noet
hier es mijn lieve sone lanseloet
es met siecheden sere bevaen
hi wert ghister navont alsoe bestaen
dat hi noit sint woort en sprac
ic en weet niet wat hem ghebrac
ochte wat dat hem deren mach
maer heden merghen doent was dach
gaf hi enen swaren sucht
sanderijn ic hebbe sijns levens ducht
dies doeght mijn herte grote pijn
nu biddic u scone maget sanderijn
dat ghi wilt gaen te lanseloet
want hi leghet in groter noet
dies doeght mijn herte swaer verdriet
edel vrouwe dat ghi ghebiet
wert herde gerne van mi ghedaen
ic wille vriendelike met u gaen
want mi ware leet mesquame hem iet
die hem in tijts wel besiet
die mach in eren staende bliven
al dus soude men een dinxken bedriven
om een wijf te bringhen inden stric
wie soude dit bat gedaen hebben dan ic
want als die wille es ghedaen
soe es die minne al vergaen
dit es menichweerf ghesciet
ay god die hem crucen liet
wat valscher wijf es lanseloets moeder
dies benic nu vele vroeder
dan ic gister navont was
si stont mi ene sterke logene en las
dat hi met siecheiden ware bestaen
ende bracht mi inden stric ghevaen
ende heeft mi loghene voer waer getelt
ende brachte mi in lanseloets gewelt
dat mi ewelijc rouwen sal
nochtan deert mi boven al
die woorde die hi sprac die ridder vri
ende keerde sijn anschijn omme van mi
al haddic gheweest een stinckende hont
dat hebbic soe vaste in minen gront
ende doet mijnder herten alsoe seer
ic meine dat hi nemmermeer
van mi en weet goet noch quaet
ic salt al laten ende gaen mijnder straet
dolen in vremden lande
ic bidde gode dat hi mine scande
wille decken die ic nu hebbe ontfaen
want ic hebt sonder danc ghedaen
dies es mi te moede wee
lanseloet ghi en siet mi nemmermee
ic wille gaen dolen in dit foreest
o vader sone heilich gheest
ic bidde u dat ghi bewaert mijn lijf
dat ic nemmermeer mans wijf
werden en moet te minen scanden
waer ic come in eneghen lande
dat ic moet bliven dat ic si
dies biddic u moeder ende maget vri
fonteine alder suverheit
dat mi nemmeer dorperheit
gheen man te voren legghen en moet
dies biddic u fonteine der doghden vloet
werde moeder ende maget reine
ic sie ginder ene scone fonteine
daer op willic gaen nemen rast
ic hebbe soe langhen tijt ghevast
dat ic hebbe hongher ende dorst
ic hebbe te drinckene soe groten lost
dat icx niet langher en can gedragen
nu wouts god ic wille varen jaghen
ic bidde gode vanden trone
ende mariën der maghet scoene
dat si mi heden bewaren moet
ende gratie wil gheven ende spoet
dat ic moet jaghen ende vangen
want seker ic en vinc in langhen
dies ic mi van rechte scofiere
ic hebbe ghejaghet der dagen viere
nochtan en vincic noit conijn
ic scaems mi inder herten mijn
dat minen aerbeit dus blijft verloren
nu willic steken minen horen
besien of mi god beraden mochte
biden here die mi ghewrochte
ic sie ginder porren een wilt
daer mijn herte op es ghestilt
ic wane noit man op ghenen dach
alsoe sconen wilt en sach
als ghinder staet op ghene fonteine
ene scone maget ende ene reine
dunct si mi sijn an haer ghedaen
ay god here mochtic die ghevaen
soe en ware minen aerbeit niet verloren
noch willic steken minen horen
ende besien hoe si haer stellen sal
ay god die here es boven al
die moet mi gheven avonture
dat ic die scone creature
ghecrighen moet te minen wille
o scone maget nu staet al stille
ghi moet mijn ghevanghen sijn
ic hebbe u liever dan een everzwijn
al waert van finen goude gewracht
ic dancke gode der scoender jacht
dat ic heden merghen vroech opstoet
o edel ridder van prise goet
nu en doet mi ghene dorperheit
dies biddic u doer uwe edelheit
dat ghi mi ghene dorperheit en bewijst
want het worde u sere mesprijst
waer ghi quaemt tot eneghen hove
ghi dunct mi een ridder van groten love
daer omme biddic u hoghe baroen
dat ghi mi niet en wilt mesdoen
ende laet mi over dat ic si
o scone wijf nu segt mi
wanen comdi in dit foreest
dat wondert mi in minen geest
dat ic u vinde al dus alleine
in dit foreest op dese fonteine
wat sijn die saken die u let
heeft u hier iement dach gheset
daer ghi scone wijf na wacht
hi mochte sijn van sulker macht
ic soude u te noder spreken an
och edel ridder om ghenen man
en sta ic hier hoghe baroen
het sijn ander saken diet mi doen
ic ben verdoelt uut mijnder stat
daer ic in eren ende in vrouden sat
benic verdoelt ic en weet waer
ende sta hier in groten vaer
ende ic en weet niet waer ic henen sal
dies clagic gode mijn mesval
dat ic dese werelt moet besueren
noch dancic gode der avonturen
dat ic heden merghen vroech opstoet
ende dat ic soe edelen scone ghemoet
vonden hebbe te mire jacht
god heeft ons te gader bracht
dat wetic seker wel te voren
ghi sijt te minen behoef gheboren
want ghi ghenoecht mi alte wale
u scone lijf u hovesche tale
dat ghenoecht mi algader wel
wi selen te gader maken spel
nu comt met mi in mijn casteel
ghi en saeght noit soe scone juweel
dat sal wesen u ende mijn
her ridder nu laet uwe tale sijn
dies biddic u om den riken god
dat ghi met mi niet en maect u spot
al benic dus verdoelt al hier
o scone wijf inder minnen vier
leght mijn herte te mael en blaect
ghi sijt hovesch ende wel gheraect
ghi selt bi ridderscape sijn mijn wijf
ghi hebt soe edelen scoene lijf
opdat u wille es ende bequame
ic bidde u segt mi uwen name
ghi selt seker sijn mijn vrouwe
o edel ridder eest dan trouwe
minen name doe ic u weten
sanderijn benic gheheten
ende mijn vader hiet robberecht
ende was een wael geboren scilt knecht
ende diende metten coninc van averne
o scone maghet dat hoeric gerne
dat ghi van wapene geboren sijt
noch danc ic gode der salegher tijt
dat ic heden merghen niet vaste en sliep
het was een ingel die mi riep
dat ic te woude soude varen jaghen
mijn oghen nie liever wijf en saghen
ghi selt seker werden mijn
her ridder saelt alsoe moeten sijn
soe willic mi gerne tuwaert keren
ende dancken gode ende u der eren
dat ghi u selven soe neder daelt
ghi hebt mi soe vriendelijc anegetaelt
met hoveschen woorden ende met sconen
ic bidde gode dat hijt u moet lonen
dat ghi soe hovesch van herten sijt
dat ghi mi nu te deser tijt
soe vriendelijc hebt ghesproken an
o scone maghet nu gawi dan
ic sette u mijn trouwe te pande
nu gawi dan in dese warande
her ridder spreken alluttelkijn
ende verstaet die redene mijn
dies biddic u hoghe geboren baroen
anesiet desen boem scone ende groen
hoe wel dat hi ghebloyet staet
sinen edelen roke hi doergaet
al omme desen bogaert al
hi staet in soe soeten dal
dat hi van rechte bloyen moet
hi es soe edel ende soe soet
dat hi versiert al desen bogaert
quame nu een valcke van hogher aert
ghevloghen op desen boem ende daelde
ende ene bloeme daer af haelde
ende daer na nemmermeer neghene
noch noit en haelde meer dan ene
soudi den boem daer omme haten
ende te copene daer omme laten
dat biddic u dat ghi mi segt
ende die rechte waerheit sprect
edel ridder in hovescher tale
scone wijf ic versta u wale
ene bloeme dat en es niet
en esser nemmeer toe ghesciet
daer omme en salic den boem niet haten
noch te copene daer omme laten
want hi es soe scone ghedaen
ic sie daer op soe meneghe bloeme staen
met groten hopen sonder ghetal
daer edel vrucht af comen sal
op dat god ghedoghen wille
nu ewelijc hier af een ghestille
ende comt met mi wel scone wijf
ay mi nu es al mijn vroude een blijf
die ic op eerde ie ghewan
dat icse niewer vinden en can
die over scone sanderijn
ondanc hebbe die moeder mijn
dat ic die woorde nie ghesprac
mi dochte dat mi mijn herte brac
doen ic sprac die felle woort
daer omme es si op mi ghestoert
ende es mi heimelijc ontgaen
dat heeft mijn moeder al ghedaen
die mi die woorde spreken dede
nemmermeer en hebbic vrede
voer dat ic anescouwe dat edel wijf
ay ic minne haer reine lijf
soe sere mi dunct dat ic verdwine
hets een leven bi haer te sine
want si es te male noyael
si es een vrouwe princepael
ende keyserinne van mine vijf sinnen
en mochte gheen man een wijf meer minnen
dan icse minne noch dier ghelike
ic salse doen soeken al omme int kerstenrike
of ic sal weten waer dat si si
waer sidi reinout comt te mi
mijn alder liefste camerlinc
o edel here wat sijn die dinc
daer ghi al dus omme staet en claght
och mi en was nie soe leide verdacht
alst nu es te deser uren
dat ic die scone creature
sanderijn dus hebbe verloren
mi dunct dat mi mijn herte sal scoren
van groten rouwe die ic drive
dat ic in mine sinne blive
dat es wonder alte groet
ic ware mi vele liever doot
dan icse nemmermeer en soude sien
reinout ghi moetter omme gaen spien
of ghise iewerrinc vinden moghet
want nemmermeer en werdic verhoghet
voer dat icse metten oghen anescouwe
reinout nu sijt mi ghetrouwe
ende vaerse soeken oest ende sut
ende segt hare ic salse maken brut
ondanc alle minen maghen
here ic wilder gerne om waghen
mijn lijf ende ghenen aerbeit sparen
maer het ware beter liettijt varen
hets messelijc hoe si haer sal bekeren
ay haer herte es al vol eren
ende van haren live soe reine
ic weet wel si en dade haer niet te cleine
om al dat goet van eertrike
dat wetic wel waerlike
si es soe edel van ghedacht
reinout haest u al u macht
ende vaerse soeken oest ende noert
ende sut west alsoe voert
totter tijt dat ghise vint
wantse mijn herte met trouwen mint
mijn oghen nie liever wijf en saghen
met rechte machic mi beclaghen
dat ic alsoe menich jaer
hebbe ghewandelt hier ende daer
ende mijns heren bosch huedere gheweest
ende ghehoet sijn foreest
ende dese fonteine in dese boschalie
ende dicke ghegaen op dese rivalie
ende meneghen dach ende menech ure
maer noit en viel mi die avonture
dat ic hier noit wijf ghesach
dies ic mi met rechte beclaghen mach
noch noit en quam in mijn ghemoet
maer ghisteren doen mijn here opstoet
ende soude te woude varen jaghen
ic wane mijn oghen noit en saghen
scoender wijf dan hi hier vant
hi namse vriendelijc metter hant
ende brachse te hove met bliden sinne
al waer si ene keyserinne
soe en mochse niet noyaelder sijn
gheheten es si sanderijn
ende heefter af ghemaect sijn vrouwe
met rechte machic dies hebben rouwe
dat mi dat noit en mochte ghescien
bi gode ic sal daer omme gaen spien
vroech ende spade in alder stont
mochtic alsoe sconen roeden mont
ghevanghen ic souts te blider sijn
ende met alder herten mijn
gode daer af dancken alle mijn dage
nu willic mi berghen achter dese hage
ende verbeiden der avonture
o maria moeder ende maghet pure
ic bidde u om een goet beleyt
ende om een goet claer bescheyt
te vernemene van sanderijn
want lanseloet die here mijn
es van herten sere ontstelt
ende van hare minnen sere ghequelt
soe dat hi niet ghedueren en mach
want al sijn herte ende sijn gheclach
es dat hise dus heeft verloren
nu heeft hi bi ridderscape gesworen
canicse vinden hi maecse vrouwe
want hi heeft soe groten rouwe
dat hise dus verloren heeft
dat hi in groter pinen leeft
ende al uut rechter minnen
ay god here mochticse ghewinnen
soe waric blide in minen moet
deus god wie sal mi maken vroet
wat die man ment die ghinder staet
hi dunct mi hebben soe fellen ghelaet
ende ene colve groet ende swaer
hets seker een moerdenaer
ofte mi bedriecht mijn waen
nochtan sallic hem riden aen
want en dunct mi maer een
ic en sach noit man alleen
dat icker mi af ontsach
vrient god gheve u goeden dach
ende een vriendelijc morghenstont
wil u god gheven ende ghesont
moetti bliven in alder tijt
vrient god lone u wie ghi sijt
dat ghi mi vriendelijc sprect an
nu berecht mi als goet man
hebdi hier in langhen tiden
ene joncfrou sien liden
die scone was en wel ghedaen
vrient ghi selt mi verstaen
ic hebbe hier ghewandelt menegen dach
dat ic hier noit wijf en sach
jonc noch out dats emmer waer
maer dies es bi na een jaer
dat mijn here die ridder goet
op enen morghenstont opstoet
ende voer jaghen op dese fonteine
daer vant hi van herten reine
ene joncfrou verborghen staen
hi brachse met bliden moede ghevaen
ende riep hi hadde wel ghejaecht
want hi brachte ghevaen een maecht
die scone was ende wel gheboren
vrient daer moetic meer af horen
ic bits u hoe was si gheheten
vrient die waerheit seldi weten
si es gheheten sanderijn
si en mochte niet noyaelder sijn
noch bat ghemaect van haren live
si en ghelijct ghenen wive
die hier inden lande gheseten si
want si es scone ende goet daer bi
hi heefter af ghemaect sijn vrouwe
want si es hem soe ghetrouwe
ende ghehoersam ende onderdaen
ende alle die minen here bestaen
minnense om hare groter doeght
si sijnder al gader bi verhoeght
die den hove toebehoert
nu moet mi god beraden voert
dats die joncfrou die ic mene
ic hebbe ghesocht die vrouwe rene
meneghe mile ende menich lant
maer noit en quamic daer ic vant
soe sconen bescheet als ghi mi doet
och lieve vrient nu maect mi vroet
hoe salicse moghen spreken
vrient dat moet u ghebreken
te sprekene jeghen die vrouwe mijn
het moeste bi mijnder hulpen sijn
want ic bens met haer gheloeft
ic ben van alden knechten thoeft
die mijn here onthouden heeft
eest dat sake dat ghi mi gheeft
enen drincpenninc in mijn hant
ic salse u doen spreken coen wigant
alsoe vele als u herte begheert
enen penninc es saen verteert
ende oec qualijc overbracht
loept ende haest u al u macht
ende doet mi spreken sanderijn
daer sijn twe penninghen roet guldijn
ende segt hare met woorden sterke
dat hier ene bode es uut deenmerke
diese met haesten spreken moet
nu willic lopen metter spoet
ende sal bringhen die vrouwe met mi
o edel vrouwe van herten vri
ic bidde u vriendelike comt tot hier
hier buten hout een degen fier
die u met haesten spreken moet
o edel vrouwe ghetrouwe ende goet
god die alle dinc vermach
die moet u gheven goeden dach
scone maghet sanderijn
reinout willecome moetti sijn
nu segt mi wats u begheert
dat salic u segghen vrouwe weert
dat ghi varen moet met mi
want lanseloet die ridder vri
heeft u doen soeken over al
want tachters dat hi mi beval
dat was of ic u vinden mochte
edel vrouwe dat ic u brochte
hi sal u seker maken brut
reinout vrient dat spel es uut
segt hem dat hi een ander beghinne
ic en gave niet om lanseloets minne
een gers dat uutter eerden gaet
o scone wijf ghi selt sinen staet
anesien ende sijn swaer mesval
het en was noit sint hine qual
edel wijf dat he u verloes
soe heeft hi ghequolen altoes
ende gheleeft in pinen groet
het sal hem seker gheven die doot
eest dat hi u niet en ghewint
want ic weet wel dat hi u mint
boven alle die nu sijn gheboren
hi heeft bi ridderscape ghesworen
als hi van u vernemt ende weet
al waert alle sine maghen leet
dat ghi werden selt sijn wijf
reinout dit moet sijn een blijf
want ic ben eerlijc ende wale ghehout
ende hebbe enen edelen man ghetrout
dien ic minne boven alle die leven
hem en willic niet begheven
al ware lanseloet alsoe rike
dat hi ware hectors van troyen gelike
ende dat hi hadde van gode te lone
dat hi droeghe die selve crone
die die coninc alexander droech
soe en ware hi nochtan niet mijn ghevoech
ic en hebbe liever minen man
die mi alder doeghden an
dien salic ewelijc sijn ghetrouwe
o sanderijn wel scone vrouwe
en mach hi u dan ghewinnen niet
soe moet hi ewelijc int verdriet
bliven ende in pinen staen
dat ghi desen huwelijc hebt ghedaen
dat mach u rouwen emmermere
want lanseloet die edel here
hadde u sekerlijc ghetrout
dats een dinc dat mi niet en rout
noch nemmermeer rouwen en mach
want ic nie man op eerde en sach
dien ic meer doeghden an
dan ic doe minen lieven man
hets recht want hi eest wel weert
hi es een ridder wide vermeert
ende een vaelyant ridder van hogen moede
wael gheboren ende rijc van goede
ende gheradich ende vroet
oec es hi te wapene goet
ende van groten doene bekint
want hem mijn herte met trouwen mint
boven alle creaturen
nu en willic hier niet langer duren
reinout vaert met haesten sere
ende segt lanseloet uwen here
dat hi nemmermeer en peinse om mi
o edel vrouwe van herten vri
na dien dat al dus wesen moet
soe biddic u edel vrouwe goet
om een licteken dat ic mach
metter waerheit seggen dat ic u sach
ende ghesproken hebbe ende ghesien
reinout dat sal u ghescien
ic sal u gheven prinsepael
een licteken proper ende noyael
ghi selt segghen den ridder vri
dat wi stonden ic ende hi
in enen sconen groenen bogaert
ende dat daer quam van hogher aert
een edel valcke van hogher weerde
ende beete neder op ene gheerde
die scone met haren bloemen stoet
dit seldi segghen den ridder goet
ende dat die valke die daer quam
ene bloeme van dier gheerden nam
ende alle die andere liet hi staen
sine vlerken ghinc hi van hem slaen
ende vloech wech met haesten groet
dit seldi seggen den edelen genoet
ende cort soe quam die valke daer weder
ende sochte die geerde op ende neder
maer hi en mochse vinden niet
dies doeghde die valke wel swaer verdriet
dat hi die gheerde dus niet en vant
dit seldi segghen den coenen wigant
hi sal wel gheloven van dien
dat ghi mi ghesproken hebt ende gesien
als ghi hem dese tale ontbint
nu hebbic mine woorde gheïnt
reinout god moet u bewaren
ay god here nu moetic varen
ende die scone vrouwe achterlaten
nu benic beraest uter maten
hoe ic mine boetscap seggen sal
seggic hem die waerheit al
dat si noch leeft ende es ghehout
ic weet wel dat ons allen rout
hi sal willen hebben dat scone wijf
ic weet wel het cost hem dlijf
ende al den ghenen die hem bestaen
ende ten tienden lede anegaen
sal hi daer omme avonturen
daer sal die meneghe om besueren
die bitter doot dat wetic wel te voren
nochtan bleve die aerbeyt al verloren
want hi en mochse ghewinnen niet
hi soude hem selven int verdriet
bringhen ende oec groten heren
ic sal mine tale wel keren
ende sal segghen dat si es doot
waer sidi hoghe gheboren ghenoet
van deenmerken her ridder stout
sijt willecome lieve vrient reinout
groet willecome soe moetti sijn
hebdi van sanderijn
iet vernomen dat segt mi
och edel here van herten vri
ic hebse ghesocht menich lant
soe langhe dat ic die scone vant
in ene stat die heet rawast
daer was die scone vrouwe ghepast
ende es in afrijka gheleghen
lanseloet vri edel deghen
daer vandic dat scone wijf
dat haer coste haer edel lijf
doen si van u hoerde spreken
haer edel herte dat moeste haer breken
doen si van u hoerde ghewagen
reinout dit sijn al saghen
ic hore wel dat ghi mi liecht
ic wille dat ghi mi niet en bedriecht
ghi en segt mi die waerheit claer
brachti mi goet licteken van haer
te bat soudix gheloven dan
lanseloet hoghe gheboren man
ic sal u segghen principael
een licteken proper ende noyael
dat mi gaf die vrouwe reen
si seide mi dat ghi onder u tween
stont in enen sconen groenen bogaert
ende dat daer quam van hogher aert
een edel valke van groter weerde
ende beete neder op eene gheerde
die scone met haren bloemen stoet
dit hiet si mi segghen her ridder goet
ende dat die valke die daer quam
ene bloeme van dier gheerden nam
ende alle die andere liet hi staen
sine vlerke ginc hi doe van hem slaen
ende vloech weech met haesten groet
dat seise mi hoghe gheboren genoet
ende daer na quam die valke weder
ende sochte die gheerde op ende neder
maer hi en mochse vinden niet
dies doghede die valke wel swaer verdriet
dat hi die gheerde niet en vant
dit licteken coene wigant
gaf mi die vrouwe vri
ende doen keerdese haer anschijn van mi
ende sprac daer na nemmermeere
ay hemelsche coninc gheweldich here
dats een licteken proper ende goet
daer bi dat icx gheloven moet
nu segt mi reinout es si dan doot
jasi hoghe gheboren ghenoet
ende begraven in die eerde
o sanderijn ghi waert die gheerde
die scone met haren bloemen stoet
ende ic die valke dies benic vroet
die ene bloeme daer af nam
want mi nie sint vroude en bequam
dat ic die edele gheerde verloes
soe hebbic ghequolen altoes
uutvercoren vrouwe mijn
alle vroude es mi nu een pijn
die ic op der eerden mach bescouwen
spieghel boven alle vrouwen
die ic op eerde nie ghesach
met rechten roepic o wi o wach
over die moeder die mi droech
want haer herte in vrouden loech
doen si mi gaf den valschen raet
o wi der bitterliker daet
ende der jammerliker moert
dat si mi spreken dede die woort
daer ic bi verloes dat scone wijf
dat haer ende mi sal costen dlijf
want mijn herte es al doerbeten
ic woude wel dat mi ware gespleten
ende ic des levens hadde ene ende
want soe waerweert ic mi bewende
ic blive ewelijc vroude loes
die ic met goeder herten coes
hebbic bi valschen rade verloren
dies heeft mijn herte soe groten toren
dat mi scoren sal van rouwen
ic hoepse in hemelrike te scouwen
daer omme willic nu sterven blidelike
ay oetmoedich god van hemelrike
nu wilt haer ziele ende die mine ontfaen
want dleven es met mi ghedaen
ghi heren vrouwen wijf ende man
nu nemt hier exempel an
soe wie dat in trouwen mint
als hi sijn lief te wille ghewint
spreke hoveschelike daer van
want van deenmerken die edel man
bi qualike spreken bi valschen rade
es hi bleven in die scade
dat hem coste sijn edel lijf
nochtan dat hi dat scone wijf
minde boven alle die leven
bi valschen rade die hem wert gegeven
dat hi sprac messelike woort
wert gherechte minne ghestoert
alsoe dat si hem ontginc
daer omme radic boven alle dinc
hoveschelike te sprekene elken man
waer hi mach ende waer hi can
ende sonderlinghe van allen vrouwen
sprect hoveschelike ende mint met trouwen
soe moeghdi troest van vrouwen vercrighen
nu biddic u allen dat ghi wilt swigen
ons voerspel dat es ghedaen
men sal u ene sotheit spelen gaen
