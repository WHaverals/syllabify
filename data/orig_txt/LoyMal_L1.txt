doe zo zeide dus malaerd
so nes niet vroet die lombaert
want hi heift so vele mesdaen
hine cans te ghere bate gestaen
so hoe dat die felle lombaert
orghelieus was ende groenyaerd
jeghen zinen neue loyhier
nochtan wast leet den ridder fier
dat hi hem zach gescien dit leet
dat deden hem naturlijc secreet
dies zo bem ic wel in inne
sormarinde die coniginne
sach also berecht den felloen
blide was zoe om dat doen
te gayetten dat zoe seide
sonder enich langher beide
nu heift die lombaert groot grief
dats mi vtermaten lief
in wils niet hebben in mijn gewoude
eene mine vul van goude
want het es een losengier
doe riep zoe enen escuwier
loop zeit soe metter vaert
ten riddere die zit vp twitte paert
zech hem dat ic hem ontbiede
ic zal hem gheuen grote miede
dat hi dor minen wille ride
jeghen die quinteine nv ter tide
die cnape liep wech gereet
alle die lieden dat hi leet
so dat hi te loyhiero cam
biden toghele hine nam
hi seide te hem met geninde
here ridder de scone sormarinde
doet v zegghen ghewaerleken
dat ghi dor hare wilt steken
vrient seit hi het wert gedaen
doe slouchi met sporen zaen
den goeden wreene blankaert
ic wane daer en was gheen paert
so goet tien tiden vp den velde
loyhier reet met gewelde
ende met coenen gedochte
so wat hi gheriden mochte
met i sterken stinen speere
ter quinteine was zijn gheerre
deet hem weten ghewareleken
dat hem gheen goet zal gebreken
doe sprac malaerd ende louch
joncfrouwe dats wel onse ghevouch
sod onse here van hemelrike
loont miere vrouwe hogelike
doe zo zeide dus gayette
vassael willic uuen helm zetten
ic salne te pointe zetten wel
malaert was herte dankene snel
ende voer ter venstre nare
gayette nam den helm clare
ende zetten hem weder vp thooft
ne waer teerst des ghelooft
streec zoe hem tanscijn van zweeten
doe began in malarde beeten
d rechte strael vander minne
scine zeit hi mine v zinne
di legghic an v in goeder trouwe
st v wille scone joncfrouwe
