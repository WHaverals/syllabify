alse roest dat ant yser leghet
hoer wat die boec van hem seghet
hi trecket yser mit sire cracht
ist in den daghe of in der nacht
emmer toghet hi die leytsterre
doer al dat si van hem es so verre
dese steen is te touernyen goet
hi gheuet den man craft ende moet
jeghen sine viande diene draghet
valsche drome hi veriaghet
hi verdriuet oec venijn
ende toghet daer hi bi mach siin
dien de hersen verroert ter nywer mane
dese steen is hem goet ane
si werden te min verdullet
ende die des morghens siin veruullet
dien is hi goet in allen tiden
men sellen dreghen ter lufter siden
dese steen bediet die papen
beyde ridders ende knapen
porters dorpers ende vrouwen
dien den woerden best ghetrouwen
ende an hem trecken als die steen tyser
ende maecse beter ende wiser
bi hem bekent men die leytsterre
dat is onse vrouwe die alle werre
breket twischen gode enten man
diere mede toueren can
hem es oec dese steen goet
die der papen raet wel doet
si leren hem sulke touernye
dat hi die ziele den duuel onturie
si gheuen ieghen den viant cracht
valsche drome ende haer macht
dat is die minne van ardschen goede
benemen si mit haeren goede
si toghen der zielen ghewin
die in den sonden verwoet siin
si siin goet in allen rade
si brenghen daer hi vint ghenade
albestoen dat is i steen
siin ghelike en es gheen
hi es alse ysermale ghedaen
teerste dat hi heuet vier ontfaen
sone macher dwesken water no wint
no dinc ne gheen die men vint
sonder eynde emmermeer
barnet hi al euen seer
in archadia is hi vonden
daer mense vint in allen stonden
die meeste siin wit als die sne
ende el nyewer vintmer me
dese steen na minen sinne
bediet die ghene die rechte minne
hebben ghedaen in haren moet
dat si doer gheenrehande goet
no doer steruen no doer leuen
nemmermeer en willen begheuen
amantos dat is j steen
sine ghedaen es cleen
ende van alune die ghedane
in endi vintmen als ic wane
men bestrijcter mede j siden cleet
en es vier engheen so heet
datter yewer an mach winnen
maer van buten ende van binnen
so wart hi recht also claer
of hi van vier ontsteken waer
jeghen touernye is hi goet
want hi den mensche daeraf behoet
dese steen dinc mi meest
gheliken der ghiften die de heylighe gheest
sendet in des menschen herte
want hi behoeten sonder smerte
al es hem thert onsteken binnen
dat vier en mach hem nyet winnen
ende hi houten harde vrie
jeghens des duuels touernye
allectorius dat is i steen
die wast in een capoens been
maer somme boeken saghen
dat hi leghet inder maghen
also groet als i boen
wel na is hi also scoen
ende gheverwet als i cristael
maer een deel droeuer ende vael
als die capoen is out drie iaer
dan selmen mesten daer naer
vier jaer dan wart hi al
volwassen dat hi wassen sal
die dien steen draghet in sijn mont
hi stempt den dorst in alre stont
die steen is oec seghevri
ere ende vrede gheuet hi
hi maket die liede vroet ende lief
ende alremeest seyt ons die brief
versoent hi wijf ende man
maer dier hem wil keren an
moeten dreghen in alre stont
als hi des gheert in sinen mont
allectorius bediet scone tale
si voeghen elken mensche wale
want diese dreghet in sinen mont
hi verghet in menigher stont
den dorst van vele dorperhede
hi is seghevri in menighe stede
want menich verwint wale
sinen viant mit soeter tale
daer coemt of ere ende vrede
van soeter tale in menigher stede
hi maect die lude lief ende vroet
men seit dat allectorius doet
si soenen die vrouwen ieghen den man
die met scoenre tale can
dicke verdienen si die hulde
die si verdient had te voren
abscincus dat es i steen
swarter dan dinc ne gheen
mit witten aderen cleyn als i haer
die steen is vtermaten swaer
wanneer dat hi heet wert van viere
seuen daghe dats siin manyere
so behout hi siin hitte
dat vier wat bediet ditte
dies bediet nidichede
omtrent alle die lede
wanneer dat si den mensche beuaet
dat si node van hem gaet
albundina dat is i steen
dier vintmen menich een
in een lant hiet albundine
dat alexander wan mit sire pine
op dien coninc daxillis
men seyt dat hi wel na is
ghedaen alse i ghernate
maer sat is hi i deel ter mate
som siin si van dier maniere
als mense dreghet dat si sciere
verkeren in den sardius
die letter seyt ons aldus
dat si ne hebben craft en ghene
dan haer scoenheyt allene
hoert wat ic v hier of bedude
dese steen bediet die lude
die scoen siin van horen liue
sijn si man ofte wiue
ende anders doghet no prijs
en verdienen in ghere wijs
andromada na minen wane
heuet des siluers ghedane
hi es ghelijc den dyamant
men vinten opter roderse cant
nemmermeer en waer man beuaen
also es siin craft ghedaen
so mit torne in sinen moede
siet hine an hi wart te goede
dese steen seyt die brief
bediet elkes menschen lief
want wie therte ter minnen steet
hem dunket dic sijn lief wreet
nochtan wilc tijt dat ghesciet
dat hijt mitten oghen siet
wart si siins herten meester so
al waer hi gram si maecten vro
berillus dat is i steen
hi es van den xii een
die aron had in sinen clede
sine ghedaen seg ic gherede
hi is bleec no min no me
als dat water van der se
gheliket hi in sine ghedane
ene groenheyt heuet hi ane
dat toghet hi an den scade best
wert hi in goude gheuest
so is hi ieghen sporne goet
ende ieghen die des nachts doet
den mensche in vaer siin
maecmer doer i gatekiin
ende mer esels borstel in doet
so is hi ieghen den duuel goet
want hine veruaert ende veriaghet
ist dat men ter lufter side draghet
in ethiopen vintmen desen
wat hi bediet moghedi lesen
crisolitus die mit crachte
die gheeste verdriuet bi nachte
die den man hout onuersaghet
ende den duuel oec veriaghet
bediet goede werke wel
bi dien en is nyet el
dan na gheloue ende bi achte
den duuel veriaghet onsachte
draconiades dats i steen
dat es loghen ne gheen
die leghet in die hersen des draken
ic seg v in waren saken
heuet men nyet eer die drake steruet
so bliuet hi al verderuet
ic seg v hoe men wint
teerst dat i coene man kent
thol daer die drake in is
als hi slapet merket hi des
ende slaet hem dat hoeft ontween
aldus wint hi den steen
eer die drake is al doet
die steen is claer ende roet
desen steen hebben vercoren
die coninghe die ten oesten horen
draconiades bediet leringhe
drake bediet sonderlinghe
clerke die leringhe draghen
hen si datmen mach beiaghen
dyonisia machmen vinden
in dat rike lant van inden
bruun is hi ende sne witte dropen
leestmen datter inne lopen
als hi in water is ghewegen
dinct hi sulke roke gheven
oft waer bruuskende wiin
dit dunket mi wonder siin
want hi doet dronkenscap verslaen
doer al dat wi verstaen
dat wiins roke sonder die smake
die lude mach wel dronken maken
dese steen bediet sekerlike
die rike lude van aertrike
dyacodos dats sonder waen
een steen als die beril ghedaen
doemen in water hi maket saen
figuren als die duuel ghedaen
ende si antwoerden des si noden
doemen die steen an i doden
so wert sine craft te nyet
want hi doet ontsiet
dese steen bediet dan
den quaden kersten man
die int water is ghedoopt
ende ten duuel weder loopt
hine heeft sorghe so groet
nerghen dan om die doet
exacontalidon dats i steen
also daen en es gheen
die hebben eenrehande lude
daer of ic v i deel bedude
maken si vreeslic ghelaet
als si dan te houe gaet
si eten nyet dan cruut
si doden ghene dinc die leuet
ende also menighe craft daermede
dit seyt solinus ouer waerhede
dit volc bediet harde wel
ghetrouwe minne ende nyet el
ende die steen bediet minne
die si draghen in haren sinne
sine menighe ghedane bediet
menighe doghet die men siet
van trouwer minnen scien
alle den ghenen diere plien
men vint int lant van ethiopia
ende oec in arabia
enen steen hiet emachites
die den roest ghelike es
ende rode aderen lopen daer dore
brijctmen ontwe dats sine nature
ende mit water drinke dan
hi gheneset ist wijf of man
die rasenen ende spuwen bloet
ter vrouwen euel is hi goet
die bloesocht gheneset mede
mengmen mit wine dats siin sede
hi gheneset die darme dan
men leset dat hi mede can
gansen die veniinde beten
ende seer oghen dat wilmen weten
es hi vtermaten goet
men leset dat hi breken doet
dien steen die den mensche draghet
ende dat hi quaet vleisch veriaghet
dat leghet in der lude wonden
dits van den steen bescreuen vonden
echites dat is en twaern
een steen die ons brenghen die aern
vten eynde van aertrike
men vint ghene siins ghelike
die leghen die aern in sijn nest
dats sinen ionghen alre best
sine nature leert hem ditte
siin eyer siin van groter hitte
ende die steen is cout van naturen
des moghen si te bet gheduren
hi is gheuerwet wt ende wt
alse der prumegarnaten huut
een ander steen leghet daer in
die vrouwen diene van beghin
hebben van haren arbeyde
hi es hem grote salichede
want hi minret hare pine
sulc is die nature sine
wat vrouwe sone an haer heuet
is dat die vrucht leuet
so wart si leuende gheboren
dats ene doghet vtuercoren
hi maket den mensche segheuri
ende suuerhede gheuet hi
oec meret hi goet ende gheuet minne
den ghenen diene moghen winnen
jonghen kinderen is hi goet
ende ieghen swel groet
