dronkenschap is diet merct wel
een sachte ende smekende duvel
een zuete venijn binnen smenschen monde
ene sachte nochtan sware sonde
ander v manieren heft gulsheit
nadat sinte gregorius seit
deerste is dat men niet ontliden
mach geordineerde maeltiden
dusdane moghen dat woort wel vresen
dat wi in ecclesiasten lesen
wee di land daer coninc is kint
ooc mede so scrifture ontbint
wies princhen dat bi tide eten
biden lande so moetstu weten
is verstaen dat vleyschlike diet
want wi zijn eerde ende anders niet
onsen vryen wille dats die coninc
die te bewaerne heft die hoghe dinc
dats die ziele na godes gebeelde
gemaect ende erve der hoger weelde
princhen die dit land heft binnen
dat sijn die v verstandele sinnen
als dese coninc is dan kijnt
met rechte is dat land gepijnt
gelike dieghene die gode minnen
den dach altijd willen beginnen
gode te oefenen ende hem te eerne
also pleghen si hem te keerne
ter spisen eerst vor alle saken
die haren god van haren buke maken
dusdane soeken haer godes rike
dats dranc ende spise leckerlike
die ander maniere is dat riesen
leckerlike dinc verkiesen
also die bible orcont wel
vanden kinderen van israhel
die van den hemele manna ontfingen
dat smake gaf van allen dinghen
daer se den smaec of hebben wouden
nochtan en wouden si hem niet houden
daer mede vernoeghet al hare eysch
was daer boven omme vleysch
sinte lucas woorden vertrecken
ooc mede van den riken vrecken
dat hi gerichten uutvercoren
altijd hem brenghen dede voren
contrarie deser leckerheden
so leert seneca ons leden
hongher moete braden nopen
niet op die lecker spise hopen
dus mach elken vroeden af grisen
te verkiesene die lecker spisen
omme drie redenen so souden
die menschen met rechte houden
hem van allen leckernyen
die eerste redene om dat wi sien
die nature van den vate
daer wi die spise in sinken laten
bi dien wat daer binnen wort
besteet et tebrect ende vort
elc mach sien bi geliken dit
hadde yemant een vat besmit
ende daer in dede zuvren wijn
hi soude hem dunken verloren sijn
die ander redene om dat leckerhede
vander spise die is mede
hulpe den vleesche ja alremeest
te contrarien den gheest
dus vecht haerre twe teghen eenen
die verwonnen moet sijn alteenen
dats die geest hier af verclaert
in een bewijs sinte bernaerd
elke spise die moet di
genoeghen die goet te etene si
als die mensche van jonghen dagen
der weelde plach hi en cant gedragen
dat wi daer na ontvlien souden
hi en wilt over eenen zede houden
hier up seghede die wise salomoen
die wech dien dat jonge kint heeft geploen
dien wilt gherne in zijn ouder gaen
die derde maniere is wilt verstaen
als men der spisen te vele eet
waer af sinte gregorius seet
rein sachte vallende is zere goet
ende bi mate is al dat land gevoet
mer vele reyns ende vallende zere
quetst die vrucht no min no mere
te vele spisen grote swaerheit
die vierde maniere der gulsicheit
is dat misselike bewisen
van den bereedene der spisen
die si te versierne plien
ysidorius secht ooc dus van dien
si edreken inder manieren
hare spise gelike stommen dieren
die visieren ende reeden so vele
om des avonts te vulne haer kele
mer edreken van dien ende van desen
mach in also vele verscheden wesen
die diere edreken anevaen
als haer eten is gedaen
mer dusdaene edreken vor dat eten
die vijfte maniere leere weten
dats gulsichlic ende heet an spise te vane
van dusdaene gulsheit af te staene
troost ons ecclesiasticus bewisen
loopt niet ongemaniert ter spisen
en stoert den licham niet daer boven
wel mach heten die gulse verscroven
die hem niet anders besich en maect
dan hi met moede altijd haect
op dat mael datter volghet an
ende als hijt gecrigen kan
schiet hi daer an so bernendelike
dese verberntheit is claerlike
int sniden ende int kouwen verclaert
hier op scrivet sinte bernaerd
ooc om des lichamen gesondicheit
somen meer met gemake eit
ende die spise kouwet meer
so si verteert wert lichte te eer
dusdaene haesticheit brect
daer men over tafelen sprect
ende die spise coelen laet
die den mensche heet doen quaet
andere manieren heft se noch viere
die gulsicheit ongehiere
ende dese spreken van overmaten
die vele liede qualike laten
die eerste is als men etet dicken
daer gemeente weynich up micken
den gesonden wel bedarf
hem te bedraghene met tweewarf
des daghes te houdene maeltiden
wille hi van gesonden verbliden
vake eten brect vele gesonden
de arsten van medicinen orconden
dat gheen dinc en is so quaet
ende dat den licham meer verslaet
dan men te etene begheert
vor de spise is verteert
als rauwe spise op rauwe valt
also die medicine ons wel calt
sone is natuerlike hitte
niet mechtich te doen smelten ditte
dan volghet die loon gulshede
dats corts of ander siechede
vake ooc der zielen quale
die ander maniere mach ooc zijn wale
als die mensche te vele manieren
van gerichten doet visieren
genoech te zine der gulsicheit
die wise seneca hier up seit
up dit onnatuerlic haken
die maghe haect omme vele smaken
die welke hoe dat se vele begheert
so si meer nemet soet haer meer deert
vele dinghen gelieven alleene
die deeren al sin se gemeene
ende dus der kelen vele begheren
brengt weder der maghen vele deren
also die spise doer haer doet jaghen
die nature en cans niet verdraghen
si en moet daer af quellen lanc termijn
die derde maniere die so moet sijn
als wi nieuwe gerichten doen
maken die men niet heft geploen
die vierde specie is die maniere
van enyghen als spise is zere diere
up dat si mede yet leckerlic si
dan trecken si hem lieden bi
ende copense om haer eerlichede
dus vorderen si hoverdichede
der gulse manieren oversien
nu verstaet ende leert van dien
quade gesinden viere die mede
altijd wonen inder gulsichede
die eerste is hoverdicheit
van welker die wise dus seit
die hongher ons lieden niet doet
in spisen verteren so groet goet
mer hoverde die wi begheeren
doet ons dat meeste deel verteeren
wi reden uut onser hoverdichede
der liede oghen te vulne mede
daer om dat ons die liede ansien
wi souden der costen die wi plien
vander meester helft ontberen
so vele doet hoverde verteren
in spise in cledren in messenieden
die ander drie gesinden bedieden
der spisen grote leckerhede
in drien manieren so ic sede
deerste is begheerte van meniger spise
dander is dat diversch bewisen
tgherichte dus of dus bereet
dat derde is also ict weet
dat men der spisen begheert so vele
dat si wederstaet ter kele
laet ons sien viii remeden
teghen sonden der gulsheden
die eerste dar bi si wert verloren
dats gheerne gods wort horen
god selve leerde ons die remede
teghen temptacie der gulshede
doe die duvel sprac dat hi te zijnre noot
vanden stenen dede werden broot
want daer sprac jhesus van nazarene
die mensche en leeft niet allene
bi den brode mer bi der woord
die uten mond gods comet voort
ende dus die vake te sermoene gaet
somwile hi geestlic voetsel ontfaet
mids den welken wert gevoet sijn zin
dat hi der spisen sal achten te min
wie is die dese remedie soect
of die enichs predikens roect
sonder dat enich ertsch wasdom dreget
wie comt nu daermen tword gods seghet
arme wiveken ende daer toe mans
staen daer van verren bi als quans
secht die priester dat my dunct gaende
met my so sal ic bliven staende
anders sullen si onlanghe wesen
die ander remedie is te desen
van redeliken dinghen belemmerthede
die wise leerde hier up ende sede
die vele begheerten verslaen den traghen
sine hande en connen gheen werc gedraghen
die ledich is vele dinghen beghert
altijd hem drievout hongher deert
sine oren doghen hongher sware
altijd om te hoerne nyemare
sine oghen sijn altijd hongerich mede
om te siene ydele werlichede
ende zine kele blijft onversaet
hoe vele spisen daer dore gaet
belemmerthede verslaet dese drie
up dat gemaniert si die
die derde remedie is hier toe
dat hem die mensche also verre doe
als hi vereyscht van elker stede
daermen oeffent die gulsichede
hier toe mach tword wel gesecht wesen
dat wi in ecclesiaste lesen
du moets di pinen sonde te vliene
als dat serpent dat verslaet met siene
hoe dat dit voren is geseit
up elke sonde ende up elke quaetheit
die den mensche moghen geschien
proper macht behoren te dien
die tempteren van sotheden
die volghen meest der slanghen seden
dat in den boom eerst bedroech even
dat alle menschen ooc beseven
also die bible doet gewach
twijf dat tfroyt goet te etene sach
schone in den oghen bequame int sien
si pluctet ende at van dien
sinte gregorius ons dus bediet
te schouwene is georloft niet
dat niet en is georloft te begheerne
hebstu dan mensche herte tontbeerne
der gulsen tafelen moetstu vlien
daer du maechts vele gerichten sien
yzaias gheeft aldus uut
doe eva hadde geschouwet tfruut
also saen als sijt in die hande nam
verswalch sijt dat ons zere misquam
hier omme ist niet seker ansien
bequame dinc die men wille vlien
die vierde remedie is daer wi
gulsheit moghen weren bi
dat wi met ernstichede groet
merken hoe dat na onser doot
onse menschelike vleysch sal wesen
sinte gregorius scrijft van desen
niet en is beter omme daer mede
te temmene des vleyschs begerlichede
dan te voerdenkene die vuulheit groet
van onsen vleysche na onser doot
die vijfte remedie is deser sonde
dat wi souden in allen stonden
om dat ewighe werschap denken hoe
wi alle zijn genoet daer toe
ten anderen ist al claer ende bloet
dat die teghen den avent is genoet
ter feesten sal min ter maeltijd eten
dan die hem ongenoet sal weten
hi sal ter maeltijd houden pael
om te houdene dat avontmael
mer vele liever die wel moghen
wesen geliket der soghen
die hem met drave hier so vullen
dat si hem niet rekenen sullen
ten aventmaeltijd voer genoet
daer die vulmaectheit es so groet
dat se die hongher salich maect
here god also gi selve spraect
salich zijn die hongherighe ende mede
die dorstende zijn na die gerechtichede
of te derre feesten wel geraect
hongher den mensche salich maect
te so hogher weelde wert hi geresen
die daer sullen versaet wesen
nemmer en comt hem hongher ane
die seste remedie na mynen verstane
teghen die gulsichede die es
te merkene dat die exces
van gulsheit inbrenct swaerheit groet
want si inbrenct drievout doet
doet der misdaet doet der naturen
ende doet der hellen in menigher uren
also ic vor vander gulsheit sede
sunte augustijn scrivet oec mede
also wi medicine nemen
bi maten mochten wi so getemen
voetsel te nemene in eniger stonde
wi souden leven in vulre sonde
ter sevenste remedie der gulshede
is dat wi merken christus lede
met luttel weelden met vele armoeden
wi sullen ons de sachter hoeden
teghen dese sonde ende daer bi
staet gescreven in treni
gedenct mijnre armoeden alle
gedenct der alssene ende der galle
die armoede van christum den here
soude met rechte die riken zere
van hare werschepe leeren ontspoen
die si in overdaden doen
si sien ende vinden in allen steden
genoech armen vor hem leden
ende qualebedde comen hem ooc te voren
mer si en willen daer nyet na horen
gheven om gode ii of iii miten
hem dunct dat si hare sonden quiten
wonder groet ist dat die rike
niet hebben vor oghen eenparlike
der consciencien begrijp
alse die armen maken sulc gepijp
vor hem luden van groter berste
si en gheven niet om die mynne van kerste
neense mer dat si souden deelen
gheven si ydelen gespelen
des duvels wichten so voeden zi
ende die armen gaen te quiste daer bi
die viiist ende die leste remede
die is teghen die gulshede
dats die zoete gracie ons heren
die ter gulshede hem toekeren
si souden altijd zijn in bedinghen
dat se die here moste bringhen
in gracien daer si mochten mede
die hette lesschen der gulsichede
ende van sonden hem wachten dan
van deser gracien scrijft sinte jan
die des waters drinct dat ic hem sal geven
nemmermeer dorstem in zijn leven
sinte pauwel ons te kennen doet
hets den mensche harde goet
dat hi zijn herte in alre wise
met gracien voede ende niet met spise
want als na spisen haect die sin
so ne comt godes gracie niet daer in
hier of heft seneca gescreven
die wille in ewighe weelde leven
sal hem na ertscher weelde niet stellen
mer hi moet aftrecken ende vellen
alle begherte diet vleysch aensiet
begherte af te doene is anders niet
dan gracie wesen in dien gescrueert
so wel hem dient also gebuert
dat hem godes gracie is mede
hier endet tractaet vander gulsichede
omme dat die sonde der luxuren
geboren is te menigher uren
ute der gulsheit ende gevoet
so dunket in manieren goet
dat ic ter luxurien ga
ende doense gulsheit volghen na
daer si af heft meest geschienesse
dese wert in partien sesse
gedeelt binnen elken van desen
sullen vele capittulen wesen
in die eene meer in die ander min
die eerste partie sal houden in
vele leringhen ons te baten
om luxurie te doene haten
die ander sal die manieren orconden
die onder luxurie zijn vonden
die derde sal maken mencioen
der dinghen die gheven occusoen
ter luxurie hem die daer in sneven
binnen der vierder werden bescreven
remedien achte bi wien
luxurie men sal moghen vlien
die vijfte sal toghen al bloot
om wat saken dattet god verboot
simplex keefsdoom allen lieden
die seste partie sal bedieden
vanden ghenen die seggen ende toghen
dat sijs hem niet onthouden moghen
om luxurie te verduwene
ende haren swaren brant te schuwene
mogestu leeren hoe in hare
altijd schulen vijf dinghen sware
die eerste is anxt ende aldus
scrijft van deser jheronimus
luste van der onsuverhede
is al anxt ende swarhede
niet is anxt te elker uren
en is allene in luxuren
mer vele swarhede ende toorne
comt daeraf dat god selve heet doorne
want bi ozeas prophecien
zeghet onse here te dien
met doornen vertuendic dine weghe
die doornen die bedieden pleghen
wake vrese ende vele cost mede
ende eene sondighe ernstichede
die welke men om luxurie drivet
hier af sinte bernard scrivet
hoe langhe wake hoe langhe wene
ende blijsschape hoe overclene
ter onsuverheiden behoren
hoe vele wakens gaet daer voren
hoe clene feeste comt daer nare
sulc waket die stonde van eenen jare
dat hem nauwe daer na gebuert
feeste die eene wile geduert
der luxurieuser verwoetheit
is sulc als scrifture seit
dat si doer doornen ende haghen
in die doot hem selven draghen
ende met groter kostelicheden
soo bereeden om hem leden
den rasschen wech ter hellen wert
dat ander dat in luxurie vert
dat is leetschap ende hier van
scrijft in proverbien die wise man
vanden bedriegeliken wive
die ic die eerste weelde scrive
ende dus geseit van salomoene
dat laetste is van haren doene
gelike der alsene bitterheit
hier up staet in scrifture geseit
van eenen die hem dede so leet
dat hi hem selven die tonghe afsneet
om der temptacien bitterhede
te tempteerne bi der wonden serichede
die coepman mach wel heeten onvroet
die sulke comenscepe doet
van welker hi te voren kent
dat hem berouwen sal inden ent
exempel van eenre maghet
daer scrifture af gewaghet
dat si luxurie waende wel
grote dinc wesen of priselic spel
ute dat ment ooc haer behiet
gevelt dat hare onsuverheit liet
ende doe si wart bemerkende dat
dat si so groten schat
hadde verloren in alsulker wijs
om so onwerdighen prijs
woude si haer selven verslaen
omme dat haer over was gegaen
dat derde van v quade dinghen
is menichte van schofiringhen
ende dese sijn getoghet claer
die se pleghet met wien of waer
hi dectet ende en wil niet sijn gesien
wel is ooc openbaer bi dien
der sonden onbetamelicheit
na dat men se dect so et is geseit
dan kent hi int hantieren der aert
dat werc vuul wesen ende openbaert
schofierlijc ooc vor den lieden
dat vierde quaet mach di bedieden
een stanc in man van brande
daer geestlike menschen menigerhande
vule porringhe of ontfaen
die si bi gracien wederstaen
up desen stanc seneca dus bediet
die eerste weelde en is al niet
dat wal riect ooc secht scrifture
dat si onnatuerlic maect nature
ende te gode onbequamelic
luxurien brant is properlic
des lichamen sware smitte
sinte pauwel secht up ditte
sonder deser alre sonden blame
so is buten den lichame
ende die glose hier up seit
alle andere sonden ende quaetheit
besmitten die ziele alleene
onsuverhede bevuult gemeene
den licham ende die ziele mede
dat en doet gheen ander quaethede
dat vijfte quaet is onbequame
dat is tferlies vanden goeden name
dus heet die sonde der glorien smitte
ecclesiasticus seit openbare up ditte
du boghes neder dine knyen
ten wyve ende achter dien
ghevestu in blischepen smitte dus
scrivet hier up sinte jheronimus
metter luxurien besmit ic las
dat inden mensche eersaems was
dat is die goede name ende niet el
hier up so secht die wise man wel
in proverbien die onkuussche man
gadert hem selven vuulheit an
ende die pine diene hier wert taent
wert nemmermeer van hem geplaent
na dat die pine wert ongehier
sine pine int ewelike vier
van desen ecclesiasticus sede
in die straten van der stede
wert hi genodicht ende geplaecht
ende als een cachtel dat men jaecht
salmenne gelauwen daer
daer hijs niet sal nemen waer
dan wert hem laster emmermere
want hi die vrese van onsen here
ghene tijden in hem heeft
die mensche die in luxurien leeft
heft hier gelike van zijnre hellen
na der heilighen vertellen
so draghet die onkuussche dat vier
vander begheerten ongehier
die prophete ozee secht van dien
alle die der onkuuscheit plien
sijn gelike den brande ontsteken
die stanc daer wi hier af spreken
ende des goeden namen verlies
die worm is niement twivelt dies
conscienselic wroegen inden gront
dwelk den mensche in alre stond
send godlike ter misdaet
die se niet en volghen si doen quaet
omme te verhatene luxure
bewiset ons die heilighe scrifture
in vijf redenen daer wi
luxurie moghen verhaten bi
die eerste redene is dat soe
den enghel deert emmer toe
waer of in vitas patrum wel
georcond staet van eenen enghel
dat hi zine nese stopte als hi
quam eenen onkuusschen bi
in scrifture staet dus bediet
dat godes engel van hem schiet
dat hi zijns wachtens soude pleghen
oft een broeder zijn suster saghe sneven
die hi te waerne hadde in keefsdomme
soude hi niet zere droeven daer omme
dus mach den enghel zere miscomen
als hi te wachtene heft genomen
des koninghes dochter van hemelrike
die hem bevolen is so hogelike
als hi se in onkuuscheit vallen siet
hier up sinte bernard bediet
in elken hoec in elke stede
waer du zijs hebbe weerdichede
ten enghel die di te wachtene pliet
ende en wes so koene niet
datstu te doene bestaes vor dien
twelke du niet en souts doen vor mien
die ander redene hier toe genoomt
is dat si den viant wel becoomt
dats in v redenen getoghet waer
die eerste toghet die glose claer
in dat boeck van levitici
hoe dat die duvel verblidende zi
in die sonden al gemene
nochtan verblijt hi alleene
meer in onkuuscheit ende afgoderien
want die duvel hout bi dien
beide ziele ende lijf gevaen
dat ander dat hier bi mach gaen
is dat die duvel willen sal
bi den onkuusschen mensche al
ten ordele hem selven sal goet maken
omdat dese onreyne saken
in den duvel nye vonden en waren
des sal hi se daer bi verswaren
dat derde daer by dat scijnt wel
dat onkuusscheit wel becomt den duvel
want hi eenparlike wacht
om te temptierne inder nacht
ter genoechten van desen sonden
een vierde is wel daeruut torconden
die duvel die ghene materie en heft
der sonde vake materie gheft
also et vake gescreven si
van geesten die heeten incubi
dat si hebben ontsuvert wiven
ende bevrucht ooc gadaen bliven
omme tvijfte verbliden si noch me
want si met deser sonden twe
menschen altijd te gader winnen
die derde redene wille beginnen
dat in onkuuscheit vulbringhen
gode gedaen zijn zes schofiringhen
die eerste sien wi claer bi gelike
an die eersamen van ertrike
die trecken hem in alsulke schamen
alse haer dochteren vallen in blamen
wat schande so doen die dochteren sheeren
dien als si ten keefsdomme keren
een ander lelicheit is die ghone
nadat een werltlic brudegome
sulke begherte heft inden moet
als sine bruut overspel doet
so mach claer wel zijn verstaen
dattet grote lelicheit is gedaen
gode als zine vercorne bruut
haer selven werpt zijnre gracien uut
bi onsuverheden hier van
secht in proverbien die wise man
des mans verwoetheit sal god niet sparen
als die dach van wraken sal varen
hi ne sal niet gaeuwen der bede van lieden
noch hi ne sal ontfanghen miede
van yemene te zijnre verlosinghen
gheestlike so machmen dit toebringhen
den brudegom van ertrike
eene derde lelicheit is properlike
met groten prise du zijt gekocht
weset gode te lovene bedocht
ende draghet in juwen lichame dien
teghen der onkuuscheit plien
mach die psalm zijn gelecht
dien david in den souter secht
o god et quam bynnen dijnre erve
volc te hare onbederve
ende besmittede den tempel dijn
eene vierde lelicheit so mach zijn
dat die luxurie mach zijn ghemanteniert
onversaets die dinc hantiert
die gode meest onwertschap toghet
dus schijnt wel dat die mensche niet poget
weelde te soekene met deser sonde
mer gode te vertornene in allen stonden
sinte jheronimus ons dus vort brochte
dat des menschen onsuver gedochte
achtervolghet dat oneerlic zi
ooc trect si haer die dinghen bi
oversoets die ongeorloft staen
dat vijfte dat hier toe mach gaen
is dat dese vuule sonde
oefenen als een ambacht vonden
gelikerwijs dat woekeren schijnt
ende hier bi eyst dat haer bewint
die heilighe kerke soude nemmee
te berichtene van desen sonden twe
die doet men daghen ende verwaten
om dat si tambacht souden laten
die seste lelicheit is dese misdaet
meer om die genoechte staet
der leden die vuul zijn ende onwert
dan die so hogher dinck begheert
die die salighen in gode ontfaen
dits gode grote onwertheit gedaen
datmen misoefent enich let
ende gode daer bi achterset
die vierde redene daer men mede
verhaten mach onsuverhede
is dat claer bewijst sal zijn
dat si doet den evenkerstijn
onrecht groet ende dat in drien
dat eerste onrecht is van dien
si ne set niet des evenkerstijns richede
alleene mer hem selven daer mede
hier up sinte pauwel seit
die achtervolghet onsuverheit
verliest zine siele daer ynne
dat ander onrecht so ict bekynne
dats dat hi nyemande trouwe hout
in wien onkuuscheit heft gewout
proeve staet van desen dinghen
inden anderen boec der konynghen
dat david dede te eenre stonde
om te achtervolghene van deser sonde
eenen ridder roven des lives
om te gebrukene zijns wives
men vint van amonne mede
dat hi met zijnre suster misdede
een derde onrecht dat si doet
is dat si eenen ontrect zijn goet
so sunte lucas vanden gulsen sone
scrijft dat hi was gewone
te levene in groter onsuverhede
ende also al dat zijn verdede
die seste redene ooc daer bi
onkuuscheit te verhatene si
dats dat si zere quetst ende plaghet
ende rooft zijns selves hem die se draget
sijn ghelt si hem quisten doet
lichamelic ende gheestlic goet
rooft si hem ende hem selven mede
vanden goede die wise man sede
die die onsuverhede voet
verliest hem ende quist zijn goet
onkuuscheit is gecompareert
den viere omme dat si destrueert
so vele groter dinghen hier
ooc secht job een vreselic vier
is onkuuscheit want alle dinc soe
verswelgt ende verteert daer toe
van desen viere secht aldus
mijn here sinte jheronimus
met vlammighen viere sere stijf
verslaet die consciencie dat wijf
ooc mede rooft hem onsuverheit
den licham also ozee seit
keefsdom dronkenschap ende wijn
ontrect den mensche therte sijn
want wie dat der mynnen pliet
besit zijns selves rike niet
indat boeck der koninghen so staet
orconde dat si den licham verslaet
amon was daer bi versleghen
dat hi zijnre suster woude pleghen
des menschen eere is vake mede
verloren bider onsuverhede
also die bible wel doet horen
van jacobs sone eerstgeboren
rubin dit siewi alle claerlike
vake geschien in ertrike
dat den menighen sijn ere ontvliet
bi dat hi der luxurien pliet
ende verliest hem selven daermede
also die gulse sone eerst dede
daer die ewangelie bediet van
wijs is hi diere hem af wachten can
noch volghen hier na ander saken
die luxurie souden maken
met rechte van ons lieden gehaet
eene sake wel verstaet
dat dese sonde so machtich si
den mensche te vanghene daer bi
hier up so seit sinte augustijn
dat starcste lijm dat mach zijn
dats twijf om zielen te vane
die bible ghevet ons te verstane
dat dese sonde balaam
vercoes ende an hem nam
want hi daer mede waende wel
die kinderen vellen van israhel
ende vallen doen in sonden sware
onkuuscheit vanghet dats openbare
edele onedele ghecke ende vroede
starke ende ooc kranke van moede
dat si den vroeden verwint
doet sinte jheronimus bekint
vroeder dan salomon was niet
nochtan so is hi ghec bediet
dat heft wyves minne gedaen
dat si edele can gevaen
ende onedele scrijft aldus
al claer sinte jheronimus
noch die konynghe die purper draghen
noch die noot moeten beiaghen
so en veronwert luxure
abacuc secht in zijnre scrifture
luxurie trect te haer wert al
an haer hangt groet ende smal
ende in haer net vergadert soet
scrifture ons des bekennen doet
dat des duvels hinghen ende net
dats dat schone wijf met toomsel omset
want si trecken met snelre vaert
den mensche ter dieper hellen waert
scrifture ons toghet menichvout
dat luxurie den mensche vaste hout
die si eerst heft gevaen
also gi voren hebt verstaen
hier up die wise man orcont
een diepe putte is der hellen gront
dien so sal god stieren in desen
up wien hi vergrammet sal wesen
wi sien ooc bi naturen ditte
wie dat valt in eenen diepen pitte
hi ne mach niet uut lichtelike
aldus eyst ooc gheestelike
dat hi niet lichtelike te hant
mach ontgaen den viant
wie dat schoenheid bant van wyven
hier omme ist dat die heilighen scriven
des wives mond is een diepe pit
want boven allen leden so dit
let vanghet den mensche meest
ende hout neder sonder horreest
want wie daer af is verblent
slacht hem die gode niet en kent
want hi ne hevet mogenthede
te denkene te zijnre salichede
godes gedenken si noch myn no mee
hier of leest men in ozee
hare gepense sullen si niet
te gode wert bekeren yet
want die gheest van onkuuscheden
is inden middel van hem leden
ende gode so en kennen si niet
daniel ooc wel bediet
hoe die ouden in susannen misdaden
mids der vuulre luxurien raden
luxurie hout den mensche mede
in vele groter keytivicheden
niet alleene in den gheest
die edelst is ende meest
boven den lichame dient dien
mer omme der schalkernyen
die dat wijf drijft up den man
mester tulius segt hier van
ic en sal den man vry noemen nyet
wien een wijf heet ende gebiet
roept si hem hi comt tot hare
heet sine wech gaen hi vliet van hare
keytivich schalc noemten tulius
hem wien twijf mach gebieden dus
sinte jheronimus sprect te desen
niet en mach onweerder wesen
dan vanden vleessche te zine verwonnen
ende niet is edelre dan connen
verwinnen tvleysch ende sijn becuren
men vint ooc wel in scrifturen
dat enyghe vianden uut edelheden
tempteren niet ter onsuverheden
want si hem lieden is onmare
omme die vuulheide van hare
die ander partie deser sonde
bewijst die manieren ontbonden
vander onkuuscheit tote viven
die eerste wi simplex keefsdom scriven
die ander te ontsuverne eene maget
die derde na dat scrifture gewaget
is hoerdom die vierde is als een man
met wive misdoet die hem gaet an
die vijfte onkuussche misdaet
die teghen der naturen gaet
dat mans of wijfs te gader driven
van deser sonde sal ic voren scriven
een luttel der sonden name
is vuul den hoerne ende onbequame
daer na sal ic ten anderen gaen
verkeert na dat si te voren staen
die groetheit van deser sonde
boven der naturen is bevonden
claer getoghet bi vele saken
eerst bi drie sware wraken
die god daer omme heft gesent
die eerste wrake is bekent
bider diluvien ganc
daer alle die werelt bi verdranc
want die sake was dese misdaet
die ander plaghe was wel verstaet
doe verdronken die vijf steden
dat die dode zee heet heden
ende haer is dode name gegeven
om dat daer gheen dier in mach leven
vogel no visch te enigher stont
hier of die bible dus orcont
god die deet reghenen up die steden
van dasma ende van gomorra mede
vanden hemel swevel ende vier
die derde wrake is ongehier
van cornan also die bible seit
dat hi dede zine onreynicheit
in die eerde daer hem god om sloech
proeven staen vele ende genoech
vander groetheit deser sonde
wilen eer in vorledenen stonden
om deser sonde occusoen
eest quaet enych hoerdom doen
van wiven tontsuverne is grote misdaet
also claer in die bible staet
dat loth ten sodomiten sede
broeders ne doet niet dese quaethede
ic hebbe twe dochteren schone wiven
wilt daer mede u genoechte driven
ic lene se u sonder langher beiden
daer die goede loth dus seide
ende zine twe dochteren boot
te sulker sonde doer die noot
toghede hi wel die overgrote quaetheit
vander vuulre sonden vorseit
vele vindic daer af gescreven
dat ic te kennene niet wil gheven
een word over al secht dus
een lerer heet symacus
so vuul is si ende so onmare
dat gheen mensche schuldich en ware
van haer te willen spreken yet
des en wert niet meer van my bediet
die ander specie der luxure
is dat werc te hantierne van naturen
met hem die van zibben angaen
verkeert gerekent van dat si staen
int eerste moste elc hilicken in zijn geslachte
nu doet men daer af grote wachte
dat nyemant te zijnre zibben gaet
ende et is nu grote misdaet
eerst so was gods gebod gegeven
te onderhiliken nichten ende neven
om dat so soude vanden beginne
onder die sibbe wassen mynne
want bi den werke van naturen
onderwast mynne in creaturen
sint als die hoefden der heiligher kerken
bevoelden in hem selven vroeder werken
dat uut der versaminghen virtuut
minne onder sibbe was gespruut
doe ordinierde onder die vroeden
dat nyemant vortan die hem bestoeden
nemen en soude ende in ene
minne te makene onder tghemene
vremde dus was geboden doe
ende noch houtment emmertoe
mer somwile bi gedoghe
om te bevelne grote orloghe
van princhen wi dickent sien
onder sibben hilic geschien
die paeus dispensiert daermede
hets wel in zine mogenthede
ongeorloft ist sonde swaer
so die bible toghet claer
dat amon die woude pleghen
sijnre suster daer omme was verslegen
van absolon den broeder zijn
manslacht ende daertoe ander venijn
geschiet daer ute te meniger stonde
des pleghen ooc gelijc die honde
want die honde in sulcdaen werc
ne onder sibben ghene merc
mer dat doen peerde te allen uren
dat segghen boeken van naturen
eene derde specie deser misdaet
hoerdom in dietsche genoemt staet
dit soude elken hebben onmaer
bi redenen die hier volghen naer
hoerdom heet als een keytijf
misdoet met een ander wijf
die eerste redene is claer bekent
si doen teghen dat heilighe sacrament
van echtschap dat god visierde
doe hi adam ende even bestierde
int paradijs van groter weelden
daer god hem lieden beveelde
wassen ende menichvouden
dats te segghene echtschap houden
eene ander redene is daer bi
dat hoerdom te verhatene si
teghen natuerlic recht et gaet
inden geboden gescreven so staet
doet dat eenen anderen niet
dattu niet en wils dat dy geschiet
hets openbaer claer vor oghen
dat enich man soude node gedoghen
dat ander man an zijn wijf misdade
men vint der vele die eer schade
haers lyves verlies souden genieten
dan si haer wijfs misdoen lieten
ende hem lieden doen overspel
scrifture ghift ooc te kennene wel
dat hoerdom boven alle dieften gaet
redene waromme wel verstaet
dusdane menschen stelen
dat te prisene is in velen
boven alder werelde rijcheit
in die bible is ooc geseit
dat was eene gemene wet
in die eerste wet geset
wie misdede met anders wyve
men dede se beyde vanden lyve
die hoerdom wilden te samen vulbringen
in den boec staet der konynghen
doe dat david hadde gedaen
hoerdom god seghede te hem saen
mijn sweert sal niet scheiden van di
om dattu hebs veronwert my
ende urien zijn wijf genomen
uut deser sonde is vake komen
manslacht ia ooc by onser tijd
die bible ons orcont alse david
dat vornoemde hadde gedaen
dede hi urien doot slaen
uut deser sonde mach ooc gescien
dat si te onderhilikene plien
die van sibbe gaen zere nare
datwelke verbiet die wet clare
hoerdom dicwile doet
dat die mensche niet en vroet
wie sijn vader of zijn broeder si
ende vake onderhiliken daer bi
bi den prophete ezechiel
vintmen te deser sonde wel
beheeten wrake ia ende grote
hem die ontrouwe zijn haren ghenote
die grote wrake deser sonden
is wel stommen dieren ontbonden
want vanden storke men vint
als haer een vremede heft bekint
dan gaet si haer wasschen daer nare
anders wordes haer genoot geware
mer comt vor dat wasschen haer genoot
hi kent haeste die loesheit groet
ende dan so moet haer costen tleven
daer en volghet gheen vergheven
gheestelike te verstane
is der zielen noot van dwane
in tranen van berouwenisse
anders mach si wel vruchten tvonnisse
dus is hoerdom eene sonde quaet
so et voren wel geproevet staet
die vierde maniere die hier toe draget
der luxurien is eene maget
te ontsuverne dits eene sonde quaet
ende wel schuldich te wesene gehaet
vander onsuverheden van desen
machmen in die bible lesen
die van syten die amors sone was
omdat hi hem onderwant das
van jacobs dochter hiet dinam
om dat hi hare suverhede nam
hi wart versleghen ende zijn vader mede
ende al dat volc van sijnre stede
scrifture is wel orconde dies
dat et is een overswaer verlies
tverlies vander suverheit
want also scrifture seit
die maghet ontfanget c cronen
daer xxx den gehilicten lonen
den weduen vierwerf vijfthiene
dus so ist claer genoech te siene
dat die magheden vele verliesen
hebt vor oghen gi dulle riesen
want also scrifture openbaert
die schoert den tuen vanden wijngaert
is van allen groet occusoen
die na hem schade sullen doen
ende des gelike is die keytijf
die ontsuvert enich wijf
occusoen gemaect daer mede
van alrehande onsuverhede
die haer namaels geschiet
menich achtes lettel of yet
suverheit is een goet genomen
des nemmermeer men mach verkomen
ende daer omme souden met crachten
die magheden hare suverhede wachten
die vijfte specie wilt verstaen
dat heet simplex keefsdom gedaen
dat god deser sonden is wreet
toghet die bible claer bescheet
in numeri ons is wel bediet
doe den kindren was geschiet
van ysrahel dat si keefsdom daden
met moabs dochteren sonder genaden
beval god also boude
datmen al des princhen volc hanghen soude
an galghen der sonnen yeghen
om dese sonde worden versleghen
vier ende twintich dusent lieden
na der bible waer bedieden
perhimes gaf den dootslach
sambri den man daer hi lach
bi madicianen des hi hadde verdient
dat hi daer omme was gods vrient
daer hine pape dede werden
ende zijn volc woude beverden
vander gramschapen onses heren
keefsdom na der scrifture leeren
heet luxurie die die menschen driven
anders dan met gemelde wiven
ende sonderlinghe so eyst verstaen
met weduen of met amyen gedaen
ofte met ledighe wijfs int gemene
die sonde en is niet clene
lichte si hevet eenen man
ende dus so doet hi hoerdom daer an
of lichte si is die nichte dijn
dijn oom of neve heft daer an gezijn
dus salmen die gemenen vlien
die die sonden met weduen plien
misdoen swaerlike ende zeere
want si hem lieden roven haer eere
dat si nemmermeer verwinnen
met slaeplieve diemen heet vriendinnen
moet ooc sware sonde zijn
want hi zijnen evenkerstijn
in openbare schofiringhen
hout bi der oefenynghen
eene seste maniere mach zijn voert
die ter onkuuscheit behoert
die giericheit vake doet toedriven
dats dat ontvoeren van wiven
dese sonde is harde quaet
ende daer grote wrake an staet
dese derde partije der luxure
toghet die dinghen claer ter cure
die die luxurie wassen doen
ende daer toe gheven occusoen
van welker wi vinden tote viii
leerse hier die hem wille wachten
ledicheit is eene sake voren
daer luxurie uut is geboren
die ander is overmate van spisen
die luxurie vake doet risen
dat derde is der ouder wiven
beleet die liede te samen driven
dat vierde is dat exempel quaet
daer die duvel an nemet raet
dat vijfte is schone wijfs anschijn
datwelke zeere roert dat venijn
dat seste is vele ieghen wijfs spreken
dat doet dat vier van luxurien ontsteken
dat sevenste is rollen oft liedekine
te hoerne die ghewagen der mynne
want si den brant roeren vast
dat achtste ende tlaetste is als men tast
menschen onbetamelike
dit so moet men schuwen namelike
die luxurie wille vlien
want alre naest volgt si dien
teerste dat ter onsuverhede
gheeft sake is die ledichede
hier of scrivet ovidius
in der remedien der mynne aldus
sie dattu af does ledichede
luxurie die misvaert daer mede
begin is ledicheit alre quaetheit
hier up sinte bernard seit
al heet ledicheit occusoen
alre sonden die wi doen
ende moeder gerekent int generael
emmer so is si speciael
occusoen van onsuverheden
van loghene ende hoverdicheden
dit was in david vonden waer
als scrifture scrivet al claer
ende ic in dietsche sal gheven
dat vander traecheit wert bescreven
dat so wert int vijfte tractaet
na dat voer getafelt staet
dander daer wi uut sien risen
luxurie is overmate van spisen
hier af claer genoech ic sede
int tractaet vander gulsichede
mer om beter verclaer secht dus
mijn heere sinte jheronimus
suverheit is te houdene swaer
onder vele gerichten vor waer
sinte bernard scrijft ooc mede
in weelden misvaert suverhede
die dan sal luxurie vlien
hi so moet sober te levene plien
dat derde dat gheft occusoen
der luxurien misdoen
dat zijn makeligghen bi wien
men vake luxurie siet geschien
dat dit is oversware misdaet
bi vele redenen getoghet staet
eerst so mach zijn getoghet wel
dat dat werc is vanden duvel
des duvels werc is subtijlheit
te ghevene te enygher quaetheit
om te doen sneven dat magedekijn
somwile drinken si daer up wijn
ende dats haer loon hier af secht wel
die prophete genaemt johel
om wijn vercochte die quene oude
dat maghedeken dat si drinken soude
ende si ne haddes ghene ander hure
ooc so seght ons wel scrifture
die groetheit deser sonde is bekent
bi der plaghe die eer tserpent
ontfinc om dat eerst even bedroech
na dat ons beda doet betoech
so hadde tserpent wijfs ansichte
daert even bi bedroech so lichte
dus moghen wel geheten zijn
die makeligghen want wijfs anschijn
hebben si ende myds der eenshede
brenghen si anderen ter onkuuschede
dat een duvel noch een man
niet vulbrengen en mach no en can
dat doen die makeliggen lichte
mids der eensheit der ansichte
dat dese harde vele besuren
is getoghet bi scrifturen
doet serpent hadde bedreven
ende toegebracht des menschen sneven
warp hem god drie plaghen an
twe den wyve ende een den man
om dat die man bi der gulsheit
allene misdede so was hem geseit
in dat zweet dijns aenschijn
saltu nutten dat broet dijn
dat wijf omdat si haer verhief
boven haren man ontfenc si grief
dat se god velde ende sede
du werdes onder des mans mogenthede
ende om dat si die diere vrucht
voren plucte sonder ducht
wart si swaerlike teblouwen
god sprac te haer du suls baersen in rouwen
dat serpent omme dat neder warp
den mensche ontfinc plaghe scharp
want god seide te dien daerbi
up dine borste salmen treden di
om dat lueghene hadde in den mond
so heft hem god ter selver stond
in den mond geset venijn
om dat bi der quaetheit sijn
den mensche met spisen heft verdult
was hem toegesecht gi sult
eerde eten al dijn lijf
om dattu verduldes dat wijf
sprac die heere diet woude quellen
ic so sal vyantschap stellen
tusschen den wyve ende dy
daer na staet daer vaste bi
ende up dijn hooft sal si di terden
dus moet tserpent geplaecht werden
bi der plaghe die tserpent
ontfinc doet ons scrifture bekent
dat dusdaene wiven ten laetsten daghe
werden geplaecht met swaerre plaghe
want bi der lueghene die si vort stellen
daer si die onnosele mede quellen
wert hem geghoten in venijn
dat nemmermeer geheelt mach zijn
hem wert gesecht int jugement
gi ne sult niet eerde eten als tserpent
bernende onlesschelike colen
wert haer spise wat sout verholen
om dat si brucghen zijn talre tijd
daer die duvel over lijt
om te genakene den wyve
dat hi se te onkuuschede drive
sullen die horribele beesten terden
up hem lieden wes brucge si werden
also job seghede die heilighe man
ecclesiastes die ooc mede van
makeligghen scrijft so wi lesen
heet hi se die derde tonghe wesen
vander werlt aldus hi scelt
die derde tonghe heft gevelt
starke wiven ja die binnen muren
besloten waren secht die scrifture
die derde tonghe heft vake geschent
dan volgt er der hellen torment
is nutter dan die derde tonghe
dat helsche vier hout nyemand bed wonghen
dan die der hellen heft verdient
die derde tonghe haren na vrient
onderwilen verdriet beraet
ende sulken die haer nye dede quaet
het soude heeten quaetheit groet
brachte een zinen gebuer ter doet
om twe schele of om drie
met rechte so is wel schandelic die
die so lichte andere wiven verraet
dat men se gheestelike verslaet
ja etende drinkende met hem leden
in kerken ende in gewieden steden
si sijn quaet te bedrivene so wackere
alse si zijn ter straten of tackere
ende vake up die hope van eenen male
den duvel bid ic dat hi alsulke hale
want so si hier langher leven
so meer menschen bi hem sneven
dat vierde is exempel quaet
daer menich bi luxurie anvaet
hoe dat quade exemplen doen
te elker sonde groet occusoen
si spoeden hem ter luxurien bet
want dat menschelike let
des lichte beroert wert ende gepijnt
alset quade exemplen vint
bi dien het soude selden geschien
dat hi eenen onkuuschen soude ansien
hi ne souder getempteert bi wesen
ecclesiast scrijft van desen
die hem voeghet an die ghone
die der onkuuscheit zijn gewone
dat hi quaet wert ende onwert
paulus in eene epistole leert
een weynich cornes verdervet wel
in eenen graenre wat soudet el
seneca die wise secht ooc mede
hem die houden wille zuverhede
is niet seker wonen beneven
den ghenen die in echtschap leven
dus brenghen vake exemple quaet
ander menschen ter misdaet
dat vijfste dat luxurie lichte
roeren doet dats wijfs ansichte
dat dit is te ontsiene zeere
is ons bediet van meniger leere
bi menighe schone autoriteit
mijn heere sinte gregorius seit
dat gene te siene salmen ontberen
datmen niet en moet begheren
sinte gregorius secht ooc meere
hets wel te denkene hoe over zeere
wi dwinghen moeten onse sien
dat wi starkelike moeten vlien
want het venijn gaet doer die oghen
ende comt ter herten des ontfaet et doghen
ecclesiasticus secht ten man
en schouwe niet die maghet an
dattu niet becoert werdes dare
al om der schoenheit van hare
bi exemplen macht ooc wesen
vake want wi inder bibele lesen
die vrouwe liet hare oghen gaen
up josepe ende also saen
sprac si te hem comt slaept bi mi
ooc inder konynghe boeke wi
vinden bescreven dat davit
die vrouwe barsabee sach ter tijd
up eenen solre daer si haer dwoech
die der schoenheit hadde genoech
dan secht die bible vort dar nare
dat hi boden sende daer om hare
exemple mede van juditte
daer mede wel getoghet is ditte
bi dien haer schoenheit groet
sloech olifernus ter doet
vele redenen so moghen zijn
dat zeere tontsiene is wijfs anschijn
bi drie redenen so mach ic nomen
die van des wives weghen comen
die eerste dat wijf ne hevet let
het en is als een stric geset
om des mans oghen te vane
die lichte houden hem altoes daer ane
van elken lede ooc sonderlinghe
soudic exemple wel toebringhen
ende wonder groet is dat die wiven
so grote erensticheit driven
met sierene na der uterlichede
om ziele te verslaene daer mede
claer so mach elc merken dit
makede yemant eenen pit
ende met stroe decte dien
lichte soude daer af geschien
datter yemant in soude vallen
na des wise salemons callen
doe zijn vrouwe te hem seghede twoort
slaept bi my hi vlo rechte voort
ende leet daer mede dat si ne helt
dit is die brant eerst gevelt
ende sal remedie ooc geschien
van luxurien men moet se zeere vlien
bi drie redenen vinden wi lesen
dat vliende moet gevochten wesen
jeghen die vuule onsuverhede
die eerste redene is so ic eerst sede
dat luxurie is een vier
ende die mensche ter werlt hier
is stro of stoppe dat lichte ontstect
die prophete ysaias so sprect
al vleysch mach hoy heten wesen
in ecclesiaste wi ooc lesen
der sonder sinagogen is niet
dan stoppe diemen vergadert siet
elc weet dat ghene sekerhede
ne hevet hoy no stoppe mede
bi viere het ne sal quaet doen
dus so moet luxurie zijn gevloen
eene ander redene is daer bi
dat luxurie vule sonde si
want gelijc dat een man
die nieuwe cledere hadde an
node worstelinghe ane name
theghen die uut den drecke quame
al mocht hi en of konden tonder driven
emmer soude hi besmit blyven
dus ist met haer niet worstelen goet
die so lichte besmit den moet
ende up dese worstelinghe so es
dat seghet ecclesiastes
die dat pec handelt sal van dien
bliven besmit als hi waent vlien
die der luxurie wil wesen vri
ne moet comen niet daer bi
de derde redene wil ic toghen
waer si niet siende bi vechten moghen
up luxurie want als wi lesen
het moet van na quaet vechten wesen
theghen den viant wiens mogenthede
altoes wast uter erenstichede
dusdaen een viant is luxure
vechtende up die creature
ende onse licham die ooc mede
was in groter vredelichede
metter zielen is worden zint
viant die se dickent pijnt
ende daer omme inder manieren
princhen die orloghe hantieren
dien verraders sijn also zeere ontsien
dat zi node vechten met dien
want bi hem lieden haer viant
soudem doen moghen den meesten pant
vanghen ofte jaghen buten den rike
dus so moet die mensche geestlike
vorsien zijn vor onsuverhede
want onse licham is ons leden
gelike oft een verrader ware
int vechten theghen luxurie sware
bi den vorsegheden redenen drien
sal die mensche vechtende vlien
bi siende is si te weerne swaer
als hier vor getoghet is claer
die luxurie wille vertien
moet alrehande wive vlien
want bi drie dinghen wert die sin
dicwile bedroghen hier in
dats eens wives helichede
hier af sinte jheronimus sede
eest dattu suverhede verkies
mynne twijf die du ansies
met gedachten niet lichamelike
is si simpel of uterlike
gecleet daer up saltu niet micken
dat ander dat se bedriecht dicken
dats dat si hem selven te wel betrouwen
hier uut so vallen si vake in rouwen
van desen betrouwene secht aldus
mijn here sinte jheronimus
besie vor di ende niet en blive
alleene onder een dac met wive
betrouwende up dine sekerhede
van der vorledener suverhede
ende wilt niet dencken dat gi sijt
heiligher dan so was david
no wiser dan was salomon
no starker dan was sampson
wie is up zijn betrouwen so moy
dat hi niet en waent wesen stoppe no hoy
mer yser ende dat hi waent bliven
suver die vast wandelt by wiven
wi sien dat yser bi den viere
werd gesmeed menygertiere
also kan die luxurie blaken
yserne liede can si moru maken
dan staet in vresen die suverheit
sinte jheronimus die seit
yseren gedachte temt luxure
uut tween steenen hart van naturen
sien wi dat vier ute gaet
als men se vaste te gader slaet
dus mochte tusschen twe harde herten
lichte vier risen dat soude smerten
al verbernt si desen no dien
also wi vander maysieren sien
vestmen eene keerse daer an
hoedat si niet verbernen can
doch maect si die vuul ende swert
aldus al is die mensche also hert
dat hem zijn vleesch niet en beduedert
een deel blijft hi nochtan besmuedert
dat derde daer si hem stout up draghen
dat is dat si zijn gemaghen
hier toe moestu hebben vor oghen
hoe thamar dat wijf wart bedroghen
van haren vleeschliken broeder bekent
bi dat daer nyemand en was omtrent
bedroech hare haer betrouwen aldus
hier omme so secht sinte jheronimus
met eenen wive ne zijt alleene niet
in steden die secreet is bediet
of daer en zijn meer lieden bi
dat niet dat vier en werke in di
dus ist sekerst wijfs gevloen
wilmen luxurie tonder doen
ghelike dat hi moet schuwen wiven
die suver wille van herten bliven
also moet hi schuwen mede
alle weghen ende alle stede
daer hi wiven vint of vinden waent
hier ons salomon dus toe vermaent
in ecclesiaste hi dus bediet
ne kike in elke strate niet
alstu wandelst in die stede
ganc neder siende up die hede
ende keer af ofstu wils suver bliven
dyne oghen vanden getoemden wiven
omdat ic vander wandelinghen
nu sprac so wil ic hier toe bringhen
scrifture daer toe getoghet is bi
hoe quaet traetsen ende dansen si
ooc sal ic swaere misvalle bedieden
die wilen uten dansene geschieden
tote die daer mede besich zijn
scrijft aldus sinte augustijn
up heilighe daghe ware beter vele
heryen ende sayen dan gaen ten spele
daermen dansen of traetsen leet
eene ander orconde so steet
dat dansen grote sonde zi
geproeft by moyses want doe hi
van gode die tafele hadde ontfaen
ende vanden berghe quam gegaen
sach hi omtrent een calf een dans geschoren
war af hi hadde so groten toren
dat hi die tafele ontwe smeet
daerna nam hi wel gereet
van den kinderen van levi
lieden drie dusentich versloech hi
doot in die verstormtheit
een ander lesse die seit
moyses versloech er xxiii dusant
die hi omtrent dat calf dansende vant
eene derde orconde vinden wi van
den heilighen dopere baptiste johan
dattene die ballerigghe rovede
met haren springhene vanden hovede
eene vierde redene so mach sijn
een word seghede sinte augustijn
ongeordineerde spronghen talre stont
is inder dieper hellen gront
eene vijfte scrivet aldus
in eene dialoge gregorius
eene dochter die gherne te dansene plach
eens nachts si in visioene sach
die moeder gods met magheden vele
met witten cledren verchiert wele
die dochter hadde gherne gebeden
gemeene te zine met hem leden
mer si en dorstet niet bestaen
der vrouwen stemme sprac te haer zaen
of zi zijn woude met hem leden
ende ooc haer te dienne met werdicheden
soe die daer lach antwordde ja
dat schone geselschap scheidde daer na
ende si ontwiec na deser dinc
in haer si een gebod ontfinc
dat si vort an nemmermere
kintscheit en dede in ghenen keere
si woude laten alrehande spel
die schone vrouwe besiec haer wel
dat si eer leden xxx daghen
metten magheden crone soude draghen
ende in sulker verchierheit leven
so simpel so vroet is zi sint bleven
dat vader ende moeder te wonder an saghen
ende begonden der dochter te vraghen
waer af zi so zeere bekeert ware
doe seghede die dochter openbare
hoe haer die moeder hadde vertoghet
van wien die gods sone was gesoget
dat si laten soude dit leven
ende ten xxxsten daghe zijn verheven
haer te dienene in ewicheden
het quam so haer die vrouwe sede
want ten xxxsten daghe so quam
een overgroet corts diese nam
daer sach si echt comen tot hare
die vrouwe metter saligher schare
ende met haer voer si van dane
hier by is goet te verstane
dat die hantieren die danserien
ende der ydelre spele plien
dat hem zeere noch sal rouwen
want vander processien vander vrouwen
moeten zi emmermeer vremde wesen
die hem besich maken van desen
ander redenen toghen hier naer
dat dansen moet zijn herde swaer
eene redene is want te desen spele
hefter die duvel swerden vele
ja also vele na der heiligher scriven
alse ten spele zijn schone wiven
of uterlic getoomt aldus
scrijft hier af sinte jheronimus
dat eerste vierijn swert dat vant
den mensche te quetsene die viant
dat was swives schone gedane
wel hart so eyst te wederstane
daer dusdaene vierine swerde vele
die duvel heft te eenen spele
na dat een enkel swert van dien
schuldich is te wesene ontsien
eene andere redene is dies goomt
twijf die uterlic is getoomt
geliket den brande die bernet claer
verhettende die hem comen naer
ende nauwe soude yement daer up sien
hi ne soude verwermen bi dien
hoe sal die mensche dan connen ontstaen
daer so vele branden anegaen
als moye wijfs ten spele comen
wiven die haer dochteren tomen
ende dan ten danse senden so
slachten den ghenen die hoy of stro
bindet in een ende die daer naer
werpt in vier dat bernet claer
om dattet bernen soude te zeere
na der heiligher santen leere
ende eene derde redene waer bi
dansen ende traetsen te schuwene si
is dat die duvel hevet daer
syne starcste wapene al claer
die starcste wapene van den viant
is twijf die schone is ende vaillant
dat dit is waer is in die scrifture
claer geproeft te menigher ure
dese wapene den duvel nam
om te verwinnene den heere adam
want twijf toebrachte dat hi vel
als wi noch bevoelen wel
balaam coes een wijf mede
om te vorderne zine quaethede
die kinder van israel daermede te velne
die bible wet wel te vertelne
inden derden boec ooc mede
die duvel jobs wijf comen dede
om te verwinnene den goeden man
men vint ooc dattet wijf verwan
den over wisen salomone
den schonen absolon den starken sampsone
daer dusdaene verwonnen bleven
waenstu daer bi wandelen sonder sneven
of bistu vorsienre in dijn doen
dan hi was die wise salomoen
wi vinden in drie manieren wel
dat die duvel in dit spel
den mensche gekrijcht bi zinen hake
bi siene bi tastene of bi sprake
bi den siene wert menich geware
becoert als hi vorbare
wiven getoomt siet ende schone
dan climt der quader genoechten hone
ter herten dat daer na zere sneeft
die oghe dat vor gesien heeft
als wille volghet der oghen raet
ende redene dat niet wederstaet
dat ander daer die duvel is bi
becorende hem lieden so is hi
dats als si malkanderen tasten gaen
hoe sal die man wel wederstaen
tgloyende vanden bernenden brande
of hi tyser tastet metten hande
hi ne soude moeten verhetten daer bi
vreselic so dunket my
dat derde bi welken die duvel
lude becorende is in dit spel
dats met liedekens te singhene
want wijfs sanc pleecht in te bringhene
vake quade begherten den man
in dansene spreken si ooc an
malkanderen mannen ende wiven
dat geschiet soude wel blyven
vake ne daden die dansserien
die vor sal beghin sijn van dien
elk dans of traets mach heten wel
processie vanden duvel
die ter luchterhant wert gaet
hier up in proverbien staet
god kent die weghe ter rechter hant
die luchter weghe behoren den viant
dus so mach luxurie zijn gevoort
bi danssene als men wel hoort
die mensche sal lichte ontberen van
danssene wil hi merken an
waer wi sijn ende waer belenden
als wi dit cranke leven enden
vanden ertschen levene daer wi in zijn
scrivet aldus sinte augustijn
int dal van keytivicheden
sijn wi daer wi bi vele reden
souden weynen ende niet verbliden
want wi sien in elken tiden
dat theghen ons vechten creaturen
die god die schepper der naturen
te dienste maecte ons leden
die pinen ende quetsen ons heden
haghel sne wint ende reghen
besiet hoe si ons vechten jeghen
beesten vogelen ende dieren
staen theghen ons in vele manieren
ecclesiast doet ons bekent
dat waerwert die mensche hem bewent
hi vint des hi mach hebben rouwe
eest dat die mensche upwert schouwe
so siet hi die hemelsche dinc
daer hi af is gemaect ballinc
onseker of hem sal hier naer
gevallen weder te comene daer
siet hi nederwert hi siet
daer men den mensche ynne pliet
te gravene des nyemand en staet vri
hoe edel hoe vroet hoe rike hi zi
siet die mensche an zine siden
hi ne sal te rechte niet verbliden
an die eene zide hi vinden sal
gelucke an die ander ongeval
gaende ende kerende al teenen
dus soude die mensche te rechte weenen
die in keytivicheden groot
hier is als eene scheme der doot
ende zine gelike siet alle daghe
doot ten grave wert draghen
dus sijn wi so sinte augustijn seit
int dal van groter keytivicheit
dat ander dat is waer waert
mensche du bist ende vaert
dats ter natuerliker doet
hoe moghedi driven blijsschap groot
up dinghen die lidende zijn
sprect mijn heere sinte augustijn
die tijd des levens en is niet el
dan en loop ter doot wert snel
eene dachvaert doende alle daghe
hier of en is nyemand verdraghen
dat ander daer wi trecken toe
dats tscharpe gerichte ende hoe
dorrestu daerwert lachende gaen
die met sonden bist bevaen
hier up vinden wi bescreven
inder heiligher vaderen leven
dat een oud vader wilen sach
eenen jonghen toeghen eenen lach
hoe laetstu broeder mijn
ende du wetes wel dat wi schuldich zijn
vor hemel ende vor eerde te ghevene
rekenynghe van al onsen levene
exempel schone van deser dinc
vindmen bescreven van eenen conync
die sijnre misdaet ende sijnre sonde
gedenkende was in allen stonden
ende tgerichte dat so na sal sniden
des en sach men hem ghene tijd verbliden
een zijn broeder wient wonder dochte
vraghede hem wat bedieden mochte
du suls weten die konync sede
hoort wat die wise konync dede
des avendes sende hi die ghone
die der basunen waren gewone
tzijns broeders ende hiet se blasen daer
ter poorten des hadde die duvel vaer
want hi was wel seker dies
vor wes huus men des avendes blies
moste sterven als quam die morghen
des was die broeder in groter sorghen
als die verliesen waent sijn lijf
des morghens tijdlike ende sijn wijf
ende zine kinderen quamen gegaen
ten hove die porte was upgedaen
daer waren si vor den konync geleet
die vellen up haer knyen gereet
die broeder bat genade zere
doe sprac die konync die grote heere
broeder war omme en verblidi niet
ay here secht hi of gijt gebiet
hoe soude blijsschap ter herten myne
moghen comen daer uwe bazine
ghisteren blies vor myne poort
jane wetic wat daer toe behoort
die konync antworde na dien
dat gi broeder ducht van myen
dien gi niet en hebt misdaen
ende niet nare en mocht bestaen
om dat gi myn teyken verstoet
hoe soude verbliden dan mijn moet
daer ic my so misdadich weet
niet vor hem die my besteet
mer vor den heere wes mogenthede
hemel ende eerde erst wesen dede
want altijd horic des heeren bazine
roepen in die oren myne
ghif redene van dynen ghewerke
den ghenen wes inadren sterke
om dansen     of om ydel spel
mercten si ofte saghen si wel
hoe zeere onseker die mensche staet
ende hoe rasch hi ter doot wert gaet
elk soude weenen eer hi songhe
die nye geborne kinderen jonghe
bewisen te weenene ons leden
tranen zijn onser keytivicheden
orconde aldus beweent elk kint
der werlt keytivicheit diet vint
remedien vindic noch tote viven
die luxurie konnen verdriven
deerste is eene devote bedinghe
die luxurie weert sonderlinghe
wi sien dat inder lieder been
onderwilen so wast een
ovel ende heet tvier der hellen
enyghe die daer af quellen
doen hem draghen tonser vrouwen
te parijs ende up een betrouwen
willen si bynnen der kerken wesen
tote zi daer af zijn genesen
andre versoeken sinte anthone
een andre diet hebben zijn gewone
tote sinte christofels te gaene
ende in zine kerke te staene
aldus souden die creaturen
die tvier gevoelen der naturen
si souden met rechte hem te gode keren
ende van bedinghen niet ontberen
voer dat se hadde god vertroest
als zi danne waren verloest
souden zi bliven doende daer of
gode danc ende groten lof
hier af staet biden prophete gescreven
ic sal di verlosen du sals mi gheven
werdicheit vullen lof ende eere
eene andre remedie die    leere
luxurie te verdrivene mede
dats eersame belemmerthede
want ledicheit menych verdriet
toebrenct als men vake siet
eene derde remedie so gheeft
te luxurie dat men heeft
an die heilighe scrifture minne
ende daer na tverstaen met sinne
dit doet den brant becoelen zeere
ten apostelen sprac die heere
ghi zijt suver omme twoord
dat gi van my hebt gehoord
hier toe accordeerende dus
seghet sinte jheronimus
minne scrifture in elke stonde
du ne suls niet mynnen des vleesch sonde
eene vierde remedie ende soene
is almoessene te doene
hier up sinte pauwel seit
nuttelic is goedertierenheit
tot allen dinghen ooc seghet aldus
hier up sinte ambrosius
die achtervolghet ontfermichede
al doghede hi onsuverhede
si mach hem pinen of verswaren
mer niet sal sine doen misvaren
die vijfte remedie die is mede
wederstaende die gulsichede
als ic voren screef al bloot
dats voormaken om die doot
ende up den staet die tvleesch an vaet
na dattet erdsche leven gaet
sinte gregorius dus bescrijft
dat des vleysch begherte meest verdrijft
dats dat men bemerke al
hoedaen dattet na der doot zijn sal
van keefsdomme wil ic nu scriven
dat vele liede gherne toedriven
ende rekenent harde cleyne misdaet
dat si is verboden ende quaet
die apostel is orconde das
die dus scrivet ad galathas
des vleesches gewerke zijn openbare
dat is keefsdom ende volgt daer nare
die te vulbrenghene pleghen ditte
sullen niet dat rike goods besitten
dit moghen wi wel getoghet merken
lesen wi der apostelen werken
redenen so vele vinden wi
dat keefsdom goet verboden si
ene is na der lerers scriven
die ondrachlicheit van wiven
want luttel gemene wijfs wi sien
dat si kinder te draghene plien
daer wert der rechter naturen wet
mids den keefsdomme achter geset
eene ander redene is te dien
die vele archede die geschien
vanden wiven ten kindren waert
als hem die man is alte greignaert
of den kinderen niet goets willen doen
dan gaen si om dit occusoen
den jonghen kinderen doen swaerhede
ende som hebben si die gedoot mede
dusdaen quaet comt van keefsdomme
eene derde redene is daeromme
dat menych vechten ende strijt
soude te rechte wesen telker tijd
mochte elk man telken wive gaen
die bibel doet ons wel verstaen
dat god een wijf met eenen man
van eersten maecte wat soude dan
redene meer daer toe gesocht
oftet god selver heft so gewrocht
want huwelic hevet hi geset
om dat keefsdom soude sijn belet
eyst dat wi claerlic connen sien
drie redenen vinden wi te dien
dat ons quam in profite groot
dat god keefsdom eerst verboot
in teyken van zijnre heerschapien
ter eerster redene van dien
sinte augustijn ghevet ons bediet
cume soude die mensche connen peinsen yet
eenen heere te hebbene oft eenen god
had hi niet ontfanghen gheen verbod
diet verbod heft heft eenen heere
eene andre redene ende leere
die in dat verbod is te siene
dats mogentheit van verdiene
en hadde die mensche van gode niet gehat
gheen verbod elk mach sien dat
so ne hadde dien mensche doen no laten
moghen vorderen noch baten
mer in te doene dat god heet
ende in te latene dat hem is leet
daer in staet verdiente groot
die derde redene is al bloot
om dat wi souden in onsen sinnen
niet met werliker mynnen
so ontsteken zijn wi souden meere
altijd mynnende zijn den heere
want meest wil hi zijn gemynt
so dat eerste gebod doet bekint
int welke god ons lieden beval
hem te mynnene boven al
dat god ontfermichede groot
toghede doe hi keefsdom verbood
ten man ten wive ende ooc ten kinde
goede redene ic daer toe vinde
god dede vele doer den man
dat hine woude voeghen an
eene die hem getrouwe ware
want men secht al openbare
amyen om dat si niet weten
hoe langhe si smans broot sullen eten
ende hi se sal daer willen gedoghen
steken si wech al dat si moghen
want si ne troosten hem up gheen bliven
groot goet dede god den wiven
als si kinderen soghen of draghen
moeten die mans die noot bejaghen
ende winnen dat ghene waer bi
dat wijf ende kint gehouden si
in keefsdomme wy vake sien
dat die mans den wiven ontvlien
als si weten dat si kind draghen
des vallen die wive vake in plaghen
of komen vake in grote mislede
dat si misvaren ende tkint mede
den kindren is godes gracie groot
dat hi keefsdom verbood
die moederen souden se vake verslaen
so het voren is gedaen verstaen
ooc mede gemeenlic wi sien
dat gemelde kindren plien
bet geleert te zine van aerde
ende bet gemaniert dan die bastaerde
dus wrochte gods ontfermichede
in dat hi echtschap wesen dede
tlaetste capittel weten besien
vander luxurien ende sprect van dien
die hem ontschulden ende willen toghen
dat sijs hem niet onthouden moghen
ende so van allen anderen sonden
proeven vele ende ander orconden
inder scrifturen so vinden wi
dat dit valsch ende lueghene si
dat elk mensche willents misdoet
maect ons wel die bible vroet
int vierde capittel van genesi
god sprac tote cain onder di
sal al dijn appetijt wesen
ende du suls gebod hebben boven desen
hier toe comt dit word wel
dat pauwel bescrivet dapostel
getrouwe so is ons die heere
die ons niet laet becoren meere
boven dien dat wi moghen draghen
wie sal dan over recht moghen claghen
hier toe comt ooc aldus
een woord dat secht ecclesiasticus
hi set water ende vier vor di
sla hand an dat di gelievet si
ende kort daer na staet gescreven
vor den mensche is dood ende leven
goed ende quaet an welk van dien
hi vaet so sal hem geschien
elc betider hem toe hier na
hier up so secht mester seneca
ontschuldighe di niet te gheenre stonde
niemant en doet zijns ondanx sonde
augustijn secht nyemand mach sonde doen
int ghene dat hem mach zijn ontvloen
ende so moet willents sijn gedaen bedi
wat dat ondancx gedaen si
dan is den mensche gheene misdaet
menyghe schone redene so staet
in scrifture getoghet dat si
moeten geschendet zijn daer by
die segghen dat sijs niet ne moghen
onthouden hoe seere sijs hem poghen
vander sonde der luxure
eerst om dat die creature
tonwertste lit dat god schiep ye
boven al laet hebben heerschopie
wat dat onwerde let gebiet
moet sijn vulcomen wat sijns geschiet
nochtan volcht daer twe quade saken
quistinghe van goede ende vele waken
eene andre redene so mach sijn mede
die overgaende werdichede
die den mensche gegeven si
dats dat hi heft den wille vri
dat gheen dier ter werelt heft
oft hi met willen daer an cleft
die sonde is in hem die meeste
schalcheit boven elke beeste
die visch int water sijn aes vliet
om dat hi die hinghene daer ontsiet
ende die voghel als hi siet tnet
bi den sade om hem geset
hi vliet liever hongerich van den sade
omdat hi vrucht dachterschade
mer die beestemensche weet claer
dat die doot volghet hi ne weet hoe naer
ende staet in vresen der ewigher hellen
nochtan wille hi hem niet bestellen
in derdsche weelde te houdene mate
upten troost van der achter bate
nochtan so kent hi sduvels net
om hem te vane altoes geset
ende dat claer siende cleft hi ant aes
dat hem brenct dat ewighe eylaes
eene derde redene daer bi souden
die menschen van luxurien onthouden
hi en hevet so ondieren garsoen
vor wien dat hijt soude willen doen
hine soudem schamen dat sijt saghen
hoe mach hi die schande dan gedraghen
dat god ende die engel siet
die hem god teenen wachter liet
perden sijn harde starc int gemene
nochtan so dwinct se een breydel clene
te staene alse onder ghinghen
dus mocht hem die mensche dwinghen
up dat hi woude na dat hem eene
beeste schofiringhen so clene
van luste doet onthouden
na dat hem nyemand en mach ontschouden
eene vierde redene is waerlike
proeve te settene inder gelike
die saghe bernen sijn huus of stede
ende selve meer viers daer toe dede
wel schijnt dat zijn wille ware
dus stooct die mensche al openbare
luxurie in hem die in ghenen tiden
van lecker spise hem en wil vermiden
eene vijfte redene is die claer schijnt
ware enych van groter plaghe gepijnt
die seghede ic en mach niet genesen
of ic en wille onderhorich wesen
den mester ende neme medicine
so mach geslaect sijn myne pine
aldus het metten sondare staet
die niet en rouct te doene raet
vanden gheestliken medicien
daer hem bate of mochte geschien
hi mach seggen waerlike met desen
sieke ic en wil niet sijn genesen
die mensche omme die siecheit groot
te slakene so sal hi zijn bloet root
storten of thaer ofsnyden laten
up dat den lichame yet mach baten
mer hine sal om der zielen gesonde
niet willen scheiden als vanden ponde
silvers dwelc niet an hem cleeft
ende qualike bi gevalle gekregen heeft
eene seste daer getoghet is bi
dat ghene onschoude werdich zi
merct bi gelike mensche ende schouwe
die een casteel up zine trouwe
te wachtene hadde ende dan dat
leverde om onwerdighen schat
sijns heeren vianden ende vercochte
sonder noot ende niet hulpe en sochte
kennende nochtan zinen heere
ghewillich ende overmoghende zeere
te helpene woudement behouden
soude dese willen hem ontschouden
dat hijt niet behouden en mochte
hi loeghe want hi gheen hulpe en sochte
die mensche is aldus gelike
die doer die weelde van ertrike
tcasteel dat hi te wachtene heeft
dats die licham den duvel gheeft
ter eerster becoringhe doe hi ne sochte
helpe daer hi se vinden mochte
dat was an gode die angebeden
wil zijn met oedmodicheden
ende die den mensche te gheenre stont
ne laet also dapostel orcont
pinen van der becoringhe vlaghen
boven dien dat hi mach gedragen
eene sevenste redene is ooc mede
die over cleene ernstichede
die wi omme tonthoudene doen
van sonden mer sijn dare toe occusoen
wilde die mensche doen ter noot
van sonden ernsticheit also groot
also hi soude vonde hi een gat
in zijn wijnvat te stoppene dat
daer hem ontlopen ware die wijn
hi soude hem wel onthoudende sijn
ten viiisten machmen den ghenen vragen
die hem niet moghen onthouden der clage
wie se daertoe dwinghet so twijf
so die duvel so haers selves lijf
die duvel mach se dwinghen niet
want sinte gregorius dus bediet
die viant is tontsiene cleene
die nyemand verwinnen mach alleene
hem die verwonnen wille wesen
twijf dwincten niet te desen
want onder smans macht is die hare
so die bible toghet al clare
niet en mach se dwingen tvleesch
al heftet ter luxurien eesch
ja en heft die mensche sin ende merke
den vleesche te wederstaene twerken
als wille niet consentiert daer toe
dus doghet niet datmen onschout doe
ten ixsten wi hem vraghen souden
die segghen si en mogens hem niet onthouden
als hem toevallen die temptacien
oft yement quame bi erdsche gracien
ende seghede ic gheve ju eenen schilt
up dat gi dit quade laten wilt
ende telken dat gijt sult wederstaen
suldi noch eenen schilt ontfaen
oft ware hem tot eenre parture geset
dat hi verliesen soude een let
telken als hem luxurie geviele
si soudens bet wachten dan die ziele
ten utersten wi hem vraghen moghen
oft sijs niet souden willen poghen
tonthoudene eene cleen termine
elk doende die ernstichede sine
si souden moeten lijen ja
hier up so seghede mester seneca
gewoente van ledenen tiden
andre termine soude doen liden
sachte ende met minre arbeit
hier up een groot leerer seit
dat teersten is te draghene fel
bi gewoenten saltuut draghen wel
tulius die mester heft gescreven
die beste wech die is int leven
is gewoente want bi haer
dat dinc wert licht dat eerst was swaer
als die mensche dan een tijd leden
vanden sonden heft vermeden
om gode al ist met pinen sware
hi vint hem die gods hulpe nare
dan hi van eersten hadde gewaent
daer omme al is een mensche ghetaent
vort ten sonden bi quader temptacien
trecke hem an den heere vul gracien
met oedmode hi sal hem gheven
te wederstaene dat sondelic leven
so zeere mynt god die creaturen
hier endet tractaet van luxuren
vander luxurien geseit
nu laet ons sien vander vracheit
om dat in meerre nutschap coomt
ende ons allen zeere vroomt
ter predicacien dit tractaet
dan enich dat daer achter staet
so ist bi ordinancie hier gestelt
bedi so sunte bernard vertelt
van dien salmen handelen eerst
dat ter zalicheit helpet meest
dit tractaet sal wesen in viven
verscreven na der heilighen scriven
int eerste van desen vijf partien
salmen claer gescreven sien
dinghen die vracheit doen schuwen
ende hare temptacie doen verduwen
dander sal die temptacien uut gheven
die der vracheit ane cleven
die derde sal die dinghen bevroeden
die vracheit queken ende voeden
die vierde sal ses remeden orconden
die theghen dese misdaet sijn vonden
ter vijfter ende ter laetster partien
sullen wi vander gulsicheit sien
die der vracheit schijnt contrare
na dat luut die name van hare
dats al vracheit die an tghelt
ongeordineerde minne stelt
vele redenen ons claer bewisen
daer ons vracheit af mach grisen
eerst want si den creaturen
misdoet theghen trecht der naturen
nature dede eerst onder ons werden
eerde daer wi up souden terden
om dat wi souden met rechte onmare
hebben al tghene dat comt van hare
ende houden ons alleene an dien
die tonser noot heft al vorsien
groot wonder so is te merkene dan
dat haer die creature trect an
ja ende ooc laet haer meester werden
tgunt dat si onder haer voete soude terden
inder apostelen werke ic las
dat joseph dewelke hiet barnabas
zijn land ende zijn ackers vercochte
ende tghelt vor die apostelen brochte
ende leghedet hem lieden vor die voeten
in bewisen dat wi moeten
dat erdsc is onder voete terden
willen wi christus discipels werden
hier boven moghen wi merken mede
in naturen der zielen hoochede
die vele nare den hemele staet
ende vele den lichame boven gaet
si is van gode verheven werden
also die hemel boven der erden
niet meer dant redene soude gheven
dat die hemel an deerde soude cleven
ne ist redene dat die moet
den mensche cleeft ant erdsche goet
die ziele mach ooc wesen wel
genaemt een gheestelic hemel
ende die woenste goods ooc mede
van desen hemele sinte bernard sede
wat wonder eist al begheert die heere
in den hemele woenen zeere
om welke hi niet alleene wilde
weenen mer gaf zijn bloet milde
vechtende om te gecrighene dien
stervende om dat hine woude vrien
merct hoe hem die vracken verdullen
selven in dat si wanen vervullen
der zielen begheerte met schat of gelde
dat god onder den licham stelde
al claer te siene ist dat si leven
die hem an deerde wanen doen cleven
dat zijn die ghene die hare richede
mynnen wanen ende gode mede
een ander redene daer wi bi verhaten
vracheit moghen ende die laten
na dat die heilighe scrifture telt
dats om die maledixie gestelt
van gode up den riken vrecken
bi den propheten diet vertrecken
die eerste maledixie is te dien
staet dus gescreven in yzaien
wee die te voeghene zijt so wacker
huus an huus acker an acker
want gi niet alleene wel
wonen selt in der werlt middel
die ander maledixie dus bediet
wee julieden die te rovene pliet
int laetste gi sult berooft wesen
dit ooc in yzaien wi lesen
ooc vinden wi maledixien twee
in abacuc die seghet wee
hem die so gadert hier ende dare
te samene die dinghe die niet zijn hare
die ander seghet wee hem ooc mede
die tzinen huus gadert quade vrachede
die vijfte scrivet lucas des gelike
wee julieden die zijt rike
wes herten den ghelde ane cleven
die seste maledixie heft bescreven
sinte jacob ende seghet claerlike
wert nu hier die zijt rike
weent ende droeft up u keytivicheden
die welke sullen comen tuleden
die viiste maledixie zijt seker das
scrijft in eene pistole judas
wee die wandelen in cayms weghen
dat zijn die der vracheit pleghen
want vracheit vrien deerste misdaet
die viiiste in apocalipsis staet
wee die wandelen in der eerde
also die mol die beeste onwerde
in deerde wandelt ende wroet
so doet die rike vracke int goet
ende stelt daer toe al zijn engien
sinte augustijn scrijft van dien
wee hem die leven daer toe
dat si meerren si ne roeken hoe
dat eersce goet dat verderflic zi
ende dat ewighe goet verliesen daer bi
vermaledijt secht sinte augustijn
moeten die vracken ende doren sijn
wes heere is milde ende rike
dusdaene vloeken ende der gelike
sijn gegeven den riken vrecken
die ic niet al mach vertrecken
ende die den ghenen sullen geschien
die tgoet te zeere te minnene plien
eene derde redene is daer wi mede
met rechte verhaten sullen vrachede
dats die grootheit deser sonde
waer of wi vinden iiii orconden
in die scrifture dat si is quaet
ende werdich te wesene gehaet
die eerste orconde scrijft aldus
hier toe ecclesiasticus
niet is boser dan die vrecke
want bi der vracheden strecke
vercochte den heere jhesum judas
die giericheit die in hem was
dedene omme dertich pennynge gheven
ende some vracken die nu leven
gheven hem selven om eenen hellinc
vake dats wonderlic dinc
mids dat si hem boselic generen
ne ontsien si lieghen of sweren
om te krighene eenen pennync
die se vake maect aerminc
ende vake ooc vercopen si niet
daer die valsche eet om geschiet
die ander orconde toghet ons wel
ecclesiast int selve capittel
daer dus staet gescreven bynnen
niet is argher dan tgelt mynnen
dat dit waer is vinden wij mee
georcond biden prophete ozee
in zine hand helt chanaan
die boese schale daer hi woech an
dat bedieden van chanaan ute geeft
die vele saken te doene heeft
die bose schale is properlic
dat dinc dat gode is walgelic
die schale hout die vracke zeere
want een hellinc weecht hem meere
dan god zijn ziele ende tewich leven
dwelc zi al om den hellinc gheven
salomon in proverbien secht van desen
wel so moet onmenschelic wesen
die schale daer niet in weghen en can
dan dat der werelt clevet an
twelke die apostel rekent al mes
dat quaet ende corrumpeerlic es
eene derde orconde vinden wi mede
die toghet der vracken grote quaethede
dats dat hi niet die eensheit heft
die an zinen schepper cleft
ende in al ander creaturen
die schepper woude der naturen
dat alle dinghe gemene waren
also die sonne gheeft haer verclaren
int gemene ende tvier sijn hitte
die blomeken roke al sonder smitte
die bome ooc gheven haer fruut
die crude haren roeke hare virtuut
gemeene hier up ambrosius sede
een groot tooch is der gods goethede
dat alle dinc is gedwonghen hare
te ghevene ter gemeenre orbare
des willen niet die vracken plien
vor dat die doot hem dwinget te dien
ende vake laten sijt al verloren
dan si van ghevene wouden horen
elke creature die begheert
te beterne dat haer gelike deert
sonder die vracke willen niet
vulcomen dat si gebreken siet
an haerre gelike creaturen
dus leven si recht teghen nature
des gheene andere beesten plien
des so sal hem boven nature geschien
ter vierder orconde so staet
dat die mensche doet in vieren quaet
in gode al voren ende daer nare
misdoet hi in hem selven sware
ten derden in zinen evenkerstijn
ten vierden in die creaturen sijn
hier onder tonser noot gemaect
teersten so is die vracke misraect
ende theghen gode zeere misdoet
in dat hi dat erdsche goet
daer hem god af maecte bestier
ende dat hijt soude orboren hier
ten love sheeren mer nu rekent hi
dat van hem toekomen si
in gode misdoet die vracke mede
hi ware schuldich om die rijchede
gode te mynnene de seere
nu mynt hi tghelt dan gode meere
ende maect hem te viande gode daer bi
ten derden in gode so misdoet hi
in dat hi die dinc onwerde
die hem toevallen vander eerde
quaet doen si in hem selven mede
die vracke myds sijnre gierichede
eerst want hi hem selven in handen
vercoept ende levert zinen vianden
vor tfolc hi quaet soude heten algader
die vercochte moeder ende vader
haren vianden om enych gout
nu is die mensche van rechter schout
hem selven te mynnene vele meer
dan vader of moeder genoemt eer
dus schijnt het meerre quaetheit
dat een vercoept dat is geseit
hem selven dan of hi vercochte
vader of diene ter werelt brochte
ecclesiasticus scrijft up datte
die mensche stelt te scoleschatte
sine ziele die hi heft vercocht wel
hier of orcont die apostel
met dieren prise zijn wi gecocht
int ander is die vracke misrocht
ende doet hem selven over groot quaet
in dat hi met alsulker mynnen staet
diene brengt in alsulke pine
als ten ordele wert anschine
hi mynt den doren daer hi mede
bernen sal in die ewichede
in proverbien scrijft hier van
salomon die wise man
haers selves bloet die vracken verslaen
ende met bedrieghen si omme gaen
teghen haers selves ziele in schaden
int derde so is die vracke onberaden
die sinen evenkerstijn doet quaet
soot bi geliken geproevet staet
eens groten heeren almoessenier
of die van testamente dat bestier
hadde dwelk een groot heere gave
ende hi selve al hielde die have
die hi den armen soude gheven
soude hi niet swaerlic moeten sneven
aldus eist metten riken vrecken
die tgoet alleene te hem wert trecken
ende dat niet vorder gedogen gaende
dus schinen si die armen verslaende
om dat hi se quellen laet onsochte
van dien dat hi wel beteren mochte
bi sijnre fauten verliest hi tleven
up dit gebrec staet gescreven
voed hem dien gi hongerich siet
die du verslaes die ne voetstu niet
in zijn gesinde ende in zijn wijf
is vake quaet die vracke keytijf
of si consentieren te dien
tquade dat si hem ansien
of dat hi hem lieden ofgan
tghene dat hiere moet leggen an
sijnt gewaden dranc of aet
dus doet die vracke menich quaet
in die nederste creaturen
na orconde der scrifturen
doet die vracke quaet ooc mede
hi sluut of gravet sine rijchede
daer si vergaet ende misvaert
hier up sinte jacob verclaert
juwe rijcheden sijn vort bediet
die clederen die gi achter ju liet
eten die motten ende hebben vertorden
ju silver ju gout is rostich worden
die rosticheden werden juleden
pine van langher droefheden
ju vleesch ende ju bloet
sal si verteren gelijc dat vier doet
dus zijn die vracke menschen quaet
soet hier wel getoghet staet
eene ander redene diere toe staet
daer vracheit bi mach sijn verhaet
is dat sunte pauwel sede
afgodendienst so is vrachede
vracheit is afgoderie dats waer
met redene getoghet hier naer
eerst is dit geproeft waerhede
want god in die ewangelie sede
ghi ne moghet gode dienen niet
ende den ghelde wats geschiet
die glose na der heiligher leere
der rijcheit dyenen is loochenen sheeren
met schonen redenen geproeft ic sie
tgelt mynnen is al afgoderie
eerst bi der ewangelie hier voren
eene ander redene moghedi horen
god hevet een gebod gegeven
so wel die bible hout bescreven
god sprac ne noeme wats geschiet
ydelic den gods name niet
die pennync heet sweren ende versweren
diene te gekrighene begheren
dus machmen claerlike verstaen
dat die meest zijn onderwaen
dan heten spennincs dan gode
falgieren van gods gebode
eene ander proeve is te dien
dat vracke hantieren afgoderien
want met mynnen si daer an cleven
dat ghene dat god hem heft gegeven
boven den schepper anbeden si
dat ghene dat geschapen heft hi
van hare vracker naturen si plien
daer si huus ofte sate sien
si helden daer na met allen zinnen
helden met moede dat is mynnen
hier up scrivet sinte denijs
die vracke dient in derre wijs
der ertscher werdicheit ende den wijngaert
of der sate daer hi bi waert
also die getrouwe kerstijn pliet
den crucifixe want hi siet
onder tgebeelde van onser vrouwen
eene derde proeve mogedi anschouwen
in dat die vracke allene stelt
sijn hope ende zijn troost an tgelt
so dat hi godes wanhopende schijnt
dwelk sinte augustijn dus ontbint
van gode in wanhopen quellen
dats hope in creaturen stellen
hier af scrijft ozee wel
hoe dat volc van israhel
menichte van altaren visierde
na dat sine vrucht multiplicierde
dats na den drachte vanden lande
ghaven si gode daer af offerande
vander vracheit seghet wel
sinte pauwel die apostel
wortele van allen quade is vracheit
want over niet die ghene arbeit
die die ander sonden daer neder slaet
ende dese wortele geduren laet
hi ne vellede dese voren
die doen mach den meesten toren
die derde redene daermen mede
sal verhaten die vrachede
so is dat dese sonde groot
is eene siecheit toter doot
ja eene vanden swaersten in velen
ende die die lieden zeerst doet quelen
hier up ecclesiasticus dus seit
die alre argeste siecheit
die ic onder die sonne sach
dats der rijcheden bejach
gehouden in deere van haren heere
want si misvaren met pinen met zeere
vander siecheden dat verstaet
some sijn goet ende some quaet
siecheit is goet vanden lichame
want si in brenct der zielen vrame
ende meest sijn si gesent al gader
van gode den mynnenden vader
siecheit ende doghen dat men heft hier
is gelike oft ware een vier
bernende of broyende tonedel let
dat die edele siele souds hebben te bet
dus brenct die pine van den lichame
die edele ziele ter edelen vrame
hier af geeft salomon orconde
beter sijn ontfanghen wonde
van vrienden daer medicine uut gaet
dan cussen van viant diene haet
want cussen vanden viant sijn
als des serpents bete fel venijn
dat judas die verrader sprac
also die ewangelie vertrac
so wien ic cusse dats die man
houd dien ende slaet hant daer an
wie dat becust is vander werelt
vor hem is sduvels net gesperrelt
vele proeven so vinden wi claer
dat vracheit is eene quale swaer
cristus die ersatre werde
als vanden hemele up die erde
vracheit was diene vercochte
ende diene daer na ter doot brochte
bi welken genesen was onse siechede
hier up sinte bernard sede
int anschijn vander remede
merkic die grote miere siechede
christus is geheeten verslaen
om dat myne ziele soude ontfaen
ganshede myds zinen heiligen bloede
o mensche merct ende gevroede
hoe swaer die sonden sijn ende groot
om die welke het was noot
christum gecruust te wesene
om die wonden te genesene
dus schijnt an die medicine wel
dat die wonde was zeere fel
redene schone so vinden wi
daer die swaerheit bewijst is bi
vander siecheit der vracheit
eerst so mach hier toe geseit
die lancheit vander vracheit quale
ten welken helpen twe saken wale
deen is der materien groothede
dander is so gedurich mede
die materie is dese werelt al
besiet hoe hem die mensche sal
van deser materien solaes maken
so ne enichzins an hem taken
of hine woude al om gode
dat erdsc is laten al doet hijt node
dander is gedurichede
vander werelt die wi sien mede
hoese die vracke minnende si
die werelt geduurt langher dan hi
als die humueren oft ander saken
die den mensche quellende maken
groot sijn ende gedurende vast
so sijn si den mensche overlast
dus so is die vracheit siecheit swaer
ende gedurich alsoot schijnt claer
al is die siecheit der luxuren
te gedoghene swaer ter curen
of erdsche mynne inden man
doch comt daer vake falgieren an
twijf mach sterven of misterden
so sal die man becoelende werden
die ander remedie vander swaerhede
is die grote eenparlichede
die mensche die der luxurien pliet
onder wilen so geschiet
dat liden sullen een of twe woeken
eer hi se anderwerf sal soeken
mer donsalighe vracke rike
pijnt in die quale eenparlike
ecclesiasticus die seit
up deser qualen geduricheit
dat hi is alleene die vracke diet ziet
ende die andere en heft hi niet
dats hi ne heft no erve no kint
nochtan hi sonder aflaten pijnt
ende heft die vracke kind hi sal
met dien willen ontschuldighen al
dat derde daer getoghet is bi
dat der vracken siecheit swaer si
dats drivoude gepijnthede
die den vracken altijd is mede
in groter pinen so levet hi
om te houdene datter gegadert si
hier up scrivet sinte pauwels woort
dwelc ic seghede rechte voort
vanden rijcheden die sijn seere
int deeren gehouden van haren heere
dat ander dats die sware pine
die si doen om rike te sine
hier accordert dat paulus sede
wortele alles quaets dats vrachede
dan volcht in die epistele van hare
enighe die se begherende waren
dwolen vanden gelove daer met
ende vielen daer bi in sduvels net
dat derde ende datten meest verswaert
is als hem die rijcheit ontfaert
ende die vracke dat laten moet
daer hi met al sijnre minne na stoet
dat vierde daer bi getoghet is wale
die swaerheit vander vracker quale
is dat vracheit is so gemene
onder grote ende onder clene
oude menschen no jonghe si spaert
dat die prophete aldus verclaert
grote ende cleene mede
alle sondaren si in die vrachede
eer tkind vii jaer heft geleeft
cant wel vaste houden dat heeft
ende vake ooc te vindene pliet
dat vader ende moeder vallen siet
ooc plecht men vake die kindren te siene
oud sijnde xii jaer ofte xiiii
eer si hem ter luxurien gheven
ende falgieren ooc int oude leven
in somighen al ist niet in allen
mer gheen en laetter vracheit vallen
dits eene sware gedurichede
hier up die wise salomon sede
alse oude smaken in allen dinghen
vroetschap boven den jongelingen
dan sijn si bedroghen inder vracheit
hier up mester seneca seit
die oude vracke is myn no me
gelike eenen mensche in die zee
vracheit is een sware wonde
si ne spaert sieken no gesonde
siecheit van eenre corter ure
veriaghet die sonde der luxure
ende siecheit doet ooc so wi lesen
den sieken mensche sober wesen
mer so die mensche langher siec si
so hem vracheit meer blijft bi
omdat hi niet winnen en kan
te meerrene dat hi eerst wan
van gebrecke te hebbene gaet hi sorgen
ende niet seker heft hi enen morghen
vracheit en spaert riken no weken
edele onedele geleerden no leeken
men vint wel geleerde lieden
die hem node souden bieden
ter luxurien mer si
bliven vele der vracheit bi
dat vijfte toghet orconde claer
dat der vracker quale is swaer
want theghen haer gaf god voren raet
alsoet in dewangelie staet
salich die arm van gheeste sijn
daer toghede hi der sonden venijn
die seste redene is te dien
dat christus die hoghe medicien
dese siecheit richtet ter doot
daer toghet hi wel dat si is groot
dewangelie secht over waer
den riken so salt wesen swaer
te comene in dat hemelrike
dan staet daer dus vort in gelike
dat lichter ware den kemel hoghe
te lidene doer eenre naelden oghe
dan si ten hemele comen souden
die vracken diet hare so vaste houden
ten viisten toghet der vracker swaerhede
die boete die der god teghen sede
om geheelt te sine van desen
also wi in sinte lucas lesen
elk die niet verloochent dit
dat tijdlic goet dat hi hier besit
mach mijn discipel wesen twint
ten viiisten is nyemand verswert so hi schijnt
dat hi der hem af siec wille lyen
dus soect hi ghene baete van dien
van desen bekennene seneca seit
tbegin is vander zalicheit
te gedenkene die misdaet
van jheronimus gesecht so staet
nyemand wil bekennen dat hi
te vrac ofte te gierich si
dieselve leerre scrijft aldus mede
met pinen gekrijcht hi gesondichede
wien die quale so hout verblent
dat hi hem selven ne siet no kent
tneghenste toghet deser werhede
dats eene onversadelichede
die es inder vracken moet
altoes om dit erdsche goet
van desen die hem willen ontschouden
si segghen quanzijs dat sijt houden
om twe saken om daer mede
te hebbene erdsche werdichede
of om te wesene vorsien
om meer noots die hem mocht geschien
mer die wel die nootsake mate
elc soude vinden na sinen state
dat hi lichte soude geleven
hier up heeft mester seneca gescreven
vor ons sullen draghen meere
vort secht sinte pauwels leere
hebbende voetsel ende ooc mede
te bedeckene van schaemten die lede
laet ons daer mede sijn genoeghet
wie hem rike te werdene voeghet
valt in becoringhen daer mede
seneca die wise sede
wiltu di selven rike maken
du ne dorves tghelt an di niet taken
mer dine giericheit van di versteken
dus sal di rijcheit niet gebreken
die vracken die hem wanen versaden
an dat si hem met ghelde laden
si slachten hem die zeewater drinken
si wanen haren dorst doen sinken
dien si altijd meerren daer mede
dus so is der onversader vrachede
hier of sede die moeder gods wel
die riken liet die heere idel
die hongerighen vullede hi met goede
hier up so eest dat die vroede
erdschen schat al ydelhede heten
na den woorden david des propheten
die tote den vracken mensche dus seit
waertoe so mindi ydelheit
al is een vat vul van sonnenschijn
nochtan so salt ydel geheten sijn
want alsulke vulheit belet niet
dat ander tontfaene datmen hem biet
dus is ydel de vrack sijn
hoe vele hi heft daer mach meer in
jheremie die prophete werde
sprac ic ane sach die erde
ende ic vant se al ydel wesen
als oft si uut niete ware geresen
hoe vele die vracke te hope drijft
onvervult zijn herte nochtan blijft
die vierde redene laet ons versien
die die vracheit mach leeren vertien
dats schalkernye menichfout
daer vracheit den mensche in hout
dat die vracke niet tghelt besit
toghet seneca segghende dit
dat enych ghelt heft wel geschiet
mer is hi vrac hi ne heves niet
ende is hi guf hem en blives twint
claer genoech geproeft men vint
die schalkernye vander vrachede
een leerer secht in eene stede
ist dattu dijn erdsche rike
oefent milde waerlike
so bistu dat besittende dan
mer clevestu te zeere daeran
so bistu vandien beseten
welk du voels moechstu wel weten
een ander teken van schalkernien
is so men wel al claer mach sien
dat die vracke dient sijnre scrinen
met groten ernst met groter pinen
gelijc dat joncwijf dient getrouwe
met alre cracht hare vrouwe
hier up so scrivet sinte bernard
een bewijs ten vracken wart
du ne suls niet vanden ghelde dijn
alse heere mer als een wachter sijn
dat dijn sin daer bi niet verkere
so doer den dyenst doet die heere
want als den knape misval geschiet
den heere men daer omme droeven siet
ende heft hi welvaren tenyger tijd
so is die heere met hem verblijt
dus moet niet verbliden den moet
alse meret dat erdsche goed
noch droeven omme verliesen te swaer
dit togede schalkernye al claer
eene derde redene mach ju toghen
der vracker schalkernye vor oghen
in dat ghelt zinen heere beghevet
als hi meest noot van hulpe hevet
hi hevet te dies behoef gehouden
die node over hem gheven souden
van deser schalkernyen so es
dat seghet ecclesiastes
die vracke die ongerechtelike
tgoet vergadert van erdrike
te dier behoef so gadert hijt
diet sullen verteren in hare tijd
luxurie volghen ende anderen sonden
scrifture bewijst ons wel orconden
dat erdsche rijcheit nyemand blijft
hoort wat die heilighe job bescrijft
naect quam ic uter moeder mijn
naect sal ic wederkerende sijn
sinte pauwel so voren is bediet
secht ter werelt en brachtewi niet
twivelende oft wy yet wech draghen
jheremias woorden dus gewaghen
ghi zijt dienende met alder cracht
vremde gode die dach ende nacht
ju ghene ruste moghen gheven
mer brenghen ju in menich sneven
eene vijfte redene daer mede
men sal verhaten vrachede
ende therte daer af trecken
es dat bedect zijn hare strecken
daer si den mensche mede vaet
als hier na getoghet staet
teerste decsel is dat subtile
toomsel daer te menigher wile
vracheit is bewimpelt mede
dit decsel hevet grote mogenthede
in woekerne in symonyen
ende in hem die der hoverde plien
dat decken si onder die kuuscheit al
also ic hier na toghen sal
binnen der hoverde tseste tractaet
dander daer mede getoghet staet
der vracker stric dats quanzijs noot
den mensche omme te winnene tbroot
van deser orconde scrijft aldus
die lerer sinte gregorius
eerst so brengt die duvel an
eene besorchthede den man
hoe hi die nootsake gewinne
als hine brocht hevet daer inne
dat hi ter noot gaet laboreren
daer ave beghint hine tempteren
van meer te hebbene dan noot gebiede
up aventure quans oft geschiede
dat hi viele in ongesonden
so wort hi dan getroest metten ponde
dus is vake die noot
decsel der giericheden al bloot
dat derde decsel der giericheden
is een valsch mantel der heilicheden
si segghen si moghen met haren goede
slaken der armer armoede
missen daer mede doen singhen
ende te vele ander goede dinghen
toghen si dat rijcheit mach baten
die si algader achter laten
ecclesiasticus dus een woort sede
ic wane die vracke troest hem dar mede
vroetschap secht hi nutte si
als men rijcheit heft daer bi
mer wie sal connen in dese daghen
in rijcheit rechte wijsheit draghen
daert die konync salomoen
in zijne tijd niet konde gedoen
die wijs was boven allen lieden
alsoet die boeken claer bedieden
vracheit is tontsiene wele
want hare stricke sijn zeere vele
al omme stille ende openbare
also der vroetschapen boec toghet clare
hi secht dat allene die creaturen
die gemaect zijn vander naturen
sijn den mensche gestelt in deren
in al dat wi sien ende begheren
hevet vrachede haer net geleit
dat is den mensche grote hartheit
ontvlien te moghen al hare strecken
die hem die werelt an wille trecken
dats met herten daer an cleven
hier up heft yzaias ooc bescreven
boven u is een stric talre tijd
die die werelt bezittende zijt
sinte pauwel sprect ooc te desen
ende secht die rike wille wesen
in becoringhe so vallen si
ende in sduvels net daer bi
vracheit is schuldich te zine gehaet
want si haren vrient verslaet
hare quaetheit mach elk kinnen
want si verslaet die hare minnen
eene seste redene daer wi mede
moghen wel verhaten vrachede
toghet ons drierhande quaet
dwelk uut deser vracheit gaet
deerste si is hatelic den heere
dander si is ongerechtich zeere
ende dat theghen den evenkerstijn
dat derde dwelk ooc quaet moet sijn
dats dat si dien quetst ende deert
die si oefent ende heft weert
wel is hi wert dat menne heeft leet
in wien men dese drie quade weet
dat de vracheit is zeere
gode hatelic onsen heere
is bider scrifturen getoghet wel
sinte jacob secht aldus dapostel
gestelt gods viant so is hi
die vrient van deser werelt si
in scrifturen aldus so staet
o god heere du so heves gehaet
die der ydelheit ane cleven
glosie die staet hier up gescreven
secht ancleven der ydelheit
dats hope te settene in erdsche rijcheit
sinte pauwel doet ons bekint
dat so wie die werelt mynt
godes caritate nes in hem niet
david die prophete dus bediet
gods viande zijnt die eerde lecken
wilmen dit lecken claer ontdecken
waer af hi ne kan versaden niet
also hier voren is wel bediet
dat god gram is ten vracken waert
bi den prophete wel is verclaert
zacharias ende secht al bloot
ic bin gram mit gramschapen groot
up alle die ghene die hem leden
vesten an der werelt rijcheden
aldus secht sinte jacob hier hoor
ghi vracke gi gadert u eenen tresoor
van gramschapen upten utersten dach
dus doet die glose hier up gewach
keytivich mensche twivelstu dies
alstu tghelt te gaderne plies
du bist gaderende daer mede
die gramschape godes te dijnre droefhede
bi eene propre redene so staet
dat god te rechte den vracken haet
om dat hi ontfermicheit doet node
die welke proper is in gode
also wel sinte augustijn
scrijft in eene collecte sijn
ooc biden prophete ozeas sede
god ic wille ontfermichede
dulle vracke merc ende besie
dattu te gode does dorpernye
hadstu van yemene ontfaen eene
ghifte al waer si ooc clene
ons dien en danct die vracke niet
so god den vracken meer versiet
van goede so hine meer vergheet
hier up god biden prophete seet
ozeas soet nu inder werelt staet
si sijn vervullet ende versaet
haer herte hebben si up gheheven
ende zijn mijns vergeten bleven
dor ozeas des propheten mond
vanden vracken god dus orcont
den wech haerre hand hebben si beseven
daer omme baden si niet om tleven
van deser dorpernyen groot aldus
so sprect sinte gregorius
die in die eerde vint zalichede
rouct godes niet diese hem ontfaen dede
die ander dorpernye is te merkene
die vracke ontsiet niet te verwerkene
den heere diet hem al heft gegeven
dat hi besittende is in dit leven
wel geclike die vracke ontfanct
tgoet des hi niet weder en danct
die derde sire dorpernyen
machmen in vele riken sien
bedi die meest van gode ontfaen
minst te zinen dienste staen
den riken dunct niet dat si bi scouden
gode te dienene zijn ghehouden
gheven si den armen twe miten
hem dunct dat si haer sonden quiten
haer lippen lesen mer haer moet
binnen denct om dat erdsche goet
dus gaet der riker heilichede
ende wanen gode payen daer mede
die vierde dorperheit vanden vrecken
is dat si tgoet te hem wert trecken
dat si ne willen leenen no gheven
den leden gods die vor hem beven
het soude hem woekeren hondert vout
hier in zijn si zeere vercout
mer teghen eenen jode ofte sarrazijn
sullen si gherne woekerende sijn
om cleenen loon die daer ane leit
hier up sinte augustijn seit
o vracke christus sprect tot di
van dat ic di gaf so gif mi
ic was eerst die ghevere dijn
doe mi nu dijn gescouder zijn
ghif mi een luttel in dit leven
ic sal di vele daer over gheven
sinte bernard secht hier nare
verwoet so is die gaderare
die cleene dinc niet en can gelaten
omme tontfane hondertfout baten
dats de vracke die in sijn ghelt
sine hope ende sine mynne stelt
ende is ten evenkerstijn waert
hier up sinte jacob dus verclaert
waer uut comt orloghe ende strijt
onder den lieden telker tijd
dan uter begheerten die si hebben quaet
van seneca dus gescreven staet
dat volc soude al in rusten leven
waren twe woorde verdreven
dats mijn ende dijn dese woorde beede
sijn inbrenghers van menyghen leede
een ander quaet is manslacht
dat vracheit vake heft toegebracht
caym eerst dit feit ghevel
also die bible orcont wel
ghiericheit wast diet hem riet
vake zijn ooc geschiet
manslachte ute ghiericheden
ende menych onrecht sien wi heden
gheschien theghen den evenkerstijn
van haer scrijft aldus sinte augustijn
vracheit ontsiet gheen bedrieghen
si ne ontsiet sweren no lieghen
den onnoselen doet si sterven
weduen wesen doet si onterven
metten armen bordiert soe
ende doet se versteken emmertoe
hier up wast dat sinte jacob sede
des gherechtighes menschen simpelhede
wert vercoft hier up so es
segghende ecclesiastes
also te sprekene bi gelike
is armoede onbequame den rike
die vracke is niet ontfermich mede
van hem lieden job dus sede
vracke herten sullen al in een
anbedien als een steen
want ghene ontfermicheit toghet hi
sinen evenkerstijn die in noede si
vracheit is wel hatens wert
want si haren dragher deert
ende si doetene sod wesen
so wi in die ewangelie lesen
vanden riken vracken man
dat hem god nachts sprac an
o sod die vianden onbequame
sullen dine ziele uut dinen lichame
te nachte roven wien sal dan
wesen tgoet dattu getrect hebbes an
van deser vracker sothede
was dat paulus die apostel sede
der wereld vroetschap groot ende smal
is vor gode gecheit al
vele groter sotternyen
machmen an die vracheit sien
die eerste is hi mynt tquade goet
meer dan hi hem selven doet
verblint ende verhardt van binnen
dat si boven hem selven mynnen
den schat dits uterlike getoghet
die vracke node bi hem gedoghet
enych dinc dat quaet si
mer hi blijft selve quaet daer bi
die sine erdsche cathelen wacht
van quaet te werdene na sijnre macht
ende hem selven quaet bliven laet
wel schijnt dat hi hem selven haet
ende boven hem selven lief heft tgoet
daer hi ernsticheit omme doet
nu secht dus sinte augustijn
vracke wat mach dijn menen sijn
dat di gheen huerlinc is bequame
van wien so du hoers quaden name
haddestu wijf dochter of sone
die ter quaetheit ware gewone
du souds die lichte versteken of haten
mer selver en wilstu tquade niet laten
quade clederen cousen of schoen
wilstu wel weren of van di doen
mer dijn quade arghe leven
dat en wilstu niet begeven
minne dat secht sinte augustijn mee
di selven dan eene couse of twee
om dat vremde goet dat al
gheringhe eens anders wesen sal
bedi also wi vinden lesen
so moghen iiii dinghen heeten wesen
onse dat een is in derdsche goet
weldaet die die mensche doet
dander is die tijd die wi leven
dat derde dat wi den armen gheven
tvierde dat is hemelrike
dese viere sijn properlike
onse die van ons nemmermeer scheden
up dat wi ons daer toe bereden
ende niet der wereld cleven te na
hier up so secht mester seneca
binnen hem selven sal die vroede
alle dinc doen ende al in goede
ende dus en sal hi niet verliesen
van dat sijn is gelike den riesen
vele dinghe trecken si hem bi
ende laten varen dat hare si
exempel van desen in derdsche goede
heft ons wel bewijst een vroede
die na der werelt hadde groot doghen
syne stede was bi orloghen
ghedestrueert ten swerde ghedaen
een vroede so was daer uut gegaen
die hadde verloren wijf ende kinder
sijns wertmen geware ghinder
des hevet die vroede hem bediet
heere ic en hebbe verloren niet
mijn goet is my altijd mede
vander weldaet wast dat hi zede
hi meende haddi yet wel gedaen
dat soudem te zijnre nood bi staen
die tijd mach onse heeten mede
hier af seneca die wise sede
vremde sijn ons alle gemene
dinghen tijd is onse allene
ghelike moghen merken wi
ende wel sien dat die tijd onse si
die tijd verliest in ydelheden
verliest hem selven ooc daer mede
ende die in duechden den tijd vulstaen
sullen gheduren sonder verghaen
dat wi den armen dor gode gheven
is onse ende ooc wert na tleven
hier af hebben wi in historien van
eenen riken vroeden man
die heere onder wien hi sat
woude van hem hebben schat
hi bemaendem dat hi hem sede
die grote van al zijnre rijchede
die vroede een deel achter tert
in hem selven hi merkende wert
dat hi den armen hadde ghegeven
seshondert guldene binnen zinen leven
daert hoorden dandre heeren vorbare
dat zijn goet niet beter en ware
dan die lx lb groten vorseit
ende na al zijnre wetentheit
was hi cume noch toecomen
varinc so was hi vernomen
van somen die daer waren vor oghen
die segheden dat hi hadde geloghen
si vermaenden hem sijnre schuren
die so groot scheen ter curen
ende dat woenhuus was ooc beter vele
sonder sine andere cathele
daer vele meer goeds lach an
doe antworde die goede man
alle die dinghen sijn mine niet
mer mijns heeren als hijt gebiet
tgoet dat gi mi horet bedieden
heb ic gedeelt den armen lieden
doer gode dat heb ic bi hem leden
bestedet in also seker steden
dat my des nyement roven en sal
mer dit so machmen mi nemen al
up dese bestedinghe so es
dat secht ecclesiastes
almoessene is den man
als en sac die hem hangt an
dvierde twelke onse ervelike
heeten mach is hemelrike
vremde so is den mensche tgoet
dat hi emmer laten moet
dat bi ons blijft scrijft aldus
die leerer sinte ambrosius
ontfermicheit is geselschap bleven
met begraveneden diese in sijn leven
droech up sijn evenkerstijn
dat hi hier liet dat en was nye sijn
wat men hier hevet cleen ofte groot
laet sinen minre ter meester noot
die rike vracke is zeere ontweecht
dat hi so te verghetene pleecht
dat sijn is ende tbestier an vaet
vander dinc die hem vremde staet
bi vele saken is ons bediet
dat dat tijdlike goet is onse niet
eerst dat dat erdsche goet
is gelike der lopender vloet
hier up een wijs leerer sede
hets alte grote domhede
die erdsche rijchede te hope driven
ende sijt houdende wanen bliven
daert so vele andere laten
mosten diet te voren bezaten
david secht ende maect ons vroet
dat der werelt rijcheit is eene vloet
oft di die rijcheden vloyen toe
dijn herte daer ane niet en doe
mach den menschen lesschen die nood
aldus vloyede den mensche rijcheit groot
niet dat hi se houden soude also vri
mer die nootsake hebben daer bi
een ander redene ons weten doet
dat niet onse en is dit erdsche goet
want die erde en is onse niet
daert goet in te wassene pliet
dit moghewi inden souter leeren
david seghede die erde is des heeren
ende al hare vervultheit
die selve prophete aldus seit
in eene ander stede hier of
hoe moghen wi singhen des heeren lof
wesende in een vremt land
eene derde proeve is bekant
dat niet onse en is tgoet van hier
dat toghet ons wel der werelt portier
dats die natuerlike doot
si ne laet ons draghen cleen no groot
met ons van hier als si coomt
anders dan die vier vornoomt
die volghen ons int ander leven
wi vinden in historien bescreven
dat wilen was een sarrasijn
die welke moghende hadde gesijn
boven xi konyncrike was hi here
doe sine siecheit wies so sere
dat soude wesen sijn leste roc
het was ghevest an eenen stoc
den oversten heere vander stede
hiet die prinche dat men daer mede
achter straten soude varen
ende des konynx menynghe openbaren
eenen man dedement crayieren
diewelke sprac in deser manieren
dus seghede die prinche onse heere
ic hebbe gheregniert also zeere
dat ic heere was moghentlike
over elven konyncrike
van algader desen rijcheden
ende van al mijnre glorien mede
so en draghe ic niet meer met mien
dan dat cleet datmen mach sien
daer so machtich een konync
met hem ne droech el ghene dinc
dan een cleet so ic ju sede
wat waent die vracke draghen mede
van dat hi wan met sijnre gewout
alse die doot eesschen sal haer schout
waent hijs meer dan die konync draghen
daer ic ju hebbe of gewaghen
men vint lieden so doercomen
van blinthede dat si nomen
den pennync haren besten vrient wesen
groot is die ghecheit van desen
want tghelt beswijct ter meester noot
hem diet mynt dits claer al bloot
historien doen ons ooc gewach
van eenen riken die siec lach
so dat hi seker sterven waende
hi bad sijnre rijcheit ende bemaende
dat si hem holpe als enen here
vaste bad hi ende weende sere
als hi te merkene begonste
dat si hem niet antworden en conste
doe versuchte hi ende seide
o bedriegelike rijcheide
hoe zeere heb ic di begheert
ghemint met herten ghehad so weert
nu ne vindic cleen no groot
hulpe noch raet ter meester noot
wel schijnt dat ghi mi wilt laten
ende niet volghen te mijnre baten
alsic hier keeren sal ter erden
eer so sal ic u veronwerden
ende versteken eer gi mien
sonder letten achter dien
hiet hi den armen deelen dor gode
al dat hijs hadde boven node
cort daer na so ende hi tleven
ende is al in zalicheden bleven
die ander redene doet bediet
dat dat erdsche goet is onse niet
wi ne sijn daer af mer een bestier
also langhe als wijt besitten hier
so wat men boven der noot heft
sinte ambrosius te kennene gheft
dat is sondelike gehouden
wel is hi onsalich geschouden
ter werelt die bewacht vremde dinghen
van misvaerne ende wil gehinghen
dat hi zijn proper dinc verliest
claer schijnt het dat hi riest
want alst ghevallet dat hi moet
laten varen tvremde goet
tsine dwelk hi vergeten liet
mach en dan ghehouden niet
hi ne hadde een tijd daer toe gesien
aldus salt metten vracken geschien
alse hi dit erdsche laten moet
es hem ontsecht dat hemelsche goet
die derde vanden sotternyen
die den vracken mensche geschien
dats dat hi mynt die dinghen
die hem verdriet ende schade in bringhen
dat rijcheit seere derende es
toghet ende secht ecclesiastes
die ten rijcheden met minnen staen
sullen ghene bate daer uut ontfaen
mer in tormente swaer
sullen si comen al bi haer
die vrucht is die rijcheit ghevet
dats dat die mensche vernoeghet levet
dese vrucht en moghen si niet winnen
die vracken die hare rijcheit mynnen
bedi also scrifture telt
een gheestlic hongher is minnen ghelt
des nyemand te versadene pleecht
in dietsche ghemeenlic men seecht
dat hi die rijcste is die levet
wien ghenoeghet dat hi hevet
die ander vrucht die rijcheit in bringhen
dats der zielen verlossinghe
dese vrucht ontfaet die vracke niet
want hem dunct dat hi den armen siet
der zielen verlossinghe met goede
is slaken der armer armoede
die scrifture ons wel bediet
gelijc als olye boven vliet
al andre wachede binnen elken vate
also gelike gaet caritate
boven ander dueghden die men mach doen
in proverbien secht salomoen
die propre rijcheit vanden man
is die die ziele verlossen can
dat dit waer is toghet wel
des propheten worden daniel
die secht met deser vrucht orconden
verloos met almoesen dine sonden
dit moet een edel wissel sijn
van desen scrijft dus sinte augustijn
gheeft hem een decsel diet coude toren
doet ende ontfanct den hemel daer voren
die vierde vrucht mach sijn verstaen
beschermenisse die wi ontfaen
vanden armen waer of dus
scrivet sinte gregorius
men sal den armen mensche niet bieden
onweertheit als verstekenen lieden
mer als patronen bidden ende eeren
want arme na der scrifturen leeren
sijn soudoyiers van ons geset
die ons verstaen vor sviants net
ecclesiasticus secht ons al bloot
luuct dine almoessene in den schoot
vanden armen ende sie
sal vor di bidden emmer mee
up dinen viant sal si vechten
helpen striden ende berechten
onder den schilt des moghenden heeren
sal si al quaet van di weeren
die vijfte vrucht vander rijchede
is dat si meren in die ewichede
up dat si hier bestiert sijn wel
hier af scrivet paulus die apostel
goedertierenheit is sonderlinghe
nuttelic goet tot allen dinghen
twe hoghe levene belooft soe
ende dat ewighe leven ooc daer toe
wie dat te zeere mint rijchede
verliest die ende hem selven mede
bi vele redenen so vinden wi
dat die vracke mensche ghec si
om dat hi hem verlaet up tgoet
dwelk hi emmer verliesen moet
der duven slacht hi recht in dat
die bruet int selve moesgat
daer si haer jonghen uut verloos
aldus ist metten vracken altoos
om iiii saken na der scrifturen
is dat ertsche goet sonder geduren
die erste sake is claer so sien wi
om dattet al verdervelic si
ende in een niet al weder keert
die ander is so scrifture leert
roof die misselic neemt goet
somtijd verbernt in eene gloet
of die zee doet dat misvaren
dat derde datment late gewaren
tvierde is menichte van messenieden
die ancleven den riken lieden
ende up dit vierde poent so es
dat seghet ecclesiastes
so waer dat is grote rijchede
daer sijn die se verteren mede
dats dat si willen hebben tghelt
bi hem so scrifture telt
die eenen wech te doene heet
in den welken hi seker weet
dat hi sijns goets berooft sal wesen
die mach wel sod heeten te desen
voert hi meer goedes met hem dan
dan hi nauwelic geteren kan
die mensche is van al gerooft
als hi neder leghet thooft
die doot is die nauwste poort
daermen ye af lesen hoort
ende die felste te lidene duere
also het wel orcont scrifture
ecclesiast scrivet dus claer
up adaems kinderen so is die spot swaer
van dat se die moeder begonde te laven
tote datmen se gaet begraven
job secht ooc dese woort
naect quam ic van mijnre moeder voort
ende naect sal ic weder keeren
hier an mochte elk vracke leeren
waer hi vorsien hi soude gheven
den armen dor gode in sijn leven
die hem tgoet soude helpen draghen
alsene die rover sal jaghen
want elk mocht behouden dus
hier up secht sinte gregorius
noch mere gecheit so vertrecken
die leres dat is in den vrecken
dat hi den armen niet en ghevet
der caritaten als hi levet
mer testament ende restoor
laet hi algader up zijn oor
des hi selve selden heft bate
want almoessen ende caritate
die achter den vracken zijn gedaen
also de leeres doen verstaen
is gelike der lanterne
daer men mede lichtede gherne
hem die in groter duusterheden
wandelt ende verre vor is leden
also volghet die caritate
den doden vracken te gheenre baten
mer dat voren is geprent
den prochipape in testament
si souden prediken openbare
dat cleene bate der zielen ware
mer caritate diemen ghevet
den armen die wile dat men levet
dats die lanterne die voren lijt
ende haren ghevere ontbijt
dien so leit si met haren lichte
int hoghe hemelsche gestichte
heft hi te voren wat ghegeven
dat sal hem volghen na dit leven
vracken moghen wel ghec heten mede
om hare onvorsienichede
vorsienicheit groot ende sonderlinghe
doet die vroede om eene woninghe
te ordinerene daer hi in
slapen sal als een pelgrim
daer hi stichten soude tpalays
om te besittene den ewighen pays
vanden erdschen husen secht dus
de lerer mester tulius
om dat so cort is smenschen leven
heft hem hier nature gegeven
die woonste als een onderlat
eene wile te rustene in dat
ende niet als eene blivende stede
also wel sinte pauwel sede
christus woude ooc selve om dat
gheboren sijn in een onderlat
om te toghene dat corte termijn
van dat wi hier blivende sijn
dus mach die vracke wel heten dul
dat hi der sorghen is so vul
om te stichtene hier een cleen huus
hine stichter mede een godes huus
daer hi besate die overste stede
eene ander onvorsienichede
es die den vracken zeere verdult
dat hi so sine schure vult
met crude ende ooc met corne
hem ende zine beesten torborne
ten jaere dat hi siet dat naect
ende hi neghene vorsienicheit maect
om ewelike te levene daer bi
want tleven daer men nu in si
is te rekenne niet twe uren
teghen dat ewich sal geduren
dus is noot sulke vorsienicheit
daermen bi ewelike si bevreit
die derde sotte onvorsienichede
vindic inden vracken mede
want siet hi eenen toech an enyghen boom
verladen met froyte hi nemts goom
ende set daer onder eenen spriet
die vracke soude gedoghen niet
dat een loede up zinen eezel
meer dan hi mochte gedraghen wel
mer dat hi hem selven verlaet
met gelde dat rekent hi gheen quaet
sijns ezels krancheit hi zeere bemerct
hier ynne hi zeere dullike werct
dat hi te zinen ezele of perde
leghet so grote ernstlike werde
ende sijns selves werden niet en can sijn
hier up scrivet sinte augustijn
wie is keytivigher dan die ghone
die niet ontfermicheit is ghewone
vracken sien al up andre riken
die blischap hebben uterlike
mer up die wormen die binnen knauwen
therte daer af si cleene schouwen
up dese weelde seneca seghet
diemen zalich te noemene pleghet
ter werelt die blischap van hem leden
is gevenstheit ende vul droefheden
want onlanghe si geduert
die men daer na langhe besuert
die erdsche weelde die des gomen
wille is gelike dromen
hier up staet in yzaien
dats gelike dat wi sien
als den hongherighen dromet
dat vele spisen vor hem komet
dan etet hi ende is wel te make
ende alst geschiet dat hi ontwake
zijn buuc is ydel als te voren
dat ander waeromme moghedi horen
dat dromen geliket die weeldichede
om hare cortheit hier omme job dus sede
als drome die haestelike ontschiet
so wort die erdsche weelde al niet
dat derde daer erdsche weelde bi
der dromynghen gelikende si
dats als een daer uut ontschiet
dat hi scheen hebben en heft hi niet
sonder dat hi den armen gaf
daer achter staet daer gescreven af
der vracheit sotheit overgesien
laet ons merken nu te dien
misvallen ende swaren dinghen
die die vracheit toe can bringhen
hem in quetsinghen die se mynt
dat eerste quade doe ic bekind
dat si besmuedert ende vuul maect
den mynre die si te hem wert saect
ende die smitte cleeft seere vast
hier up so secht ecclesiast
vanden peke die die hand slaet daer an
dat hi besmuedert scheit daer van
in ezechiels boeke so es
rijcheit gerekent over mes
ende dat om deser gelike
is datment mes spreit up ertrike
het doet draghen ende maket vet
mer blivet te eenen hope geset
so ne ghevet anders gene vrucht
dan stanc ende deerlike lucht
dus genatuert is die schat
stroitmen ende deilt den armen dat
ghelt het doet den mensche bate
mer eist datment ten hope late
so besmuedert ende bevlect
den mynre diet hem ane trect
salomon die wijse man
van
onnosel wert hi niet sekerlike
die hem haest om te werdene rike
ozeas die prophete sede
vanden mynre der erdscher rijchede
si sijn abhominabel den here
gelijc den gelde dat si mynden zeere
also god tgelt al onwert heft
so doet hi dien daert ane cleft
te drien saken ontfaet cranchede
die mensche uter ertscher rijchede
die eerste crancheit is int bedragen
also wi claer sien alle daghe
dat die riken ne connen no moghen
gheensins haren onwille doghen
hier up sprac seneca die was vroet
wi draghen algader des coninx moet
die siere crancheit in geboren
vergheet ende comt hem quale of toren
des ontsinnet hi daer nare
ende gebeert oft onrecht ware
dus is te gedoghene cranc die rike
te vechtene so is ooc sekerlike
die rike cranc hier af memorie
vindmen in allexanders historie
doe hi darise hadde verwonnen
teenen tijd ende daer was gewonnen
so groten roof dats gemeenlike
allexanders schare die so wert rike
daer sijn lieden in     bequamen
ende eenen nieuwen wech an namen
ende maecte allexanders volc onder
des hadde die hoghe man groot wonder
daer gebood die conync rike
den roof te verbernene gemeenlike
sonder letten ende hi sede
eer tfolc gekreech dese rijchede
met vechtene niement en konde geschaden
mer als si met ghelde zijn geladen
si sijn cranc ende swaer becomen
daer na so was hem tgoet genomen
doe vochten si also vaste alse eer
daden die vianden eenen keer
ten derden doet ertsche rijchede
den menschen cranc wesen mede
dats ten doghentliken werken
men mochte an vele riken merken
dat se god bet heft vorsien
dan si hare doghet plien
si werden van weelden also cranc
cume daden si ter kerken ganc
waenden si niet sijn gegroet
vanden volke dat se ontmoet
alle penitencien zijn hem te swaer
vasten soude hem gaen te naer
int hooft soude hem deren tlesen
dus cranc so doet se rijcheit wesen
si mochten hem wegerlike houden
dat si verhitten noch vercouden
wien die vracke is gelike
neemt exempel hier an elc rike
die vracke mensche slacht der hellen
na der scrifturen vertellen
ende ooc der doot want dese twee
ne werden vervullet nemmermee
der zee slacht ooc die vracke man
die alle rivieren haer trect an
ende van ontfanghene haer niet vermoyt
mer gheene tide si weder uut vloyt
aldus gelike ist metten vrecken
want wat si moghen si te hem wert trecken
ende node si yet wedergheven
na gelike ooc gescreven
slacht die vracke ooc den hond
mester seneca dus orcont
dat hi heft sulken hond gesien
alsmen tetene werp dien
swalch hi dat stuc broets geheel
gapende om een ander deel
aldus is die vracke verblent
so wat hem daventure toesent
dat verswelcht hi ende gaept
hoe hi noch meer daer toe geraept
die vracke is gelike den mol
die zine genoechte heft inder eerden hol
blindelinghe wroet hi voort ende voort
dus licht die blinde ende versmoort
int erdsche goet daer hi in weilt
ende na der zielen zeere queilt
exemple vinden wi bescreven
vele die ons bewijs gheven
te verhatene die vracheit
dat eerste is indie bible geseit
vanden goeden vader abraham
die grote orloghe up nam
teghen der sodomiten conync
so dat die sake so verginc
dat abraham verwan int vechten
daer venc hi ridders ende knechten
doe sprac tot abraham die coninc
ghif my die lieden al dat ander dinc
saltu behouden te di wert al
daer was groot goet sonder getal
dat die coninc abraham bood
dat hi ontseghede cleene ende groot
abraham antworde niet een haer
ne wil ic juwes goedes want hier naer
mocht gi segghen ic hebbe abraham
rike gemaect des bin ic gram
dat ander exempel is dat u
bewijs ghevet dat ezau
die gifte ontseghede cleen ende groot
die hem jacob zijn broeder bood
hi seghede ic hebbe broeder mijn
goets vele dat dine is blive dijn
een derde exempel so es
doe dat tabernakel maecte moijses
die wercliede segheden ten heere
dat tfolc offerde gelts mere
dan ten werke ware noot
doet moijses verstond hijt verboot
dat man ofte wijf daer nare
meer offerande brachte dare
als ter sanctuarien werke
wanneer verbiet ment nu in kerken
een vierde exempel is ons mede
dat christus in die ewangelie sede
die prinche der werelt quam ende die
ne heft niet met alle in mye
hier up die glose dus bediet
christus ne wilde hebben niet
dat hi soude verliesen moghen
gods sone na der heiligher toghen
arm geboren wesen woude
om dat hi niet besitten soude
des hem mochte roven die duvel
tvijfte exempel moghen wi wel
nemen up sinte pauwels woort
die ten corinthen sprac dus hoort
doe ic met u lieden was niet rijc
ic en was nyemand lastelic
niements gout silver noch cleet
begherdic niet also elc weet
mer die nootsake ende orbaren
van mi ende die met mi waren
bepijnden die handen mijn
hier omme soude elc gedenkende sijn
des woords dwelc christus doet verstaen
saligher is gheven dan gyfte ontfaen
een exempel schone so es
vanden philosophe diogenes
die woonde in eene clene stad
ende willighe armoede besat
van wien wi lesen dese dinc
dat een moyaert een jongelinc
geraecte te comene tote desen
die sijn warmoes hadde gelesen
hi maectet schone ende dwouch
doe sprac die jongelinc ende louch
o du vroede in philosophien
haddestu willen geloven mien
ende den princhen dienen als ic
du mochts hebben gewesen een stic
onthouden ten hove ende wel ontfaen
so ne dorvestu gheen warmoes dwaen
du mochts bont hebben gedraghen an
doe antworde die vroede man
hadstu willen geloven mien
ende christus armoede willen ansien
du ne hads den prinche niet gehoort
te smekene met loghelike woort
om met hem te zine verheven
van desen mester vindmen bescreven
dat hi eens te eenre fonteynen vant
een herdeken drinken uut zijnre hand
dat mercte hi ende sprac ter cuere
ic en wiste niet dat nature
eenen nap hadde gegeven mien
dat cleene vat warp hi mettien
up eenen steen dat in stucken lach
daer hi uut te drinkene plach
dese mynde rechte armoede
die si nu haten dat heten die vroede
schone exemple dus ghedaen
doet ons scrifture vele verstaen
daer vracheit bi te verhatene si
willen wi ons castien daer bi
gawi ter ander partien voort
die ter vracheit sonde behoort
specien te toghene die daer uut comen
die some lerars dochteren nomen
daer ic my af woude bewinden
tote ix can icker vinden
te dichtene ende zijn ons bekent
woeker roof ende tassement
boesheit vander hand werclieden
tvijfste is te ontfanghene mieden
die seste specie heet simonie
also vele als die leken misdoen in die
hope ic dat ic daer sal scriven
ende die ander latic achter bliven
die sevenste is die hier na sal staen
onwerdelic sacrament ontfaen
die sake sal ic doen weten mede
twi dit staet onder die vrachede
die achtste is vrac te zine van
consten die enych mensche can
de ixste is spelen om ghelt
dan werden daer leringhen gestelt
der scrifturen om die sothede
die speelres toghen ende die valschede
die eerste specie der vrachede
die heet woeker so ic sede
dese te verhatene zeere
troest ons der scrifturen leere
hier toe die bible dus vertelt
leenstu dinen armen vriende ghelt
quetsten met woeker niet daer nare
in levitici boec staet aldare
du ne sult dinen broeder gheven niet
dijn ghelt te woekerne wats geschiet
deutronomie dus so sprect
dinen broeder wat hem gebrect
leene sonder woeker tontfane
dat god di benedixie ane
sende te allen werken dijn
int land daer du in suls sijn
dat woeker hatelic is ende quaet
inden souter georcond staet
dat die prophete coninc david
tote gode vraghede dit
heere wie sal wonende sijn
int hoghe tabernacle dijn
of wie sal staen indie heilighe stede
dan volgt daer na dat god sede
die niet te woekere gaf zijn ghelt
eene ander orconde so telt
die prophete ezechiel mede
daer hi vanden gerechten man sede
of hi zijn ghelt niet en leende
ende meer te ontfane meende
of woeker dus verboden staet
ist mit redene datment haet
ende dat die ghene die des plien
geschuwet sijn ende wedersien
woeker is te verhatene mede
om die menigerhande quaethede
die wi in die woekeraers sien
die eerste gecheit is van dien
nadat hi twasdom so begheert
dat hi te wisselne veronwert
theghen gode ende sonder sonde
hi soude daer winnen vele ponde
keytivich mensche die woekerens pliet
hier up sinte augustijn dus bediet
twi leenstu so dijn ghelt den lieden
wilstuut leenen den gods mesnieden
god soudi hondert vout weder gheven
ende souds besitten dat ewighe leven
die ander sotheit vanden woekeraers
also scrifture doet in waers
dats dat hi in woekere leeft
ende hijs ghenen noot en heeft
ja upten besten pand al voren
die hem enychsins toe mach horen
dats die ziele die god cochte
met zinen heilighen bloede onsochte
die set hi den duvel in handen
merct oft swaer is tot alre schanden
die derde sotheit is dat hi
so gulselic verterende si
up hem selven ende niet en spaert
hadde hi te wets staende een paert
hi soude sparen dattet worde geloost
mer up die ziele hi weynich gloost
der beeste gelike is hi geset
diemen svleyschouwers boef maect vet
al etet si zijn hoy ende ooc sijn coren
die vleyschouwer denct wel te voren
vele meer te beterne up hare
al ne levet die beeste in gheenen vare
met haer selven moet si betalen
als hi zinen cost up haer wil verhalen
dus guf is die vracke vul keytijf
want hi verteert ziele ende lijf
met rechte wert woeker van hem gehaet
die tonrecht merken wille ende tquaet
dat die woekerare doet
die eerste quaetheit is des zijt vroet
dat si den lieden vercopen die tijd
die gemene is der werelt wijt
al is dat erdsche goet geparseelt
tijt is al omme effene gedeelt
die rike mach hebben goet ende schat
mer sekeren tijt sone heft hi plat
dan die armen die gaen ter bede
dus ist over stoute quaethede
dat si om tghelt verkopen den cleenen
tghene dat gemene is den gemeenen
hier omme so scrifture sprect
so ist recht dat hem tijds gebrect
ecclesiast sede te desen
alse tijd van rekenen sal wesen
dan sal die woekeraer eesschen tijd
mer omme niet des seker zijt
die prophete ezechiel
sprect te desen zeere wel
hets recht die verkoopt enighe sake
dat hiere niet weder toe gerake
die ander woekeraers quaethede
is dat si verkopen mede
den armen dat si hem souden gheven
als bi drien wetten staet gescreven
eerst bider natuerliker wet
ist die rike mensche geset
den armen te ghevene want god
die gaf eersten dus gebod
doe den armen vro ende spade
dat gi wilt datmen ju dade
bider wet ooc die moijses
van gode ontfinc geboden es
dat die riken sullen den armen leenen
sonder wasdom sonder woeker gheenen
ende na der kerstijnliker wet
is dus in die ewangelie geset
den armen te ghevene want god
die gaf eerst dus gebod
doe den armen vroe ende spade
als du wils datmen di dade
staet van sinte lucas bescreven
ghi sult uwe giften gheven
sonder hope van weder tontfane
claer genouch is te verstaene
dat die woekeraers zeere hopen
hare quaetheit als zi vercopen
den armen dat si hem gheven souden
souden si gods gebod wel houden
die derde quaetheit is openbare
die in hem heft die woekerare
dat hi rekent dat hi doghet doet
dat hi dor wasdom leent zijn goet
tghemac dat die arme hevet
rekent hi dat hi hem ghevet
tsolaes tyet hi den armen ane
mer den wasdom waent hi tontfane
dus wil hi mantelen zine onmate
quanzijs onder die caritate
eene vierde quaetheit die is mede
der wokeraers in kerstenhede
dat si jeghen anderen leenen
men en soude vinden jode gheenen
die van eenen jode woeker name
dits hem lieden grote schame
der woekeraers vijfte quaet
is dat hi altijd ledich gaet
bepinen wil hi niet zijn broot
dwelk adame onse heere gebood
want so die bible verclaert lichte
god sprac int zweet van dinen ansichte
saltu moeten nutten dijn broot
dus is van werken elken noot
sinte pauwel ons ooc dus bediet
die niet en werct moet eten niet
dus is die woekeraer so quaet
dat hi altijd ledich gaet
noch ander redenen so staen hier nare
daer woeker omme werdich ware
van allen menschen te zine gehaet
eerst om dat getoghet staet
dat die woekeraers sijn dieven
seghet der ewangelie brieven
hier of hebben wi claer exemple
doe christus al warp uten temple
ghelt beesten ende ooc die ghone
diet hare te leenene waren gewone
om te offerne den armen lieden
mids dat si des ontfinghen mieden
god hiet se dieve want hi dus sede
mijn huus sal heten een huus van bede
gi maect een dievenhol daer van
getoghet staet ooc wel hier an
dat argher is een woekerare
dan een dief die steelt met vare
om dat si sijn onder den lieden
gewoensam ende hem over goet bieden
salomon in proverbien seit
niement heft mere moghentheit
andre te deerne dan als hem dient
sijn viant dien hi hout vor vrient
die woekeraer dient den gemenen
lieden quanzijs in zijn leenen
dats om dat die arme hebben gemac
also ic hier te voren sprac
mer hi doet vele mere grief
den volke dan doen mach een dief
die dief en steelt mer alleene
hier en groot deel ghinder een cleene
dat si vinden sonder wachte
mer woekeraers bi daghe bi nachte
stelende zijn eenparlike
also wel up arme als up rike
huus ende land steelt hi den man
dat gheen dief gestelen en can
hier na tooght scrifture openbare
dat rover is elc woekerare
na der heiligher lerers meenen
een woekeraer sal zijn ghelt leenen
den mensche quanzijs te sijnre bederven
mids dat hine verseker up erven
dor vrientschap quanzijs so leent hijt
mer hi hoept des zeker sijt
dat zine werden sal dat land
dat hi ontfaet over den pand
hi troest hem up die aventure
die schuldenaer en sal ter ure
niet betalen die hem was gestelt
dan blijft tlant zine over tghelt
dus rooft hi behendelike tgoet
ende is om goed quans dat hijt doet
ten derden so moghen wi merken mede
der woekeraers grote schofierichede
ende is dat gheen woekerare
sijns ambochts lien wil openbare
si schamen dat sijt heeten souden
mer ant doen si hem vaste houden
den name si alle gheerne onboren
ende si twasdom niet verloren
doch houden si liever den name
met schanden dan ontberen der vrame
elc sal woekerens wanhaghen
wil hi ansien die pine ende plagen
die die woekeraers sullen ontfaen
also die leerers doen verstaen
die eerste pine is des gelooft
si werden vanden tyranten berooft
also si die arme te rovene plien
hier up staet in yzaijen
wee dy die hier rovens pliet
waenstu berooft oec werden niet
die woekeraer slacht der pertrisen
die na der naturen bewisen
pijnt dat si vremde eyere reect
die so broet si ende bequeect
mer als die jonghen sijn gepluumt
hebben si haest dat nest geruumt
ende scheiden van diese heft gebroet
aldus die woekerare doet
hi queect den schat met minnen groot
die ne beswijct ter meester noot
eene ander plaghe is nu hoor
hi mach qualike doen restoor
dit beletten twe dinghen gheerne
of hi is guf tgoet te verteerne
dat hem niet en blijft rijchede
daer hi restoor dade mede
of hi is in hem selven so vrec
ende so vaste in sduvels strec
dat hi daer niet af wil scheeden
al eist niet meer dan een van beeden
nochtan sal hem gelieven bet
dat hi na zijnre doot set
twe hondert pont te missesanghe
des salmen sijns gedenken langhe
dan hijt den ghenen weder ghave
wien hi heft ontpluct die have
a hiertoe is hi oec niet vermaent
b sonder als hi sterven waent
dan nemt hijt hem aldus na
hier up secht mester seneca
a die vrecke nemmer wel en doet
b sonder als hi sterven moet
c die derde plaghe sijn oor besuert
d dats dattie rijcheit selden gheduert
e langher dan ten derden lede
f hier op ecclesiast dus sede
die met vremden saudeyen maect
sijn huus hi is altoes misraect
als hi muren doet alst vriest
hi weynich myn dan al verliest
alst doyet so smelt die morter weder
dan tumelt twerc licht daerneder
die vierde plaghe wert noch sware
alst kint vanden woekerare
den vader sal vermaledien
die vader dat kint is te dien
vermalediet moetstu zijn sone
te woekere wart ic gewone
dattu niet werden souts arm man
die sone sal antworden dan
vermaledijt moetstu zijn vader
hadstu dat erdsche goet algader
niet valschelic gehouden mi
ic ne ware niet verdoemt met di
die vste plaghe wert onghehier
ende die wert int ewighe vier
van desen spreect god dus wel
biden prophete ezechiel
woeker ende over ghelt gi naemt
ende met hovescheiden gi voort quaemt
juwen evenkersten doende verdriet
ende van my gedacht gi niet
dan sal god segghen et staet vorsproken
siet ic so hebbe die hant beloken
upten vracken die niet ontdede
sine handen up die arme lede
omdat woeker heet so zware
sonde ende so zeere ommare
dits quanzijs ghelt om ghelt leenen
si is bevlect vanden gemenen
ende die neringhe in meniger poort
gaet met vulen woeker voort
dwelk gi vinden sult al claer
binnen der specien al naer
daer woeker is besmuedert in
leere ende gyf daer toe den sin
die eerste smuederwoeker so verstaet
in vorwordicheit utegaet
ende dat in misselike dinc
huert een man eenen huerlinc
ju te dienene met zijnre pinen
dien gij doet doen binnen sijnre terminen
swaerre werc dan hi vorseide
dits smuederwoeker na der waerheide
of huerdic yements muul of paert
te ridene eene besette dachvaert
pijndict anders te mijnre vromen
dat ware woeker daer af genomen
die ander smuederwoeker so is
onder cooplieden zijt gewis
copers ende vercopers mede
woekeren in ghemeenre sede
so wie dat te diere sijn goet
vercoopt om dat hijt borghen moet
dese woekert vorsienlike
welke tijd oec dat enych rike
een goet coopt om vele min
dant wel weert is in sinen sin
ende zijn droghe ghelt biet gereet
want hi den vercopere bekommert weet
die derde smuederwoeker mach sijn
als yemand leent zijn gheldekijn
ten derden dele ofte ter helt
up sulke condicie gestelt
dat hi ne deele in gheen verlies
dits woeker nyemant en twivel dies
want hi blivet seker vanden sinen
mer den armen laet hijt bepinen
vanden vierden smuederwoekere
mach vroet zijn elc soekere
dats als een rike sijn ghelt leent
eenen armen ende niet en meent
dat sijn ghelt yet soude hoghen
mer hi sal gheerne gedoghen
dat hem die arme eenen dach of twee
sal werken sonder hueren mee
om dat hi hem geleent heft
oft als een mensche sijn ghelt gheft
daermen mede woekeren sal
dits besmuedert woeker al
men vinter ooc die haer ghelt leenen
om dat sire tetene gaen meenen
daermen haer ghelt orboort
dits woeker ende noch meer dan ghijs hoort
die met leenene vordel trect
woekert mi ne roect waer mede hijt dect
roof is die ander specie genoomt
die uter giericheden coomt
die heilighe scrifture ons claer leert
dat noot is datter hem elc af keert
mer vier sijn principale saken
die den mensche souden maken
hatende roof ende hebbende leet
die eerste sake also ict weet
is dat god richten sal so nare
die niet mildelike dat hare
den armen deelen openbare
so ne waert gheen wonder richt hi swaere
die den armen dat hare onthouden
of rooven daer si bi leven souden
sinte lucas scrift ons wel
dat god ten jonxten daghe spreken sel
ic hadde honger ende gi
en ghavet niet te etene mi
sal hi ten roovers niet mogen spreken
ic qual van honghere ende van breke
gi naemt die spise uut minen monde
ende ghavet se eten juwen honde
gelike vanden vi andren mede
tekenen van ontfermichede
die ander sake die si ontsien
wel moghen die te rovene plien
dats die clacht die die armen maken
te gode die te hem valt in wraken
want god die armen horende es
dus seghet ecclesiastes
die here veronweert niet gebede
van weduwen noch van wesen mede
als met versuchtene wert haer sprake
want die tranen vander kaken
climmen te hemele rechte voort
ende god die se gheerne hoort
salt ongewroken niet laten bliven
na dat die heilighe lerers scriven
dit orcont eene parabole mede
die god in sinte lucas sede
in welke parabole gescreven staet
van eenen manne die was quaet
gode en ontsach hi niet seere
no die werlike onere
also ons sinte lucas orcont
eene weduwe hadde langhe stond
den rechter haer onrecht geclaghet
ende altijd hadde hijt verdaghet
so dat hi haer gheen recht en dede
doe gedachte hi ende sede
al waert dat hi gode niet en ontsaghe
ende my des nyemant en mochte plaghen
ic sal die wedue wreken in dit
dies mi dus vriendelike bit
want god mochte doen wrake up mien
van sine vercoorne die plien
te roepene bi nachte ende bi daghe
waert dat elc rover dit an saghe
hi mochter wel af zijn versaghet
want si van gode werden geplaget
die quetselic zijn ten armen waert
ten derden is wel gheopenbaert
dat god rovers met sulker termine
plaghen sal met swaere pine
om die minne die hi heft
an die armen so hi uut gheft
daer hi te hem selven rekent gedaen
dat die armen om hem ontfaen
dat gi den minnesten van hem daet
in mattheus ewangelie so staet
mi selven hebdijt ghedaen
david doet ons ooc verstaen
dor der benodigher keytivichede
ende doer der armer zuchten mede
sal ic upstaen secht die heere
in yzaijen ende sprect dus meere
in die persone vanden gods sone
die der armoede was gewone
die bodeschapte dewangelie
ten armen volke so soudi mie
tvierde dat roof maect ommare
dats die maledixie sware
daer rovers in sullen terden
want die armen haer richters werden
in jobs boec staet dus gescreven
dat gerichte sal hi den armen gheven
dus sullen theghen hem upstaen
up wien si den roof hebben gedaen
der rovers maledixie so scriven
die heilighe lerers tote viven
die eerste is plaghe van armoede
hier up van salomon den vroede
staet in proverbien dus gescreven
enighe deelen haer goet ende gheven
ende si verriken altijd nochtan
die ander raept waer dat hijt can
ghekrighen dat niet sine ne si
ende blijft arm altijd daer bi
die ander plaghe is mi bediet
dat hem selden die eere geschiet
dat enych erfname achter hem blijft
of heft hijt het selden beclijft
hier up heft aldus bescreven
ecclesiastes hare neven
ne sullent menichvouden niet
tgheslechte ooc mede so bediet
salomon die wise man
inder vroetschappen boec hier van
bastarden plante ne sullen in gheenre wisen
toghe gheven die hoghe risen
die derde maledixie is groot
dats dat si verhaesten haren doot
ende corten haers selves leven
hier up heft die prophete gescreven
bloedighe mans ende die loos jaghen
sullen niet geduren half haer daghen
up haers lijfs ongedurichede
salomon in proverbien sede
die putertiere werden gerooft
vander eerden des gelooft
dus doen si dickent quaden fijn
die quaet theghen die armen sijn
die vierde pine ende torment
die god den rovers toesent
is dat si vake vor tsweert sterven
of anders schandelike verderven
die duvels roven die ziele daer af
ende den lichame gebuert gheen graf
van desen rovers sprect dus wel
die prophete ezechiel
wee die zijn huus ofte stede
niet en sticht in die gerechtichede
dan volcht daer na secht die heere
beweent so ne wert hi niet zeere
wee zinen broeder sijnre suster wee
si en begraven hem nemmermee
wee sijnre weduwen wee sijnre vrouwen
men sal sine sepulture schouwen
alse des ezels die stinct want hem
werpt men buten jherusalem
daer beesten ende vogelen sliten
tvleesch ende altemale verbiten
die vste plaghe die sal quellen
rovers dat is torment der hellen
want die duvels comen geleeden
die zielen als si van henen scheeden
sonder berouwen hier af dus
scrivet sinte jheronimus
die hier siende rovens plien
hier achter so werden si sonder sien
gerooft met groter zericheden
ecclesiast secht aldus mede
sondere sal niet den rover ontvlien
in meringhe van pinen sal hem geschien
haer roof sal an hem hanghen te malen
ende se ten gronde der hellen halen
hier af staet inden boec van treni
mine quaetheden zijn omtrent mi
gewonden ende up mijn hooft geleit
des rovers roof is zine quaetheit
salomons proverbien dus vertrecken
roof sal den rover neder trecken
tote in die ewige pine
dus staet roof wel gehaet te zine
die derde specie is tassement
die in die giericheit is geprent
ende regneert in moghende lieden
ic sal ju drie saken bedieden
daer tassement te rechte omme soude
gehaet wesen onder jonge ende oude
die eerste is die grote misdaet
waer af in dewangelie staet
doe johan baptiste in die woestine
was leerende die jonghers sine
ridders wouden sijn bevroet
hoe hem lieden te levene stoet
dat si vercreghen salichede
sinte johan antworde ende sede
gi ne sult den minsten verdrucken niet
ende ghene onwertschap hem ne biet
houd ju vernoeghet ende levet
up tghene dat ju u rente ghevet
moghende heeren die haer subditen
vertassieren ende verbiten
houden des duvels heerschapien
want so meer te vulkomene plien
menschen dat die duvel begheert
so hi se meest quetst ende deert
ende zine liefsten meest hi schent
die ander sake daer tassement
die machtighen omme souden laten
dats om iii schaden ende onbaten
die van tassemente comen
also ic hier na sal nomen
die eerste schade so is dien
die van weynich goeds zijn vorsien
dat god up hem niet meren en laet
want si zijn valsch in haren staet
also zi sijn weynich valsch in desen
si souden in tmere valsscher wesen
want men mach int clene weten
hoe tgrote soude sijn beseten
die ander schade ende verlies
die moghenden ontfanghen dies
dats dat haer subditen van hem vlien
om dat si se tassieren sien
ende van elken meer ontfaen
dan hem met rechte mach bestaen
hare late verhusen dan hebben si min
dan si eerst hadden int begin
die derde schade wort noch mere
als tgherichte sniden sal so zeere
up hem lieden sonder ontfermicheit
want den tasserers wert dan geseit
met sulker mate als gi maet
met sulker mate nu loon ontfaet
hem en sal geboeren gheene genade
om dat si den armen ghene en daden
hier scrivet die wise man
in dat boec der vroetschepen van
cort so wort ju getoghet conynghen
hart gerichte ende licht verdinghen
wert vanden gerechtighen beseven
den cleenen wert daer gegeven
ontfermicheit die machtich waren
werden in gedoghen sware
boven den anderen daer gewijst
dul is hi die des niet afgrijst
die derde sake die soude beverden
dat nyemant vertasseerre soude werden
is die grote schofierichede
die die machtighen beiaghen daermede
want also gheven is eersame
so is tasseren so grote blame
ooc so vele mynder is die man
daer hi tassement doet an
ende so hi selve is mere heere
so het zine schofieringhe is zeere
dus soude elc edele tassement vlien
ende leven van dien hi is vorsien
die vierde specie inder vracheit
is vander woekeraers boosheit
salmen die waerheit geheel
scriven si sijn nu tmeeste deel
rovers ofte woekeraren
also ic hier na sal verclaren
ambachte ende comanschepen
hout dese specie onder haer begrepen
eerst in tween getoghet staet
der dachwerker misdaet
die eerste is so ic hoor gewaghen
als si sijn gehuert bi daghen
si ne roeken met hoe clene dinghen
si den dach ten avende bringhen
of hebben si besproken ghelt
ten zi dat men se tetene stelt
si sullen wercx doen vele te min
dese sijn woekeraers hier in
dat si haer werc doen te bet
om dat men se tetene set
want al die bate ende al tprofijt
dat si moghen doen die tijd
dat is van werken haer huerstal
si sijn van rechte schuldich al
niet dat si quaet doen verstaet dit
dat si eten daermense bit
mer doen si te min wercx si doen quaet
om dat mense thuus eten laet
die ander maniere is nu merc
als dusdaene nemen taswerc
hoe wel dat ment waent bespreken
si sullen boven den pale steken
ende versubtilen hare maten
ter liede cost ende te hare baten
beter quanzijs dan sijt begonsten
dus falgieren si hare consten
ende sijn rovers van vorworden
die si eerst maecten bi accorden
dies meest pleecht ende dicwile
heet die behendighe ende die subtile
des schijnt vulcomen nu ter uren
dat vertoghen vander scrifturen
daer sinte johan af doet gewach
dat hi in apocalipsis sach
eene beeste groot ende griselike
ende nyemand en mochte in erdrike
copen no vercopen meer no min
hi ne hadde met hem der beesten tekin
ten mynnesten ofte den name van hare
bi deser beesten so is tverstaen clare
die duvel wes teken is valschede
ende vader is hi van loghenen mede
want hi die eerste was die looch
doe hi dat eerste wijf bedrooch
nu is dit teken ende dese name
d          ende so gename
dat nyemand valschede ne spaert
elc hout se over subtile aert
ende pijnt hem die te leeren nare
dits groot misval ende sonde sware
om dat copenschap hevet in
nu desen name of dit teekin
ende het ooc ant werken si
staet het desen capittel bi
in copenschepen sijn nu vonden
vloeyende viii quade sonden
die eerste sonde is vercopen so diere
alsmen mach in enygher maniere
ende te rekenne nyewets weert
dat ghene dat hi te kopene begheert
aldus so bedrieghen si
menyghen die hem comt bi
die ander quade sonde is lieghen
daer coepliede bi bedrieghen
ende prisen boven weerde haer goet
ecclesiast ons weten doet
dat die dief is beter die steelt met vare
dan een gepogelic loghenare
die derde sonde des hem generen
coepliede dats int versweren
ecclesiast heft dus bediet
die man die vele te sweerne pliet
sal met quaetheit vervult wesen
elc is ooc wel te binnen van desen
dat sweren staet verboden in die wet
die bi moijses was geset
noeme niet den name van dynen god
in ydelheden no in spot
die vierde sonde deser quaethede
die in copenschap is is mede
vanden dinghen die biden getale
te cope sijn of bider schale
die ontellen ontmeten of ontweghen
sijn dieven al en ist hem niet geteghen
hier up is gebod gegeven
in levitici boec staet gescreven
wille niet quaet doen ende onmate
in ju gewichte in juwe mate
ju schale si recht ju mate si slichte
effene ende eens si ju gewichte
ju cornmate si ooc recht
ic ju god ende heere die secht
die vijfte sonde pleecht te sine
te vercopene bi termine
elken na dat hijt ghelden mach
dits woeker alse ic dede eer gewach
ende dedet yement sonder bate
den armen dit ware caritate
die seste sonde diemen doet
in copenschape si toghen een goed
ende int copen si een ander gheven
copers hebbent vake beseven
datmen wisselde onder handen
alsment bevynt hets grote schande
die viiste sonde regneert in velen
dats dat si die waerheit helen
als si vercopen enyghe ware
die goet schijnt wesen ende vorbare
ende enych gebrec hevet bynnen
dwelk si nyet laten bekinnen
si vercopent over dattet schijnt
mer tgebrec toghen si niet en twijnt
dus helen die vercopers die waerhede
daer si den copere verdullen mede
die viiiste sonde als van desen riesen
is dat si donkere stede verkiesen
omme dat hare ware vorbaerre
schinen soude dan si ware
dus toghen si bi haren seden
dat si sijn kinderen der duusterheden
die vroede man secht ende hets waer
die quaet doet heft tlicht onmaer
want die waerheit en soect gheen hoec
vergramme die wille my ne roec
siet in desen spieghel siet
die copenschap te doene pliet
wildi dese viii van ju weren
gi moghet ju salichlike generen
die vijfte maniere mach bestaen
der giericheit die ghifte ontfaen
dats een werc vul groter oneren
ende dat den menighen brenct in deren
ghifte tontfaene soude elk vlien
wilde hi merken ende besien
hoevele sware dinghen
die ghiften haren ontfangher inbringhen
tote vii staenre hier bescreven
die den leken an moghen cleven
wat quade si den geleerden doen
des ne make ic gheen sermoen
dies herte hevet bevroet te sine
ghaet selve vraghen den latine
die eerste twe quade sijn dus bekent
ghyfte doet wesen stom ende blent
den ontfangher hier af staet so
in die bible in exodo
du ne suls ontfaen ghene ghichte
den vroeden so verblinden si lichte
ooc mede der gerechter woort
doen si verkeren men siet het ende hoort
dat ghyfte die liede stom maect dus
bescrijft sinte gregorius
gestadelic wert hi begrepen niet
die ghyfte te ghevene pliet
dat derde misval ende quaet
dat ghyfte doet hem die se ontfaet
is dat sine schalk doet wesen
sinte pauwel scrijft te desen
alle dinghe sijn georloft myen
mer onder nyemants heerschopyen
so ne sal ic setten mi
die apostel meende dat hi
van nyemande ghyfte woude ontfaen
dat vierde quaet so wilt verstaen
dats die maledixie sware
in diewelke die ghyfte hare
ontfanghers brenct ende doet se leven
in deutronomie staet gescreven
vermaledijt so werde hi
die ghyfte ontfaet ende daer bi
die onnosele siele verslaet
in yzayen ooc dus so staet
wee julieden die richtet so lichte
die quade lude door haer ghychte
alse die gierighe ghiften ontfaen
dan draghen si in haren waen
dat hem benedixie geschiet
dat vijfte quaet is ons bediet
dat ghiften brenghen in groter noot
haren ontfangher dats inden doot
hier up heft salomon dus gescreven
die ghiften haet hi sal leven
in contrarie te sprekene dan
die ghifte hem is treckende an
sal sterven hier up so es
dat seghet ecclesiastes
dese hout als zine ziele te cope
die ter werelt waerheit wille hopen
wie dat ghiften ontfaet van lieden
wert dier liede ja bider mieden
tseste quade is daer ghifte in stelt
haren ontfangher si maecten gehelt
te elker quaetheit diemen hem bidt
hier toe seghede die prophete david
in wien gi quaetheit vinden sult
hare rechterhand is met ghiften gevult
dat sevenste quade is ongehier
die ghiften gheven dats thelsche vier
hier up ist dat job secht wel
in sijn xvste capittel
hare tabernacule sullen verbernen int vier
die ghiften ontfanghen hier
dus doen ghiften menych quaet
ende menych grief hem diese ontfaet
begripelic drie dinghen so staen
in die ghene die ghiften ontfaen
eerst als sijt doen al sonder noot
dan eist schande ende quaetheit groot
hier af sinte jheronimus
screef tot eenen paus aldus
clerken die moghen sijn gevoet
up vader ende up moeder goet
ontfaen si dat den armen toehoort
sacrilegie doen si rechtevoort
die ander sake die missit
in ghiften tontfane is dit
dat si se om vele saken ontfaen
des hem te rechte niet soude bestaen
als richters entie sitten in wetten
recht verkeren doen of beletten
te houdene sijt sweren of beloven
ende vercopent nochtan daer boven
up diet vercopen secht recht dit
god biden prophete david
als ic tijd sal hebben genomen
sal ic die ongerechticheit domen
dat derde missit den armen lieden
die hant ter caritate bieden
dats dat si niet vor die ghone
bidden die hem sijn gewone
die hand te biedene te hare noot
dits quaet ende sonde groot
biddende souden si sijn al voort
omme dat se god mynt ende hoort
die seste specie die an ghaet
der gierichede genoemet staet
na onsen dietsche heet simonie
om dat die leeken misdoen in die
ende willent up die geleerde al steken
sal ic daer af een deel hier spreken
van dats den leeken mach behoren
bedi alsic seghede te voren
binnen der prologhen van desen
ic en wil gheen begriper wesen
van hem lieden die tlatijn verstaen
doen tghene dat hem dunct wel gedaen
mer om dat die leeken plien
te snevene dickent in symonien
ende willent den geleerden tigen
so ne wil ic daer niet af swighen
ic en sal van simonye scriven
na dat se die leeken bedriven
simonye is datmen ghevet
tgoet dat die heilighe kerke hevet
els yement dan den armen clerken
want si sijn erven der heiligher kerken
dese simonie loopt up twe lopen
dats bi copen ende vercopen
vercopen gaet den geleerden an
des wil ic niet scriven daer van
mer van copene die misdaet
also vele alse den leeken an gaet
hope ic te verclarene hier in
elk doe daer toe also den sin
oft hem valt vore simonie
dat hijt niet den geleerden tie
want elken sullen volghen an
sine werke dat secht sinte jan
goet der heiligher kerken copen
mach viersins omme lopen
die eerste copinghe is om ghelt
dese also scrifture telt
brachte eerst symon magus voort
als gi vake prediken hoort
dat hi an sinte peter versochte
met ghelde te copene dat hi mochte
doen tekene so sinte peter dede
sinte peter antwoorde ende sede
godes goet staet te copene niet
ooc werden si vermalediet
diet copen of vercopen sullen
studere ende les dese bullen
bemerc oft enych cloester staet
daer men die armen liefst ontfaet
ende daer die provenden sijn so gemate
datmen daer somtijts wel meer ate
dan vraghe of daer in wille dijn kind
neent up dattet weligher vint
nyemand ne rouct der abdyen
daer maghere moneke in sijn gesien
die sijn kint nu begheven sal
hi moet te voren weten al
wat zine provende staet te zine
beyde van spisen ende van wine
dunct hem die provende groot genoech
so is dat cloester wel sijn ghevoech
also de vleyschouwer up set
een swijn om te makene vet
daer na men siedet ende braet
aldus dat kynt te vettene staet
tes duvels behoef diet sonder genaden
in dat helsche vier sal braden
in dat bediet tkint schone ende vet
den vader behaghet so lanc so bet
ende dan so dunct hem wel besteet
tgoet dat hi an hem heft geleet
den duvel eist ooc een groot troost
so vetter vleysch so vetter roost
van dusdane omme gheld copinghe
staet inden boec vanden konynghen
hoedanewijs jerobeam
van elken diet hem boot gheld nam
ende maecten pape in die stede
daermen die afgode anebede
omme dat welke cort na das
god sloechene ende al dat sijns was
of god so wrac tgecochte goet
dwelk den afgoden toebestoet
dat hi copers ende vercopers mede
destrueerde ende al haer stede
wat wraken sal hi dan doen lopen
up kerstine die kopen ende verkopen
sijns soens lichame ende zijn bloet
twelke alle daghe men nu doet
wanneer een rike man ontfaet
tgoet datten armen toebestaet
dats kerclike provende of stede
hi rooft die gods erfachtichede
also die heilighen claer bewisen
gi riken laet u des afgrisen
al vondi prelaten diet wouden doen
ne weest daer toe gheen occusoen
dat gi ju kind so niet en varst
dat gire af maect des duvels harst
die ander copinghe der symonien
is met flatieren ende smekerdien
dese coop is ontsienlic zeere
nochtan becomt hi menyghen heere
want smeken plucken vanden stove
is nu worden een amt ten hove
ende maect vor menighen heere pays
so doet ooc vor prelaten elays
met plucken ende streken haer habijt
hier up so sprect die prophete davijt
der sonder olye heft niet besmeert
mijn hooft nu hort hoe smeken deert
flatieringhe is biden prophete
om hare smeerte olye geheten
want si smeert der herten sin
ende brenct daer grote valscheit in
die derde copinghe is met beden
des pleghet die welgeborenthede
ghaet ende soect elke abdie
van vier moneken sijn die drie
gheboren van groten maghen
die se met hare bede daer jaghen
der armer goet al te verteerne
dus en roeken die armen niet te leerne
si sien datmen met gheenre conste
nu ne vint der prelaten gonste
upt bidden sinte bernard dus bediet
het nes te doene georloft nyet
dat yement over eenen anderen bit
als sprect hi daer toe dat of dit
exempele liet ons christus mede
datmen omme vleyschelike bede
niet soude gheven gheestelic goet
als ons sinte jan maket vroet
datter bruloft archeteklijn
emmer was daer gebrac die wijn
die salighe moeder dede haer gebede
dat hi sine miracle dede
vriendelike so antworde hi
wat bestaets mi wijf ende di
christus woude haer toghen clare
dat hem ghene macht en quam van hare
miracle te doene daer na hijt dede
ten love gods niet om die bede
dat gheestlic goet niet en behoort
ter ertscher bede toghet vort
matheus ende maect ons vroeder
dat zebedeus kinder ende moeder
christus moye began vermonen
ende bidden dat hi hare twe sonen
int rike te settene woude gedinken
ende christus sprac moghedi drinken
den kelic dien ic sal moeten smaken
so moghedi te sittene daer geraken
merct mensche hoe christus niet en dede
der moeder no der moyen bede
toghende datment gheestlike goet
door den mensche niet gheven moet
die vierde copinghe wilt verstaen
sijn die met schalken dyenste omme gaen
die zeere vermaert is binnen onlanghe
ende prelaten die gherne ontfanghen
schalkelike oedmodichede
werden recht gesalvet daer mede
gelijc dat si hier voren waren
metter olyen der sondaren
daer die prophete af bescrijft
met desen vier manieren so drijft
dickent die leeken symonie
al wanen sijt tyen der clergie
si sijn soekers eerst daer van
dus misdoen si voor daer an
al misdoen ander voren daer in
des ne comt hem gheen gewin
hier boven is die vijfste sonde
kerkelic goet te hebbene mede
ende dat met crachte also wi sien
also een broot te eyschene plien
sulke waert datment niet en gave
die cloester viele in vede daer ave
men moet tbroot gheven om tontsien
dit quade gaet boven symonien
si hi ridder ofte landshere
diet doet hi misdoet swaerlike zeere
wi lesen dat god om dese saken
sende drie manieren van wraken
vander eerster vinden wi
binnen der bible in numeri
dat een heet choree ende xl man
die grote dyakene waren nochtan
verbrant worden met godliken viere
om dat si moghende ende fiere
ten hoghesten papeschap wouden comen
eer si daer toe worden genomen
die ander plaghe van dies begerde
was verswelghinge der erde
dit lesen wi in numeri van
abyron ende dathan
dese twe te moijses seiden
dat die eerste geborentheide
hem lieden rechte soude toehoren
want si van ruben waren geboren
daer si dit eyscheden in hare hoverde
ontdede onder hem lieden derde
die se verswalch met lyve ende ziele
ende hare tabernaculen vielen
levende voeren si ter hellen
na der heiligher scrifturen tellen
die derde plaghe die ute dien
god sende dat was van lazarien
der konynghen boec gewaget das
dat die konync ozias
te eenre hogher feesteliker tijd
an hadde gedaen bisscops habijt
ende is ten temple ingestreken
alse hi wierooc woude ontreken
die eerde began onder hem te beven
dat hi verliesen waende tleven
ende hem quam aldaer toe gedichte
die lazarie in sijn ansichte
die hem sijn leven lanc geduerde
sine hoverde hi dus besuerde
nu merct dan gi grote lieden
of dus sware plaghen geschieden
om cracht gedaen der synagoghen
swaerre plaghen sullen si gedoghen
die met crachte kerclic goed
besitten ende drincken der armen bloed
want kerclic goet den armen toehoert
als gi verclaren hebt gehoert
omme dat die liede nu gemene
hare kinderen so over clene
begheven ende in cloester steken
sal ic scriven ende hier af spreken
hoe grote hulpe et is ten snevene
jonghe kindren te beghevene
men doet den kindren antworden ja
dat hem vake berout daer na
schone redenen vinden wi
daert zeere omme tontsiene si
eerst omme die vroetschap clene
die kinderen hebben al gemene
hier up seghet so ic las
aristoteles die so zeere vroet was
nyemant sal jonghe beleyders minnen
want si ne sijn nyet vroet van sinnen
job scrivet hier up mede
in den gedaechde is wetenthede
ende in die menichte van jaren
so sal vroetschap haer verclaren
al vondemen ooc in kindren consten
bi dat si tijtlike leeren begonsten
doch en hebben si binnen haren stonden
niet vele geproeft noch ondervonden
dwelk allen richters van node es
hier up so seghet ecclesiastes
die niet studeert al dat hi can
al leert hi vele altijd daer an
proeft hijs niet ten diet een haer
voert so secht die lerer claer
die niet en proeft al openbare
hoe vreselic ende tontsiene sware
dat kindere macht of staet ontfaen
want vroetschap is hem niet onderdaen
ten anderen so ist vrese onmate
jonghe kinder te settene in state
om dat si selden hebben doget in
want hare gedachte ende haren sin
ter eerscer weelde hem selven voeghet
ende soect allene dat haer genoeghet
tot den jonghen seght nu hoort
ecclesiasticus dusdaene woort
en soect richter noch heere te sine
du en bist metter doget dine
machtich te wederstaen quaetheit
also die glose hier up seit
wie dat besitten sal staet hoghe
moet hem houden sonder boghen
om dat die jonghe bughet als riet
salmen se heere kiesen niet
waer af scrivet ecclesiastes
wee di land wes heere kind es
want prinche jonc ende ongestade
brengt sijn land in menighen schade
die derde vrese die ic vinde
is die ontfanc van elken kinde
want nyemand en is bekent
hoet sal bekeren in den ent
al schinen si in joncheden devoot
set men se daer na in staten groot
si veranderen in al haer doen
hier up sprect die wise salomoen
mi sijn harde swaer drie dinghen
mer vanden vierden dole ic alinghen
swaer is die wech dien die aren
boven in die lucht quam gevaren
so waer hi aze kan gemerken
daer stiert hi hem met zinen vlerken
ten anderen so was te kennene quaet
salomon die wech dien die slanghe gaet
upten steen wantet ghene maniere
ne hout mer et schiet nu daer nu hiere
dat derde sware mi is bediet
den wech dien dat schip int water vliet
hoe wel die stierman zi geleert
dat schip moet keren daer die wint keert
dese drie waren salomone swaer
nochtan kende hi se een deel naer
mer dat vierde des hi niet verstoet
is die wech dien die jonghelinc doet
tote dat hi man bediet
dien wech konde hi gekennen niet
dus wanen si vroeder dan salomoen
wesen die haer kindren doen
so over jonc in abdyen
ende wanen hare terminacie vorsien
ute dien dat si in hare joghet
tekene sien van enygher doghet
ant welke luttel te houdene es
want dus scrivet ecclesiastes
erdsche weelde ende ooc kindschede
is anders niet dan ydelhede
ten vierden hebben wi vor oghen
ware exemple die ons toghen
datmen kindren niet soude doen
te jonc in enych religioen
onse eerste exempel is al claer
dat christus oud was xxx jaer
eer dat hi predikens eerst began
also vroet was hi nochtan
als hi geboren was alse doe
dat ander exempel dat is daer toe
is vanden prophete ezechiel
wien in sijn xxxste jaer gevel
dat hi die visioene sach
waer af scrifture doet gewach
onse derde exempel wesen sal
dat christus sinte peter beval
niet sinte janne die hem ghinc nare
dat hi sine schape beware
want sinte jan was een jongelinc
hier omme sinte peter dat last ontfinc
dat hi die schape soude voeden
dat was die kinder gods behoeden
woude hem yemand troesten te dien
dat wi lesen van jheremyen
dat hi prediken ghinc in sijnre kindschede
van thimoteus die ooc mede
bisschop gemaect was jongelinc
ende van david die ooc ontfinc
die crone te sijnen xiisten jaere
also die scrifture orcont clare
dese waren van gode vercoren
daer toe als gi hier na sult horen
scrifture antworde van jheremyen
god sprac in visioene te dien
ic hebbe di gegeven heden
als yserne columne der steden
of god van eenre wedauwe maecte
eene columne wel geraecte
mochtmen se niet doen ter orbare
daer noot van eenre columne waere
of god jheremyen sande in
cracht van prediken ende sin
wat wonder wast dat hijt dede
van thimotheus die ooc mede
jonc teenen bisschop was verheven
heft sinte bernart wel gescreven
dat sinte jheronimus seghede van dien
eenen anderen thimotheum so gif mien
up dat icken mach behoeden
met balseme drencken ende met spisen voeden
dit seghedi want men te dien stonden
sine gelike niet hadde vonden
van dogheden noch van heilicheden
ende ic sorghe dat soene daet noch heden
van konync salomon men vint wel
dat hi vake in sonden vel
omme dat hi so jonc was verheven
nochtan so hadde hem gegeven
god so overgaende wijshede
mer die weelde ende die rijchede
deden hem volghen der temptacie
vake al en schede niet van hem gracie
dus ist vrese kinderen te doene
staet houden of in religioene
die werdelike gods lichame
ontfanghen sal te sijnre vrame
hem sijn nootsaken dinghen viere
die hier sijn getoghet schiere
dat eerste poent dat hem behoeft
is dat die mensche hem selven proeft
hem selven dan so proeft hi
die sine krancheit merkende si
ende bekennende van elker sonde
die hi weet binnen sinen gronde
dander is dat te deser sake
behoert dat hi hem suver make
van allen sonden soot betame
eer hi ontfanghe gods lichame
die heilich is ende sonder smitte
wi sien natuerlike ditte
die wachede van werdicheden
in een vat woude besteden
hi soudet besien ende nemen ware
oft binnen suver waer ende clare
also moet elc hem selven dwaen
eer si ter overster spisen gaen
dat derde dat hem van node is bi
is dat hi claerlike verlichtet zi
mids waren gelove dat hem wise
dat daer is dieselve spise
die vander maghet vleesch ontfinc
ende genaghelt an dat cruce hinc
dit moet hi geloven claer
int broet dwelk hi siet upten altaer
sonder twivel of bewaen
sal hi wel ten altare gaen
dat vierde datter van node an cleift
is dat die mensche hongher heift
ja gheestelike inden herte
dats eene bernende begherte
dat hem wesen moet die spise
bestuer ende voetsel ten paradise
dese hongher moet wesen mede
mids overgrote oedmodichede
beliende sine sware sonden
als hi hem dus hongherich heft vonden
is van node tot hem geseit
salich sijn die na gerechticheit
hongheren ende dorsten want si
sullen versaet wesen in mi
bi desen weghe moet hi gaen
die dat sacrament wille ontfaen
want diet ontfaet sonder werdichede
ontfaet sijns selves ordel daer mede
nu is noot dat elk mensche weet
hoe die spise sal wesen bereet
die spise moet bereet sijn so
wi vindent betekent in exodo
daer staet verboden so ic vernam
gi en sult niet eten dat paeschlam
roe no int water gesoden met
vor dat vier gebraden hiet die wet
dat sacrament roe so ontfaet hi
die sonder caritate si
want cout verstorven so is die zin
daer ghene caritate is in
want alle duechden so sijn niet
sonder haer als sinte pauwel bediet
die mensche nuttet gesoden in borne
in wien niet uphouden van porne
die vloeden van desen erdschen dinghen
welke swaer belet inbringhen
mer diet ontfaet gebraden met viere
ende met devocien menighertiere
die passie in sijn herte prent
waer af figure is dat sacrament
des herten gedachte dat hi daer heft
is dat den braden die hitte gheft
daer keert die zoetheit vanden braden
weder den mensche in salighe genaden
leyder hoe vele sijn man ende wiven
die so grote ernsticheit driven
om dat bereeden der werliker spisen
ende vermanen ende prisen
ernst te wesene alden dach
so wat datmen gekrighen mach
mer om dat bereeden der zielen spisen
willen si reeden te gheenre wisen
eene wile lanc soot waer van noden
si eten se meest roe of gesoden
dan is tontsiene dat weynich voet
die ziele door wien quans datment doet
ten anderen die oude wet gebood
wilde latuke ende gebudelt brood
daer ghene clyen in waren geweten
daermede soudmen dat lam gods eten
biden suveren brode wi merken
dueghden ende goede gewerken
als aelmoessen vasten ende bedinghen
die ons ter salicheden bringhen
bider latuke die bitter es
sijn wi vroet gemaket des
dat rouwe van sonden ende bitterhede
moet die mensche in hem hebben mede
dit broot is der zielen gesonde
dwelke die tranen sijn in elke stonde
vele zueter maken nochtan
wel hem die also weenen kan
met also groter werdichede
hier up sinte pauwel sede
ten chorinten dus al bloot
die onwerdelic nuttet dit broot
ende desen kelc onwerdich drinct mede
eet ende drinct zine verdoemthede
ten derden so beteemt dar bi
een bewachten dat ernstich si
als dat sacrament is ontfaen
die mond bewaertet daert is in gedaen
hi moet suver wesen in alre wisen
doer dere vander heiligher spisen
die wase oft sulke vuulhede
inden sacramenthuus dede
die soude heten een quaet kerstijn
hoe sullen si dan geheten sijn
die na des sacraments ontfaen
weder ten vulen sonden gaen
ende ter stond gulshede metten monde
werken ende spreken valsche orconde
daer dat sacrament in is geleit
dits jamerlike verdoemtheit
dat si so onwerdelike houden
dat si te rechte mynnen souden
onwerdelike ten altare gaen
als ons scrifture doet verstaen
salmen ernstelike vlien
om dat quade dat comt uut dien
eerst so scrijft van desen gregorius
die deser sonde pleghen dus
christus mach spreken tot den dwase
dat wort dwelk hi sprac tot judase
des ghenen hand die mi verradende si
is hier ter tafelen nu met mi
want gelikerwijs dat judas
jhesum den joden leverende was
so schijntet dat hi den vianden
der hellen christum gheft in handen
als hine ligghen doet in die stede
daer die duvel heft mogenthede
dats in dies mond die qualike leeft
want wonheit in hem die duvel heeft
merct dan oft niet is sonde swaere
onwerdelike gaen ten altare
die ander redene so leghet
up dat verseken dat dus seghet
si ghaven mi galle binnen mijnre spisen
die glose secht in haer bewisen
dat meerre sonde is dat hi doet
die veronwert in zinen moet
cristum sittende in hemelrike
dan diene cruusten lichamelike
also vele alst in hem lieden si
redenen van proeven staen hier bi
eene redene is want si dare
gaen al vorsienlic ten altare
besondicht ende geloven nochtan
dat christus is wien dat cruce claf an
dien hi ontfaet daer omme eten
hadden die joden dat geweten
dat christus hadde gesijn om root
goud en hadden sine niet gedoot
dus schijnt claer dat si misdoen meer
dan die joden deden wilen eer
dats grote onweertheit gedaen
mer meer diet onwerdelike ontfaen
een ander onweertheit so is groot
al brachten die joden christum ter doot
doch hebben sijt mer eens gedaen
mer diet onwerdelike ontfaen
die so doden hem telken jaere
dats als hem muenecht elk sondaere
sonder zuveren vanden sonden
dan schijnt hi cristum ter doot wonden
dese onwertheit toghet ons wel
in eene epistole paulus dapostel
brac enych jode sine wet
die hem van moijse was geset
men souden doden up die stede
sonder enyghe ontfermichede
want gheen verdinghen daer an en waere
so misdoet dan vele swaerre
kerstene die sondicht theghen der wet
die hem van christus wert geset
swaerlike met rechte hi gedoot wert
die christum onder die voete tert
christum tert hi onder voet
die met willen sonde doet
sinte pauwel scrijft al bloot
die is beschuldich van christus doot
die dat sacrament ende den kelc mede
nuttet sonder werdichede
die selve anderwoort aldus
seghet sinte ambrosius
die christum onwerdelike ontfaet
doet also vele als die ne verslaet
te hem lieden mach gesecht sijn dit
van gode dat woort dwelk secht david
up mi staen der sonderen monden
ontdaen als wouden si mi verslonden
dat is als si mi niet doen ere
die ic hebbe gemynd so seere
noch volghen hier drie ander onbaten
die ons te rechte souden doen laten
die sware sonde vorseit
die eerste is grote ondanclicheit
die dese sonder toghet daer
daer die moghentheit gods inden altaer
nederdaelt in dat heilighe sacrament
om versoeken die daer omtrent
oedmodich ende goedwillich staen
dul mensche hoe dorstu bestaen
onwertheit te doene dinen here
die daer daelt machtich so zere
bidt hem genade ende sprect hem lof
sinte pauwel scrijft dus hier of
het is ondankelichede groot
niet te gedenkene der doot
die christus woude liden doer minnen
die onwertheit machmen wel kinnen
als sinte pauwel doet wel verstaen
van diet onwerdelic ontfaen
want dat sacrament is inden altaer
figure van christus passie vorwaer
van deser figuren secht paulus
ten chorinteren aldus
wanneer gi drinct desen kelc ende et dit broot
suldi ghedenken des heeren doot
die ander sake is waer bi
dese sonde te hatene si
dat die nutten onweerdelike
den kelc ende die spise eerlike
dat si onsaligher vele schinen
dan diet hem niet tontfaene pinen
want in hem lieden des levens broot
verkeert in die ewighe doot
dat sacrament van verlossenessen
nutten si te hare verdoemenessen
dat derde dat dese sonde quaet
ende werdich is te sine gehaet
is om die menighe swaerhede
van welker paulus aldus sede
hier om ist dat onder u
vele sijn qualachtich nu
levende in menigher siechede
dus schijnt et na der waerhede
dat sonde alrehande quale
toe brengt so men mach merken wale
exemple gheven ons leden
dat wi met groter werdicheden
trecken moeten ten altare
dat eerste exempel schone ende clare
toghet ons baptiste jan
die geheilicht was nochtan
binnen den lichame der moeder sine
ende hem onthielt in die woestine
dese seghede al openbare
dat hi niet werdich en ware
dat hi ontlossen soude of ontdoen
die riemeken van christus schoen
daer na als die heere christus woude
datten sinte jan dopen soude
waert sinte jan bevende van vare
wat mach denken die sondare
diet sacrament nuttet onwerdelike
dwelk christus is lichamelike
ten anderen sien wi dat magdalene
die gemaect was van sonden reene
ende christum heft so zeere gemynt
also scrifture wel doet bekint
christus woude gedoghen niet
dat si hem genaecte yet
ten derden exemple so steet
hoe sinte marcus sinen duum af sneet
om dat hi niet pape soude wesen
so zeere was hi daer af in vresen
dat hijs werdich niet en ware
wat denct leyder die sondare
diet sacrament ontfaen gaet
ende hem niet vor van sonden dwaet
dat vierde exempel dat ic las
is dat ozee doot geslaghen was
van gode om dat hi hem des bewant
dat hi an die arcke sloech die hant
ende hadde bi zinen wive geleghen
des nachts des moste nyemant plegen
het was verboden in die wet
dat vijfte exempel mach sijn geset
hoe vanden betzamyten waren
van gode verslaghen eene schare
om dat si hem selven setten te dien
dat si die arcke bloot wouden sien
dwelk verboden hem lieden stond
also der konynghe boec orcont
van sinte marien ooc ic las
van egypten daer si was
in die woestine penetencie doende
daer si theghen gode versoende
dat si mer eens binnen elken jaere
dat sacrament ontfinc vanden altaere
van zozymasse den heilighen man
wi lesen ooc van matheusse dan
centurio hi so bad onsen heere
over sijn kind dat qual so zeere
cristus seide ic salt commen genesen
centurio antworde te desen
ic en soudes heere niet werdich sijn
dat gi quaemt onder dat dac mijn
in sinte lucas lesen wi ooc mede
dat peter tote christum sede
ganc van mi wel lieve heere
ic bin een mensche besondicht zeere
die bibel doet ons gewach
doe moijses den braembosch bernen sach
dat god te hem seghede doe
doet van dynen voete die schoe
die stede is heilich daer die staes
merc mensche die ten altare gaes
hoe heilich altijd die stede si
daer die lichame gods is bi
also wi en weten in den altaer
dus is ons getoghet claer
dat elken kerstene is noot
werdichede te hebbene groot
ten sacramente ende mede daer toe
alle sonde ende smitte van hem doe
deser swaeren sonden vorsede
schinen twe sonden volghen mede
deen is ten altare niet gegaen
dander als sijt hebben ontfaen
dats eene sware verdoortheit
als van dien hier wert geseit
dat sijt weder in corten stonden
weder uutsteken met hooftsonden
laet ons vanden eersten verstaen
dats van diet niet willen ontfaen
dits eene sware verdoortheit
want god inder ewangelie seit
of gi ne eet vleysch vandes menschen sone
ende dat bloet drinct des ic vermone
gi en sult in u hebben gheen leven
dus hevet sinte jan bescreven
ten anderen moghen wi dat merken
dat die seden der heiligher kerken
toghen ons ende bedieden clare
dat elc die comen is te sinen jaere
ende tusschenkennen quaet ende goet
eene werf des jaers hem biechten moet
ende te paesschen mueneghen mede
of ten ware dat hem ontsede
sijn prochiepape ende ontriede
bi yet dat misselic geschiede
anders en soudemen te rechte desen
niet binnen der kerken laten wesen
noch alse hi storve om ghene have
int gewiede en soude menne graven
dus so mach hi droeven sware
die niet eens gemonnicht is binden jaere
bi vele redenen die wi lesen
die eerste redene is te desen
dat si vergrammen gode den heere
ende doenne up hem toernen zeere
dat si hem ghene herberghe en lenen
eenewerf des jaers dien si alteenen
te rechte herberghen souden
ende verbliden mochten si ne houden
dat god zeer gram is up die
scrijft sinte lucas in dewangelie
hoe grote swaerheit hi hem behiet
den ghene die sine discipulen niet
soude herberghen ende niet ontfaen
daer si prediken souden gaen
christus sprac dus ic segt ju leden
den sodomiten wert meer remeden
in den laetsten dach gedaen
dan den ghenen die u niet ontfaen
of god sal doen so vele wraken
up die die dappostelen verstaken
swaerre vele sal hi se uplegghen
die hem selven herberghe ontsegghen
ende daer hi comt onder die sine
so wert te swaerre hare pine
die ander sake mach bedieden
seere te droevene sulke lieden
eer si ter onschulden wanen staen
si segghen hets beter niet ontfaen
dan sonder grote werdicheit
dats waer want dewangelie seit
men sal dat broot nemen te ghenen stonden
vanden kinderen ende ghevent den honden
dus toghen si hem selven honde wesen
die hem niet bereiden te desen
ende die kinderen onses heeren mochten
daer bi wesen up dat sijs rochten
die derde sake van droeven es
want christus in eenre gedenkenes
sinen lichame ons in spisen liet
omme hem te verghetene niet
want christus sprac selve te dien
dit doet in een gedenken van mien
we die niet eens binnen den jaere
ghedenct van christus passie sware
ten vierden machmen redene toghen
dat si te rechte droeven moghen
die niet ten altare en gaen
want scrifture doet ons verstaen
monighen zeere den mensche vroemt
ende ooc te groten profite coomt
dat die comst van onsen heere
christus overzuete is zeere
doet ons dewangelie wel verstaen
bi zacheeuse die hadde ontfaen
christum in die herberghe daer hi toe sede
huden is di gemaect salichede
te desen proeven so is noch me
inden boec staet van josue
hoe dat raab der plaghen ontginc
bi dat si den gods bode ontfinc
van eenre weduen so lesen wie
dat si ontfenc den prophete helye
wien god gracien dede so vele
dat haer ontbrac olye no mele
of god dede so grote dinghen
den ghenen die sine boden ontfinghen
sal hem lieden niet meer goets geschien
die hem selven te ontfaene plien
dat woort wel te segghene es
dwelk ons segghet ecclesiastes
wee hem lieden die alleene si
want sneeft ofte vallet hi
daer en is nyemand diene up heft
of dien dat zeer roect dat hi beseft
dus wie dat gode niet bi hem heft
ende hem ghene herberghe gheft
vor hem ten lesten sekerlike
gesloten wert die poorte van hemelrike
die ander sonde is die comt hier nare
van menschen die met sonden swaere
christum weder van hem doen gaen
dien si hier werdelic ontfaen
dese sonde is swaer ende groot
als ic toghen sal al bloot
eerst die grote diere quaethede
is te proevene claer hier mede
schande so ist vele meere
alsmen herberget eenen heere
ende men en weder wech doet gaen
dan oft men en hadde niet ontfaen
die ander proeve toghet die dwase
gelike hebbende met judase
als hi met christum hadde geweest
ter aventmaeltijd alsmen leest
ter stond vercocht hine ende verriet
aldus hem lieden geschiet
die christum ontfaen met werdicheden
ende weder uutsteken sonder beden
den joden geliken ooc aldusdaene
die upten palmdach pijnden tontfaene
christum ende cruusten en binnen der weken
dien si ontfenghen so weerdeleken
van hem lieden gesecht so es
een woort dwelk secht ecclesiastes
ter tafelen is hi geselle groot
mer hi ne blijft niet vrient ter noot
men vint wel liede die xl daghen
hem eere ende weerdicheit groot draghen
alse wi in die vastene sien
mer als si hebben ontfanghen dien
doen si hem weder schande so groot
dat hi rumen moet dor die noot
si vrouwen hem vele ende zeere
der comst van hem te doene eere
ende als si ne hebben doen si hem ghene
up dusdaene lieden gemeene
verwondert sinte bernard ende seit
wanen comt dat si minre werdicheit
doende sijn teghenwordich den heere
dan doe si ne begherden so zeere
of wat werdicheit heft min
die heilighe verrisenisse in
dan sine passie oft zinen doot
christus was altijd even groot
doe hi geboren was van marien
of doe die joden cruusten dien
almogende god ende mensche mede
wanen comt dan die verminrethede
dat wine an roepen alse nu
ende ter stond weder maken schu
als wine verjaghen met onsen sonden
alse hier voren is ontbonden
die leste specie die toehoert
der ghiericheden genoemt hier wort
dat is spelen met terlinghen
of met anderen geliken dinghen
dits grote sonde ende over sware
also gescreven staet hiernare
eerst sal dit boec vertoghen
die dinghe die den mensche moghen
alrehande spel doen verleden
ende met herten daer af doen scheden
daer na wert hier gesecht van dien
die hem met speelres te menghene plien
int ende daer gesecht so wert
van dien die terlinghe upt quekebret
verhuren of enighen winkel
om daer in te drivene spel
tot vieren vindic der bescreven
die den mensche sake gheven
tontbeerne van speelne omme ghelt
ter eerster redene so is gestelt
menichte van sware sonden
die int spel sijn bevonden
also die heilighen vertellen
tote xi sal icker hier stellen
die eerste sonde is ghierichede
die den speelres is altijd mede
dander is die sonde des geloof
die in elken speelre is dats roof
want elken evenkerstijn
rooft die speelre dat goet sijn
die derde sonde is die schamenisse
vanden speelre ende die verradenisse
als si noden om drinken of eten
den ghenen dien si bi ghelde weten
ende vake maken si onder hem drien
of vieren verbond te rovene dien
die vierde sonde ende misdaet
die den speelres over gaet
want als si hebben verloren dat hare
vinden si eenen leenre dare
die daer tiene leent vor elevene
binnen den daghe weder te ghevene
die vijfte sonde is groot verlies
van duechden die doen mochte elc ries
al die tide die hi hem mede
verledicht mids der ledichede
die seste sonde is versweren
daer si den anderen mede deren
want speelres vake wel konnen
sweren dat sijt hebben gewonnen
daer sijt hem verloren gheven
vake die daer sitten neven
die zevenste sonde dats boeshede
die den speelres is altijd mede
ende deser boesheden sijn vele manieren
also si weten die spelen hantieren
ist van valscheide van terlinghen
oft in der stene wisselinghe
daer si die onnosele roven mede
dits des duvels behendichede
die achtste is vander gramschepe
daer speelres vake in sijn begrepen
ende bider gramschap si vake misdoen
waer af dat spel is deerste occusoen
want vele vechtens ende vele striden
rijst uten spele te vele tiden
die ixste sondelike misdaet
is die ten spele toe gaet
dat si die vierdaghe brekende sijn
die vieren moet elk goet kerstijn
speelres spelen des vierdages meest
ende dan maken si meest horreest
weynich vor oghen so hebben si
dat daer staet in numeri
van eenen die up den saterdach
hout gaderde dat droghe lach
ende god beval also houde
dat dien al dat volc steenen soude
hets goet te wetene al clare
dat die sonde is vele swaerre
besich te wesene metten sonden
des vierdages die hier sijn ontbonden
dan hout te gaderne up saterdaghen
om dat men coude woude verjaghen
die tienste sonde die ic sie
in speelne dats eene afgoderie
want die speelre mint boven gode
sijn spel dits geproeft ode
die dinc oefent meest die man
daer hi meest minnen heft an
die terlinc is der dobbelaer god
ende si houden al sijn gebod
si striken dat hi hem striken heet
ontwijst hijt si ghevent gereet
verghave god dat si den geboden
waren so onderdaen van gode
gelijc dat god den devoten liet
onder xxi letteren dat bediet
dat daer alle vroetschap bi is gescreven
ende die gods wille teekine gheven
also gelijc heft in zijn toghen
die terlinc xxi oghen
ende bi dien vertoghet hi
den dobbelaers wat zijn wille zi
dat hi daer verliest of wint
bi dat hi daer an bekint
die xiste sonde ende quaethede
besluut alle die sonden daer mede
ende dese is te verclaerne ode
want speelres breken die ix gebode
sinte marcus secht int eerste gebod
kies vor my ghenen vremden god
wat gode men kiest machmen sien
dats hi dien si te oefene plien
besie dat ander gebod so hi sede
noeme niet den name gods in idelhede
merct of speelres den name ons heeren
vake in haer spel versweren
dat derde gebod doet ons gewach
du suls vieren den heilighen dach
dit souden doen die speelres ode
daer sijn verbroken die gebode
vanden speelres alle gemene
tot eenen dat so sprect alleene
du ne suls gheen hoerdom bestaen
merct dan die te enyghen spele gaen
daer men sal winnen of verliesen
of si niet jamerlike en riesen
want alle leerers of predekaers
segghen ons wel ende doen in waers
dat elk kersten bi rechter schouden
ten x geboden is gehouden
ende anders en mach nyemant salich wesen
besiet of speelres leven in vresen
hier boven isser ooc een ander an
dat goed dat met spele wint die man
mach hi niet houden over sine
hine vaert daer bi ter helscher pine
om die sondelike weghen
biden welken hijt heft verkreghen
hoe wale elk speelre vor hem siet
sonder hooftsonde wint hi niet
dus sijn si dul diet ambacht minnen
daer saliger verliesen is dan winnen
want bi verliese staet menich daer van
mer wie dat wint hi blijft daer an
vreselic is dat ambacht connen
daer sondelic mede is gewonnen
die ander sake die ons leert wel
terlinc verhaten ende ander spel
is menich quaet groot ende swaer
dwelk den speelres volghet naer
eene swaerhede die men daer ynne merct
dats dat hi gram maect ende verwerct
vader ende moeder ende die hem bestaen
wies rade hi soude wesen onderdaen
dat ander quaet dat niet is mindre
dats gramschap van wive ende kindre
die vake daer bi moeten falgieren
also hem ontbrect des vaders bestieren
een derde quaet dat comt bi dien
dats vele torns ende vele hatyen
menich gevechte ende manslacht
dattet spel vake heft toebracht
dat vierde is dat menich keytijf
ontervet kinderen ende wijf
ende maect hem quijt van zinen goede
dan comt daer na grote armoede
een vijfte quaet is dat swaer toren
volcht daer vake alst is verloren
daer of is verloren quaet
dan gaet men soeken anderen raet
hoe men ander gekrighen sal
dan werpt hi hem in enych misval
ende wert mordenare ofte dief
dus volghet hem enych quaet grief
dobbelen heft ooc dit toegedreven
dat die verlieser hem nam dat leven
om dat hi sach gheen vercomen
van dat hem die terlinc hadde genomen
omme tontvliene dese onbaten
soude elk te rechte al spel haten
beyde met terlingh ende der sonder
dats enych mensche roect dats wonder
die derde sake die ons terlinghen
met rechte te schuwene soude bringhen
is om die vele sotternyen
die wi in die speelres sien
want viii sotternyen sware
vindic in speelres hier ende dare
die eerste sotheit mach sijn malc
dat die speelre hem maect schalc
als hi hem selven levert al
te doene dat die terlinc heten sal
alse getoghet wert hier na
hier up segt mester seneca
mensche sout di niet dunken abuus
ende spots wert oft eene mues
woude hebben heerschopie
boven twe ander muse of drie
noch is te bespottene vele mere
die mensche die van gode onsen heere
vroetschap ende sin heft ontfaen
dat hi hem selven maect onderdaen
dien bene van honden of van koen
ende dat hi hare geboden moet doen
den terlinc bidden speelres om winnen
want si die over gode kinnen
alst comt dat si daer winnen mede
doen si hem grote weerdichede
ende alst gevalt dat si verliesen
dan gaen si se vloeken die riesen
dus nemen si wrake van haren schade
also vortijds die heydene daden
die hare gode sloeghen of staken
alse hem misvellen hare saken
die ander sotheit der dobbelaren
is also ic ju mach verclaren
dat hi milder is zijns dinghes
den gebode des terlinghes
dan hier te voren was sinte mertijn
die gaf half den mantel sijn
dor gode want hem bleves een deel
een dobbelare ghift vake geheel
sine clederen ende en spaertse niet
dor den terlinc als hijt gebiet
die derde sotheit is verstaet
die den dobbelaers over gaet
als se die terlinc heft gerooft
dat hi hem daer na weder gelooft
hi ne haten eer ewelic ute dien
neen hi mer hi salt gode antien
ende sprekens te hem wert dorperhede
die hem nye anders dan wel en dede
den terlinc en wil hi niet versteken
mer zinen torn up gode wreken
die vierde sotheit is dat hi
bi sijns selves wille vri
te dies rechte staet gereet
die gheen recht te wisene en weet
dats die terlinc die ghelt doet deelen
na zijn bewisen bi parchelen
ende ghevet hem wien et niet betaemt
dus is hi recht sottelike genaemt
die te rechte wille staen
vor sulken richter ende machs ontgaen
die vijfte sotheit is claer al bloot
die becomte ende die genoechte groot
die dobbelaers sien ende hebben int springhen
van tween of van drien terlinghen
vor godes blijsschap becomen hem die
dits niet alleene sotternye
mer verwoetheit wel die helt
dat yemand daer inne genoechte stelt
die seste sotheit is dat hi
niet rekent dat hi ledich si
daer hi hantiert al ledicheit
hier up sinte bernard dus seit
dat si ledicheit wanen vlien
die die ydele spelen plien
dus moghen si ledich heten wel
ledich is hi die oefent spel
die viiste sotheit is des seker sijt
dat spel den mensche steelt die tijd
speelres die tijd zeere minnen
wes edelheit si weynich kinnen
boven alle dinc is tijd edel
dat orcont dus sinte bernard wel
eert eene wile geleet vort
vlieghet ute di een woort
dwelc onwederroepelic si
die tijd ontglidet mede di
die tot ju keret nemmermere
al dit toelaet ons die heere
om te verkrighene gracie ende soene
ende omme penitencie te doene
om blijsschap te verdienene mede
hier up die heere jhesus christus sede
waert dat den huesheere ware cont
te welker wile ende te wat stont
die dief soude comen hi soude waken
laten up dat hi niet in en brake
mer den dobbelaer is so lief
die comst vanden terlinc den dief
die ne rooft ende weder roven sal
dus is zijn doen ontsintheit al
die viiiste sotheit is nu merc
dat hi speelt hi mochte doen werc
dat nuttelic hem selven soude sijn
hulpelic ooc zinen evenkerstijn
ende god mochte daer in sijn gheeerd
mer dat ambacht dat si hebben geleert
ende met welken si weeldich waren
moeten si vake laten varen
om die anhangelicheit vanden spele
dat vake toebrengt pinen vele
hem selven in groot verlies si bringhen
ende in grote schofieringhen
ende gode doen si onwertheit daer mede
als ic claer hier voren sede
om dese viii sware sotternyen
soude elk den terlinc vlien
ende des gelike al ander spel
also hier voren verclaert is wel
die vierde sake die mach baten
den menighen ende den terlinc doen haten
is die wrake so wi verstaen
die god vake heft gedaen
up die in haers spels sothede
tot gode sware blasphemie seden
of up die vercoerne van hemelrike
god heft se geplaghet swaerlike
van eenen ridder eens ghevel
diewelke hantierde dobbelspel
so dat hi bi gods oghen swoer
om tverlies dat hem ontvoer
uut sijns selves hoefde vel rechtevoort
sijn een oghe doe hi sprac dat woort
upt dobbelbret et neder vel
daert die andre speelres saghen wel
van eenen schuttere vinden wi mede
die in sijns selves tornychede
te spite zinen verliese groot
eenen pijl te hemele upwert boot
als die hem woude up gode wreken
des morgens quam hi weder gestreken
om weder te speelne so hi plach
doe quam die pijl daer men toesach
up dat parc bloedich ghevallen
des so wort groot vaer hem allen
vele ander wraken sijn vake geschiet
die ic al en kan genoemen niet
bi welken god heft getoghet wel
dat hem onbequame is elk spel
ooc mede die hem mynghen
met oefenaers der terlinghen
ontfaen daer af grote archeit
bedi also scrifture seit
als liede bi eenen viere sitten
si verwermen mede ende verhitten
also si biden speelres staen
so verhitten si ende hette daer af ontfaen
die een zeere te speelne is gestelt
met lusten ende die ne heft gheen ghelt
die ander staet daer ende helpet wisen
recht daer af den derden sal grisen
up der terlinghe diversche lopen
dus sal dat spel elkes sin nopen
die daer sullen geoefent wesen
hier up wi van tobias lesen
ic en wil mi niet mynghen
met dien die oefenen terlinghen
noch die gaen met ydelheiden
maectic mi nye deelachtich mede
wien twivelt die na tspel kiken
als si daer eenen ghelt sien striken
si ne waren des wasdoms gerne mede
weder ment wonne of ontstrede
somen vake in spelen pliet
dat weet hi die vake spelen siet
andre sijn ooc volghende tspel
al spelen si niet si weten ooc wel
om niet te drincken daermen speelt
ja ende vake ment beveelt
vaste drincken ende meer halen
wie dat daer wint die moet betalen
die duvel want hi daer in is gheert
des hi den winre gheven leert
nu laet ons ansien wat verburen
die ghene die terlinghe verhuren
of ander instrumenten of bert
want over swaer ten lesten haer ure wert
of die winkel te hure houden
om dat daer speelres in vergaderen souden
na der heiligher scrifturen orconden
so sijn die van allen sonden
deylachtich die hier sijn vornoomt
om dat daer wasdom hem af koomt
gelike dat hi vander doot
beschuldich ware vonden bloot
die een sweert verhuerde dien
om te ghane dodene mien
also sijn dese claer occusoen
van allen sonden die speelres doen
selden ooc mede so geschiet
dat so wie te verhuerne pliet
winkel of    alleene vornoomt
si en wedden mede alst also coomt
een lerer scrijft aldus ic sach
datmen te verbiedene plach
dat terlincspel van sheeren weghen
nu sie ict meest den heeren pleghen
die rechte der wetten want gesworen
hebben si ter gemeenre orboren
dat si hantieren selven altenen
dat ghene dat si verbieden den clenen
die meest exempel souden gheven
contrarie meest den rechte leven
hier af doet tulius gewach
dat hi eenen man leden sach
te dodene van dieften doe sprac hie
wonderlike dinc ic zie
die grote dieven doemen die cleene
niet was mester tulius meene
dat die richters te steelne plaghen
mer dat si onrecht alle daghe
deden ende wrachten mere meskief
onder dat volc dan dede die dief
ware nu mester tulius hier
ende saghe der moghender bestier
hi mochte waerlike spreken twoort
dat gi nu hier hebt gehoort
om die quaetheit van hem leden
so ne corrigieren si ghene quaetheden
dus meerren sonden alle daghe
ende naken dats tontsiene plaghen
die quaet laet doen ent weren mach
also sinte pauwel doet gewach
sal vanden quade werden gepant
of hijt selve dede metter hant
der giericheiden specien gesien
laet ons vort leeren van dien
die ghevende sijn occusoen
der vracheiden ende haer wasdom doen
tote viven vindicker bescreven
soet die vroeden uut hebben gegheven
eerst dat si te wandelne trecken
metten ghierighen ende metten vrecken
daer si horen die nauwe acketten
die si omme den pennync setten
ende hoe si verwimpelen dat lose
dat recht schijnt wesen in hare glose
om dat die pennync hem niet ontglide
die mensche an siet an die eene side
die werdichede ende dat gegroet
dat men al omme den riken doet
ende denct in hem och ware ic rike
men soude mi eren des gelike
hi hoert die riken van weelden gewaghen
dan hoort hi weder die armen claghen
van gebreke ende van armoeden
dan peinst hi dat die rike gevroeden
gelike dat gloyende cole dander ontsteken
die al ute waren gereken
also ontstect des menschen moet
vanden riken daer hi bi stoet
hem dunct dan konde hi geleeren
sulke subtile nauwe keren
dat hem menichsins baten mochte
dan gaet hi soeken dat hi niet sochte
als hi en weynich ontsteken es
hier up seghet ecclesiastes
die pic handelt blijft daer af besmit
vort segt die selve lerer dit
die den hovarden vake is mede
sal ooc andoen hoverdichede
noch scrijft hi bet achter sekerlike
wes niet geselle des vracken rike
in bewise ooc hier van
segt seneca die wise man
in die luxurie ende indie vracheit
doet een exempel grote swaerheit
want wie eenen riken heft te gebure
trect in vracheiden telker ure
dat ander dat ghierichede brouwet
dats dat die mensche aneschouwet
erdsche ghenoechlike dinghen
die die rijcheiden toebringhen
ende niet weder can gesien
dat rekenynghe des sal geschien
dullike sien si die ghiericheit an
hier up segt dus die wise man
stiere niet die rijcheit dinen oghen
die du niet soudes houden moghen
hoe si erdsch sien secht dus
mijn heere sinte gregorius
rijcheit minnen si ute dien
dat si alleene die saken sien
daer hem die rijcheiden omme gelieven
niet ansien si die swaere grieven
die rijcheit doet hem die se mint
diewelke hier voren sijn bekint
die derde sake dats der werelt ere
diewelke vele liede begheren zere
ende dats alse een schone niet
dat welke men cort gliden siet
want ydele glorie en is niet el
dan een parement vanden duvel
die den mensche draghet int gedachte
hets een swaer spel ende een onsachte
an te siene alle die dingen
die die werlike genoechten in bringhen
die vierde sake hoordic gewaghen
die minne die vader ende moeder draghen
te haren kindren dat segghen si
ende wanen hem ontschulden daer bi
mer scrifture doet ons bekinnen
dat si hare kinderen niet en minnen
mer haten zeere die om hem leden
rijcheit vercrighen met valscheden
want si se vorsienlike jaghen
achter hem selven ter helscher plaghen
een      exempel te desen
vinden wi in scrifturen lesen
van eenen riken woekerare
die sonen hadde twe vorware
die eene sone vanden vader schiet
hi ne woude up woeker leven niet
die ander bleef int quade goet
daer na die vader so elc moet
die quam vanden live ter doot
die sone ontfenc die rijcheit groot
die ander was wech geterden
int woud ende woude heremite werden
daer hi leede een heilich leven
sijn broeder die int goed was bleven
starf na den vader in corten daghen
den anderen was bodeschap gedragen
dat vader ende broeder waren doot
des was hi in vruchten groot
dat si beede verdoemt mochten wesen
biddende gode waert hi na desen
dat hi hem woude betoghen
haren staet of si hadden doghen
die heere god ontfenc sine claghe
hi was opgenomen ende gedraghen
binnen die helle daer hi sach
groot gekrijsch groot handgeslach
mer die twe die hi daer sochte
nerghent hi daer vinden en mochte
ten lesten so waert hi gheware
waer si met vreseliken gebare
quamen uut eenen diepen pitte
in die vlamme der helscher hitte
die vader vor die sone daer an
daer versach die heilighe man
dat si hem lieden te samene vlochten
ende beten malk anderen dat si mochten
gelike twe ontsinde dieren
die vader sprac in deser manieren
vermaledijt sone so moetstu wesen
doer dinen wille bin ic in desen
tormente gepijnt aldus sware
want doer di so waert ic woekerare
ende die sone heft rechtevoort
contrarie den vader verantwort
mer du moets vermaledijt vader
selve sijn hadstu niet te gader
quaet goet gehoopt ende dat mi
gelaten so en ware ic niet met di
verdoemt indat sware torment
merct dan of si sijn zeere verblent
die hare kinderen wanen minnen
alsse quaet goed te haren boef winnen
die minne machmen wel noemen hatyen
daer si hare kinderen mede vermaledien
al scrivic up woekeraers alleene
het wert so met elken gemene
die goet winnen valschelike
om hare kinderen te makene rike
vader ende kind vaert al ten pitte
der hellen scrifture telt wel ditte
die vijfte sake die ooc mede
ghift occusoen ter ghierichede
is dat riken plien te ghevene
hem selven troost van langhen levene
van desen belove scrijft also
salomon in ecclesiastico
dat quaetste belof hefter vele verloren
van deser belovinghe wi horen
orconde vanden riken man
wien des nachts gods stemme sprac an
o zod der helscher vianden cracht
sal dine ziele nemen te nacht
wies werden dan die rijcheiden
die du gaders met dijnre vracheiden
dese als ons scrifture bediet
wan eenen pennynck qualike niet
mer theghen die armen helt hijt nouwe
merct dan oft hem naect swaren rouwe
diet krighen met sware sonden
alst hier vor is claer ontbonden
hier voren sijn die saken bescreven
die occusoen der vracheit gheven
nu laet ons die remedien ansien
daer wi die sonde bi moghen vlien
scrifture togheter ons tote achten
die ons daer af leeren wachten
die eerste remedie is hulpe groot
ende een       te dencken der doot
van deser remedien scrift aldus
mijn heere sinte jheronimus
die altoos peinst dat hi sterven sal
veronwert lichte erdsche dinc al
van deser remedien is ons gegeven
bewijs an somighe dieren die leven
voghelen ende visschen mede
mids haerre natuerliker sede
meryen met haren sterte weren
vlieghen die se biten of deren
voghelen vissche hem bestieren
metten sterte elk na sijnre manieren
so mochte elk mensche had hijs begherte
hem selven bestieren metten sterte
dats die doot die nyeman en can
weren hi ne cleeft hem an
hier up segt die ghedoochsamich heere
vraecht der merye si ghevet di leere
vraecht den voghel met sinen vloghen
hi salt di wisen ende toghen
dattu niet en moets den stert vergheten
saltu di te bestierne weten
nyemant wil upten stert merken
elc bestiert hem met den vlerken
ende metten voeten grijpt dat hi heeft
als voghel die up proyen leeft
dese voghel ende desen voet
is dat valsche dinc dat menych doet
mids valscher behendichede
daer si die armen crancken mede
ende daer af halen dat se verteert
saghen si achter upten stert
dats die doot ende die wrake des heren
si souden hem andersins generen
woude die mensche ansien den stert
diewelke niet mach sijn verwert
hi sal drie ydele arbeide vinden
na der heiligher sancten ontbinden
die eerste arbeit is van dien
die erdsche rijcheit te soekene plien
dander is een arbeit segghen boeken
van dien die erdsche weelde soeken
daer wi met nerenstigher wise
den wormen reeden vette spise
een heilich vader hier up sede
hets over grote ontsinthede
dat hem sulk soude schamen daer ave
coc te wesene van eenen grave
mer te sine der worme coc in der eerden
en wil hi niet veronweerden
die derde arbeit is der ghone
die hem selven hebben gewone
te draghene boven anderen gemeene
ende lucifer die sat alleene
boven allen inghelen claer
waert die lelicste daer naer
of god neder vellede dien
hoe waent een ander konnen ontvlien
die hem te hoghe heffen hier
sullen neder dalen int helsche vier
want vor gode so secht scrifture
sal hoverde niet gheduren
dus sijn ontsinnet dese vier laburen
ende sijn ooc die creaturen
want daer en volghet gheen wasdom an
hoe wereltwijs si die man
dus die niet dencken wil om sterven
sal levende hem selven verderven
die stert sal en daer neder slaen
als hi sekerst sal wanen staen
ende sijn goed sal hem helpen dan
also et halp den riken man
dus is dat dencken om die doot
theghen vracheit remedie groot
die ander ghiericheide remede
is met groter oedmoedichede
te ghedenkene christus doghen
twelke ons vele lerers toghen
sinte bernard aldus seit
hets alte grote wonderlicheit
dat die mensche worme onweert
so rike te wesene begheert
dor wien die ghever van allen goede
woude liden so grote armoede
jheremyas secht dese leere
inden persoen van onsen here
ghedenct der armoeden van mi
ende dat ic was gedranct dor di
met alssene ende met gallen ghemanc
leyder wie sprectes hem nu danc
sine armoede ende zinen doot
is zeere vergheten dats jamer groot
sine passie ende sine leden
roept elk ter valscher orconde heden
die doot van christus ende die wonden
die hi ontfenc om onse sonden
heftet volk noch in ghedenckenesse
mer dats tes heeren schamenesse
want dat volc coopt ende vercoopt daer mede
die niet te elker redene sede
die wonden naghele of dat bloet
sine redene ware nerghen toe goed
die armoede die christus leet
is hem verweten te elken eed
heft die mensche twe of drie daghen
armoede vaste so gaet hi claghen
ende christus woude met vrien moede
al sijn leven doghen armoede
alst wel ghetoghet is al claer
int capittel volghende hier naer
men soude die armen versteken zeere
hadde se niet selve god die heere
ghemint ende an hem getrect
also scrifture vake ontdect
christus sprac selve te dien
dat gi den minsten doet dat doedi mien
dat hem die armen bestaen naer
toghede hi te sijnre geborten claer
want al voren so liet hijt weten
den armen heerden daer bi geseten
daer na den drien konynghen van verre
ontboot hijt achter na metter sterre
si mostent bearbeiden vele mere
eer si vonden den jonghen here
christus sprac den riken is pijnlijc
te comene in dat hemelrijc
christus armoede laet ons ansien
wi sullen lichte die vracheit vlien
ten eersten is ons getoghet dat
sijn moeder lach in een onderlat
buten der stede onder vremde lieden
sonder knapen of magheden die haer dienden
joseph haelder vroede wijfs twee
die eene zebel dander salomee
eenen wullen luder hadde dat kind
christus so ment bescreven vint
daer men dat heilighe kind in want
dat hoy datmen in die cribbe vant
dat vor den stommen beesten was bleven
moste omtrent hem sijn geheven
te bewaerne theghen die coude
hier up elk rike denken soude
daer was die coninc der moghentheit
int hoy ende in die cribbe geleit
ende vort met groter armoede
oefenden die moeder goede
dat overarm was christus
orcont dus sinte matheus
dat christus quam sinte peter mede
te capharneum in die stede
daer tins in was gestelt
ende haerre gheen ne hadde ghelt
christus hiet peter ter zee ghaen
daer vinc peter eenen visch zaen
uut wies monde hi den penninc haelde
daer hi den tins mede betaelde
vort so scrijft matheus mede
van christus benoodichede
dat doe hi hadde al eenen dach
gepredict also hi vake plach
dat des avendes te vespertide
sach christus omme an elke side
ende nyemant bad te blivene hem
hi ghenc des avends buten jherusalem
met hem twaleven onghenoot
wast niet benauwethede groot
dat nyemand in so riker stad
christus en nodede noch en bad
lichte hadde christus bidden gaen
yement mochten hebben ontfaen
si lieghen alle die segghen dat
dat christus ye mensche bat
christus ghevet ons niet te kinnen
dat doe hi sende om die ezelinne
up welke hi woude comen gereden
hi hiet den jongheren dat si seden
datter die heere hadde noot
christus hiet gaen kopen broot
scrifture orcont dat ooc mede
sinte peter hi visschen dede
om te betalene den tribuut
also sinte matheus gheft uut
mer hi ne bad nye caritate
noch up weghe noch up strate
mer datmen den discipulen boot
ontfenghen si te haerre noot
dewangelie orcont ooc mede
dat christus tote zacheus sede
daelt haestelic neder want mi
behoert te blivene heden met di
scrifture toghet nerghen dat
christus enyghen mensche bat
mer truwanten ende bedelaers
doen die liede wanen al waers
om heilich te hetene daer mede
christus was arm paulus die sede
toten chorinten in sine leere
weet gi die gracie van onsen heere
jhesus christus daer hi was rike
woude arm werden al eenlike
om ons te makene met zijnre armoede
rike vanden hemelschen goede
hier up secht dus sinte bernaerd
also hier vor wel is verclaert
twi die mensche een worm onweert
so rike te wesene begheert
doer wien die ghevere van allen goede
woude doghen so grote armoede
int leven had hi armoede groot
mer meer in die passie meest inden doot
si roofdene binnen den tormente swaere
vanden cledren die sine waren
matheus orcont dese dinc
daer hi naect ant cruce hinc
ne had hi waeran resten sijn hooft
ghi riken die light in sonden verdooft
woud gi christus armoede ansien
gi moghet vracheit der bi vertien
die derde remede deser sonde
is datmen merke in elke stonde
den wankelen staet der werelt levens
want ertrike is eene zee vul snevens
hier up wast dat job dus sede
doe der werelt verstormthede
over mi vloyede ic ontsach
gode mer ic en mach
sine buerdene draghen niet
hier up gregorius dus bediet
als die schipman an siet die vloet
vander zee commen als die verwoet
ende omme dat hi vrucht dat onweder
werpt hi uut in die zee neder
dat goed dat diere was gekocht
ende dat hi heft van verren brocht
hi werptet liever inder zee baren
dan hi daer mede moeste misvaren
dus is die werelt min noch mee
vul ongheweders eene zee
daer menych rike ynne versmort
mids dat hi niet werpt over bort
dat hi gheladen heft te vele
ende wil altijd dat hi vort zele
wat rade hem geft die stuerman
hi ne wil niet ontberen daer van
dat hi tschip woude lichten een pond
dan zeilde hijt niet al inden grond
ende alle die ten schepe behoren
bliven alle met hem verloren
gheestelike so bediet dit dus
mijn heere sinte gregorius
ende secht die dat schip achter waren
dat sijn die goede predicaren
des vracken herte moet ende sin
dats tschip dat altijd wil in
hebben meer goets hoe vul et zi
daer et vake verdervet bi
dat goed te werpene over boort
dat bediet ons claer nu hoort
den armen som te deylne dat goet
eer dat tempeest werpt indie vloet
die ander die ten schepe behoren
ende metten goede ooc sijn verloren
dat sijn alle die hem trecken an
dat goet dat hi qualike wan
ende is int helsche torment scharp
om dat hi niet over boord en warp
dus is grote remedie dan
die misvalle te merkene an
die in die werelt altijd geschien
hem die vrachede wille vlien
die vierde remedie der vrachede
is te merkene die grote arbede
ende van menyghen onghevalle
die rijchede toebrenct alle
also hier voren is geseit
daer men sprect hoe dat rijcheit
den mensche quetst ende verswaert
een ander word segt sinte bernaert
hebstu dat herte so di toghen
dat sal licht van dinen oghen
so ne saltu die volghen twint
want die ziele wordes gepijnt
sinte matheus ons dus bediet
die groten strijt hem naken siet
hi ne sal te rovene niet begheren
verladen so en mach hem nyemant deren
ende somme hebben gherooft mede
die ment enwech werpen dede
om datmen best vecht onverladen
dus wille ons sinte matheus raden
dat wi onse herte ende moet
niet so vesten ant erdsche goed
wi sien dat die viant ons wacht
ons te verwinnene dach ende nacht
dus sal die mensche bider gods gracie
verwinnen moghen des viants temptacie
willewi ansien die vele swaerhede
die comen uut der ertscher rijchede
die vijfte remedie is daer bi
die mensche staet der vracheit vri
is dat hi hem niet vertrecke
met ghierighen te wanderen no met vrecke
mer make sine wandelinghe
met die minst achten ertsche dinghe
david troost ons te desen
inden souter daer wi dus lesen
metten heilighen saltu heilicheit leeren
ende metten verkeerden saltu verkeeren
daermen vele wandelt mede
men wert meest van haren sede
exempel van eenen kindekine
dwelk gesoocht was van eenre wulfynne
dat anders niet te gaene plach
dan alsoot zine voetster gaen sach
over voete over hande
het en kende onghemac no schande
van jonges cropet achter hare
ende hielt die gewoente van hare
dus leert hi hem ghiericheit an trecken
die vele wandelt metten vrecken
ende wilstu ledich staen van dien
der vracker geselschap moetstu vlien
die seste remedie mach weisen
die vracheit achter wert doet deisen
datmen ansiet vroedelike
die hoghe rijcheit van hemelrike
hier toe troost ons aldus
die leerre sinte gregorius
erdsche dinghen hi veronwert
die hemelsche dinghen beghert
van desen hemelschen rijcheden
alle tonghen niet geseden
want als ons die heilighen toghen
onschouwelic so ist erdschen oghen
ende onverstandelic elken oren
dat sullen besitten die werden vercoren
ende wient die heere bereet heeft
die hier in zine mynne leeft
mer die mensche moet openbaerlike
ghepijntheit hebben in ertrike
als sinte johan ewangeliste sede
wel hem die heft verduldichede
die viiste were daermen mede
mach wederstaen dese vrachede
is dat die mensche setten sal
in gode allene sijn hope al
dat hi sine noot sal vorsien
sinte matheus troest ons te dien
in dewangelie daer hi bediet
dat men gode mach dienen niet
ende den erdschen ghelde mede
daer volghet na dat christus sede
hier omme weest niet sorghvult
wat gi eten of drinken sult
of wat uwen lichame an draghen sal
die heere kent uwe nootdruft al
die achtste remedie ende die beste
teghen vracheit ende die leste
dats almoesse ende bedinghe
die den mensche in gracien bringhen
diewelke gracie is rechte remede
teghen die sonde der vrachede
also sinte matheus vertrect
doe christus den jongheren hadde ontdect
dat den riken mensche swaer ware
te comene in hemelrike hier nare
si murmureerden alle van desen
ende segheden wie sal dan salich wesen
want si saghen dat des menschen moet
al omme rike te wesene stoet
christus antworde weder dare
dat den mensche onmogelic ware
dat hi hem selven soude
vander ghiericheden onthouden
daer gaf hem god te verstaene
dat ghiericheit uut te plane
niement soude hebben moghenthede
het en ware hem gods gracie mede
om dat almoesse ende bedinghe
den menschen te salicheden moghen bringhen
sal ic hier setten een capittel
van elken ic hope datter wel
staen sal ende ooc stichtich wesen
ter gracie hem diet sullen lesen
bedi dat ic voren hebbe ontbonden
dat dit si die speghel van sonden
ende men mach hier ooc duecht in sien
des wert hi te beter van dien
dat een te volghene ende tander te schuwene
om sonden lichter te verduwene
ende sonderlinghe ghierichede
daer dese twe duechden af maken remede
die ander almoesse laet ons sien
omdat bi haer mach geschien
remedie theghen dese misdaet
so ware van haer gesweghen quaet
capittelen vier sal ic daer af stellen
int eerste sal ic vele vertellen
scrifturen ende brenghen vor oghen
mids der welker ic sal toghen
der almoessen weerdichede
ende natuerlike toghen mede
dat ander sal toghen goede dinghen
die almoesse toe can bringhen
int derde sal sijn gescreven
hoe almoesse moet sijn gegheven
ende weder drie dinghe verclaert achten
daer hem die ghever af moet wachten
sal almoesse loons wert wesen
int vierde so salmen moghen lesen
dat alle menschen sijn schuldich te ghevene
almoessen binnen desen levene
ende ooc nyemand hem daer van
ontschuldighen mach wijf no man
menichte van goeden dinghen
mach ons ontfermicheit inbringhen
want wie se in dit leven pliet
hier na wert si hem ontseghet niet
nature bewijst ons ontfermichede
hier up paulus die apostel sede
eist dat enich menschelic let
mids ghedogene is ontset
alle des menschen andere leden
zullen met dien lede arbeden
in die merye is ooc mede
van naturen goedertierenhede
dat si een vremt vole sooght
wien die eerste moeder is onthoocht
die boec vanden stommen dieren
seght ooc dat van allen manieren
van beesten is gheenrehande niet
dat sine ghelike te etene pliet
mer die menschebeeste alleene
et so waer hi mach den cleenen
ende daer so werct hi theghen nature
ooc theghen den raed der scrifturen
want scrifture ontfermicheit raet
in deuteronomi boec so staet
du ne suls die hand te di niet trecken
mer ontdoen ende den armen strecken
tobias sprac ooc ten sone sijn
ne wille niet keren dijn anschijn
van enyghen armen dat die heere
sijn anschijn niet van di en kere
die wise man scrijft ooc also
inden boec van ecclesiastico
leene dinen evenkerstijn
in die tijt vander nood sijn
int selve capittel ic vort vant
biet den armen juwe hand
bet achter secht salomon nu hoor
mensche sette dinen tresoor
in die geboden vanden here
het sal di baten vele mere
dan enygherhande goud soude doen
dus secht ons die wise salomoen
ecclesiasticus secht ooc mede
in prise der ontfermichede
olye moete gebreken niet
van dynen hoofde hoor wat bediet
die herten moeten wesen vereent
in caritaten dats dat hi meent
van christus mond so is ooc mede
ontfermicheit ooc so hi sede
weest ontfermich alle gader
also is ontfermich onse heere vader
dus scrijft sinte lucas al claer
een weynich staet ooc daer naer
inder ewangelie gescreven
gheeft ende men sal ju lieden gheven
wi vinden ooc in menigher stede
dat god beval ontfermichede
ende die apostelen ooc daer nare
datmi te scrivene ware te sware
doch so moet elk wel prijs wert sijn
van wien dus sprect sinte augustijn
gheen dinc is in al erdrijc
dat den mensche maect so minlijc
te gode alse goedertierenhede
dats almoesse als ic eer sede
dus omme die grote weerde van hare
soude se elk mensche trecken nare
lere vort dies wil sijn vroet
waer toe ontfermicheit is goed
diewelke ic almoesse meene
paulus secht dat tallen ghemeene
dinghen is almoesse vorbare
als hier wert getoghet clare
hier omme pine hem diet sal lesen
dat hi mach deelachtich wesen
des goeds dat almoesse can gheven
eerst staet dus van haer gescreven
dat also water vier doet uut
aldus so heft almoesse virtuut
vanden sonden af te dwaene
den viant ooc te wederstaene
scrifture ooc mede wel orcont
dat die sonder te menygher stond
in mere sonden soude sneven
ne ware sijn almoesse niet gegeven
dat den sonder vake bewacht
van doene des hi hadde gheacht
almoesse ghevet ooc ander gracie
dats van penitencien spacie
hier af screef dapostel paulus
tot zinen discipel thimotheus
wie dat ontfermicheit sal toghen
al deden des vleysch sonde doghen
hi mach daer af wesen gegheselt yet
mer verderven so en sal hi niet
dit en is in dien niet te verstaene
die hem troesten dat misdoen an te ghaene
up die almoesse die si moghen plien
sinte pauwel scrijft dus van dien
tot den romeynen daer hi sede
weet gi niet dat gods ontfermichede
heft u te penitencien geleet
dwelk u geweest hadde onghereet
na der harthede van juwen herten
na juwen idelen begherten
dus is der almoessen eerste daet
dat si die sonden wederstaet
ende spacie van penitencien gheeft
te beterne datmen heft gesneeft
dat goed dat almoesse doet
meren doet dat ertsche goet
hier af scrivet sinte gregorius
in sine dyaloghen aldus
dat bonefacius up eenen dach
die arme liede carmen sach
des so had hi grote ontfermichede
in sijn herte hoort wat hi dede
een sijn neve hiet constantijn
hadde vercocht een pert sijn
ende twalef guldene daer af ontfaen
bonefacius diet hadde verstaen
ghenc up breken die kiste
ende nam dat ghelt eert yement wiste
ende hi deyldet den armen daer
die pape sijn neve is daer naer
te hues gekomen ende als hijt wiste
dat tebroken was sine kiste
ende sine twalef guldene genomen
is hi tot den bisschop komen
claghende met grammen moede
die heilighe bisschop ende die goede
dede hem in die kerke weder
up sine knyen vel hi neder
ende bad gode dat constantijn
sijn neve gepait moste sijn
so dat sine beroerte moste slaken
daer vertoghedem god die saken
dat bonefacius hadde genomen
omme daer mede te doene vromen
deylde hijt den armen cleen ende groot
doe quamen ghevallen in sbisscops schoot
neder de twalef guldene zaen
ende god dede hem daer verstaen
dat constantijn was vanden goude
gaderaer ende dat hi daer bi soude
dat bischpdom na hem niet ontfaen
die bisschop is ten pape gegaen
constantine wien hijt ghelt boot
ende seghede wet dat gi na mijnre doot
gheen bisschop en wert al hier ter stede
van bonefacius leestmen mede
doe hi was een jonghelinc
te sijnre moeder schure hi ghinc
ende nam dat koren ende vercochte
den armen tghelt hi daer af brochte
die dorschers quamen teenen daghe
om dorschen ter schure so si plaghen
ende als si dat coren wech vernamen
der moeder zijt vertellen quamen
si die fel was onghemaniert
riep leyder hoe is dit bestiert
wie heft mijn coren gerooft aldus
men seghede haer dat bonefacius
haer sone vake ter schuren ghinc
ende lichte wel wiste vander dinc
als die moeder dat hadde verstaen
ghinc si haer kind steken ende slaen
met haren vuusten in sijn ansichte
daer si hem up sloech so bedichte
so bad hi met herten troost an gode
diene hem hadde gewarent node
god maecte corens vul die schure
ter bede van hem in corter ure
ende als die moeder dat verstoet
waert haer weder gesacht die moet
want si hadde daer meer corens ynne
dan si eerst hadde van beginne
doe smeecte si haer kind ende bad
dat hi haer woude vergheven dat
also gheringhe gheschien soude
wat si vort an bidden woude
dat almoessen wassen doet
des gevers tijdlike goet
heft sinte lucas wel bescreven
die seghede gheeft ende men sal ju gheven
salomon sprect als ic sede
enighe delen hare rijchede
ende si verriken altijd nochtan
een ander nemet waer hi can
gekrighen hoedat niet sine en zi
ende die blijft arm altijd daer bi
der konynghe boec secht van helyen
om dat die weduwe ontfenc dien
ende hem deelde haer olye ende mele
dede haer god gracien so vele
dat selve dat haer helyas liet
ghebrac haer tot den eynde niet
ende dese redene is daer bi
wat menschen die ontfermich si
ende gheerne almoessen doet
dese is getrouwe in dat goet
dat hem in handen liet die here
daer omme wert hi te vele mere
rijcheiden hier na verheven
als sinte matheus wel heft bescreven
ten derden dat almoesse vroemt
is dat si gode wel becoemt
ende die se doet mynt gode mede
hier up in proverbien sede
salomon die wise man
die bedecte ghiften can
uut doen gramschape groot
ende almoessen inder armer schoot
can grote onweertheit doen sinken
die bible secht in mijn dinken
doe jacob weder te lande quam
tot ezau zinen broeder gram
sende hi vor van sijnre rijcheden
te prosente ende hi sede
ic sal bekomen den broeder mijn
met den ghiften die voren sijn
jacob sende prosenten milde
eer dat hi selve comen wilde
dats ons in figuren geprent
almoesse moet sijn voer gesent
als eene lanteerne met lichte claer
lichtende die haer volghen naer
van desen becomene secht aldus
een lerer ic wane gregorius
hets den ghenen omme niet
dat hi sine hande te gode wert biet
om genaden van sinen sonden
diese te neghenen stonden
met almoessen strecken dede
te gode na sijnre moghendhede
tvierde dat almoesse doet dats dit
si verwerft an gode wat si bidt
ter zalicheden hier up so es
dat seghet ecclesiastes
doe so dat die almoessen dijn
inder armer schoot beloken sijn
ende si sullen bidden over di
hier up so staet in ysai
brec dijn broot die hongherich si
dan volght daer na seghede hi
du suls gode spreken an
ende hi sal di wel horen dan
alstu suls anroepen hem
god sal segghen sich hier ic bem
want dijn god ende dijn here
is altoes ontfermich zere
eene vijfte nutschap ende groot goet
dat almoesse den mensche doet
is dat si hem vele vrienden maect
bi welken men te ghenaden raect
want elk arm mensche is ons hier
een vorvechter een soudenier
teghen den duvel mids hare bede
hier up sinte gregorius sede
men sal ghene onweertheit bieden
den armen als verstekene lieden
mer als patronen doen werdicheit
lucas dewangeliste ons seit
maect u vrienden van juwen goede
in proverbien secht dus die vroede
victorie sal hi moghen lichte
vercrighen ende ere die gheeft ghichte
almoesse sal een zeste profijt
werken indie leste tijd
dat wert alst gherichte wert gedaen
daer elk sinen loon dan sal ontfaen
daer sal die almoesse vrien
den mensche van des duvels pertien
hier af ist dat tobias sede
sone heb in di ontfermichede
want almoesse doet sekerlike
vinden dat ewelike rike
almoesse int gherichte vele mach
david die prophete doet ons gewach
in blischappen wert die mensche vereent
die ontfermich is ende leent
den armen mensche te sijnre noodsake
die ordiniert hier sine sake
diene int gerichte vri talen sal
want die clachte wert daer al
upten mensche omdat hi niet dede
te zinen evenkerstijn ontfermichede
god sal spreken my hongherde ende gi
en ghavet niet te etene my
also die ewangelie ghewaghet
die mensche en wert daer niet beclaget
dat hi ghene misse dede singhen
of ghene pelgremagie en ghinghen
of dat hi niet vastede ghenoech
of ghene harene gordele en droech
die claghe sal daer up den genen sijn
die up sinen evenkerstijn
niet en toghet ontfermicheit
daer wert tot hem lieden geseit
ghi vermaledide gaet van hier
in dat ewighe helsche vier
mer tot den ghenen die te hare nood
den armen breken hare brood
so sal god toghen dat ansichte blide
ende segghen comt gi gebenedide
int rike dwelk is bereit u leden
om dat gi mi met ontfermicheden
tetene ghavet alst mi geberste
ende te drinckene als mi derste
qual ic gi quaemt mi besien
bad ic herberghe gi ontfenct mien
dus sal gods gerichte uut ghaen
na dat die ontfermicheit is ghedaen
so wat dueghden die mensche doet
die weldaet en wert hem nerghen toe goet
ja omme te vercrighene salichede
hem en zi caritate mede
christus selve secht ons wel
maect juwen trisoer inden hemel
aldus scrivet ons wel matheus
ende thobias secht ooc mede aldus
ten ghenen die almoessen ghaven
doe hi se sach die armen laven
dits u voren een goed begin
ghi bereit eenen trisoer daer in
dien gi vinden sult ter noot
een leerer vraghede al bloot
wat is den armen toghen genaden
niet anders dan goet up laden
den draghers diet weerdelike
rechtevoert draghen in hemelrike
die leerer secht sinte augustijn
dat der armer handen sijn
christus scrienen ende schapraden
dus waent hi den dommen raden
die niet sijn goed daer wil besteden
daert hem geduert in ewicheden
die almoesse can toebringhen
dat alle ertsche besittinghen
die van hem selven te quetsene plien
den mensche groot nutscap doen geschien
in eene maniere ende dat dus
ons secht die lerer ysidorus
ertsche rijcheit heft in allene
dat si up hout die armen die cleene
ende vermaect der keytive leven
daer toe sijn rijcheden gegheven
ende menyghe ander bate goed
die almoesse haren ghever doet
ende dat god over haer heft gegeven
en screvic niet in al mijn leven
noch is goed hier na bescreven
hoe men almoessen moet gheven
talre eerst datter behoert te sine
dats gheven met eenen bliden anschine
want dapostel doet ons bekint
dat god den bliden ghever mint
god die ansiet meer den moet
vele dan dat geghevene goet
salomon in proverbien secht
dat god den moet te weghene plecht
gregorius ons ooc dus bediet
god weecht die herte die ghifte niet
hi ne siet niet an hoe goed
die offerande is die men doet
mer van wien si is gedaen
jheronimus doet ons dus verstaen
so wie den armen te offerne pleghen
wert niet om sijn gewichte geweghen
mer na den wille van hem diet biet
dien weghet god ende anesiet
dus so moet ter almoesse sijn
vor getoghet een blide anschijn
die anders almoesse ghevet
dan dat hi in zinen wille hevet
den armen te doene dat hi bad
die ghifte en sal hem helpen plat
die riken die gheven om die eersamhede
dat quans behoert te hare rijchede
ende schamen souden dat sijs achter bleven
die verliesen so wat si gheven
dat ander dat der an moet cleven
daer almoesse mede moet sijn gegeven
dats die armen vriendelic te spreken an
hier up secht dus die wise man
laet dalen den armen dine oren
al sonder droefheit ofte toren
ende antwort hem met zoeter tale
een deel bet achter secht hi wale
zone van dinen walverne saken
en saltu ghene claghe maken
ende in die ghifte die gi doet
en toecht ghenen droeven moet
hier toe secht oec mede aldus
mijn here sinte gregorius
et sijn harde vele lieden
als hem die armen die hande bieden
biddende om die nootdruftinghe
die sijn bereit met schofiringhen
van antworden als die niet
gheloven dat geclaghede diet
dat hem enych goed helpen mach
die glose hier up dus doet gewach
die almoessen hem niet beclivet
die altijd in sonden blivet
sinte augustijn heft aldus gescreven
en wanet niet die in sonden leven
wat weldoen si daer mede plien
besitten dat rike gods bedien
doch al sijn si in sonden so doet
die almoesse hem wel goet
si trecten van meerre archeit
also hier vor wel is geseit
den mensche ooc ter doghet keren
bi haren krachten si doet leren
vele anders goedes doet si ooc mede
so ic int leste capittel sede
nu wil ic scriven ende doen gewach
hoe dat hem nyemand ontschulden mach
die enghene almoesse gheeft
hoe clene rijcheit hi ooc heeft
want elk gheven moet na dien
dat hi van gode is vorsien
hier up secht salomon also
in dat boec ecclesiastico
na der rijcheit die gi besit
moet gi den armen gheven dies bit
in dat selve boec staet gescreven
du suls den alre oversten gheven
na dat hi heft gegheven die
hier toe so raet ons ooc thobie
in elker wijs daer du salt moghen
so moetstu ontfermicheit toghen
hevestu vele ende bistu rike
so saltu gheven mildelike
ende eist ooc dat gi weynich besit
want die scrifture orcont dit
dat gode eenen hellinc bet becoomt
die vanden milden armen coomt
dan een rike hondert ghave
in almoessen van sijnre have
ende hogher wert hijs ooc geloont
dul is hi die daer theghen croont
mochte een arme te zinen eessche
van vissche copen of van vleesche
om eenen pennync also vele
als een rike om hondert schele
hi soudet gheerne kopen dicken
nochtan sijnt onghedeelde sticken
in dewangelie scrijft lucas
dat christus sprac als ic las
vander weduwen die als niet mee
ne hadde dan ondiere penninghe twe
die si in des tempels busse leghede
christus sprac van haer ende seghede
dese arme weduwe gaf meer alleene
dan ghaven alle die ander ghemeene
die glose hout den waeromme gescreven
om dat haer niet en was gebleven
als di so nauwe staet die dinc
datstu niet en heves eenen hellinc
ghif eenen toghe waters drincken
den armen god sals ghedincken
heftes die mensche ooc ghene macht
so si hi te troestene wel bedacht
den droevighen met zoeter talen
gi vuldoet gode daer mede wale
dus en is so arm nyemand die leeft
die segghen mach dat hi niet en heeft
te ghevene den armen dies hem bidt
elc mach in hem selven merken dit
dat elc ter almoessen is gehouden
ende niemen en mach hem ontschouden
nu laet ons gaen ter bedinghen vort
die ter lester remedie hort
die wi hebben theghen die vracheit
dese lere sal wesen gheleit
in drien clenen capittelen claer
dat eerste sal toghen al openbaer
vele scrifturen ende leringhen
in love van ynnigher bedinghe
dat ander sal u maken vroet
vander nutticheit die bedinghe doet
int derde sal gehoert sijn dit
hoe god niet gheeft al datmen bit
ende wat die bidder hebben moet
vor oghen als hi bedinghe doet
dat bedinghe nutlic is ter cure
toghet ons wel die heilige scrifture
van haer ecclesiasticus dus set
du ne moets wesen niet belet
van te biddene eenparlike
iheremias scrijft ons ooc claerlike
inden persoen gods roept te my
mensche ic sal horen di
sinte lucas heft dus ooc bescreven
eysschet ende u sal sijn gegeven
soect ende gi sult vinden saen
clopt ende ju wert upghedaen
sinte augustijn secht oec die here
en soude ons troesten niet so zere
te eesschene en waert niet om gheven
schamen hem doch die so traech leven
dat si ter bedinghe niet en vaen
want meer dan wi moghen verstaen
so wil ons god gheven die here
ontfermen so wil hi ooc mere
dan wi roeken der ontfermichede
lucas ende matheus scriven bede
waect ende in die bedinghe staet
dat gi niet in becoringhe ghaet
sinte jacobs epistole dus uut ghevet
die van vroetschepen breke hevet
eessche die an gode onsen here
een weynich achter secht hi noch mere
is yemen bedroeft onder ju leden
die doe hem dan in ynnighe beden
vort troesten ons ter bedinghen zere
exemplen van christum onsen here
die selve vake was in bedinghen
nochtan vermocht hi selve alle dinghen
die ewangelisten segghen wel dat
dat christus te zinen vader bat
des woensdages nachts oft ware
moghelic dat lede die kelic dare
vander passien die hem naecte
mids welker hi den mensche vrymaecte
dit bad christus te dier stonden
also die ewangelisten orconden
daer christus mede ant cruce hinc
so bad hi den vader dese dinc
dat hi hem lieden woude vergheven
die hem namen daer sijn leven
want si en kanden hem niet
scrifture secht ons claer bediet
dat christus vake der bedinghen plach
te biddene ooc ons brenghen mach
exemple van anderen heilighen lieden
die baden ende te biddene rieden
also ons lucas wel bediet
dat anna niet uten tempel schiet
mer inden dienst van gode si lach
eendrachtelike nacht ende dach
met vastene ende met ynnigher bede
int werc der apostolen vindewi mede
dat si eendrachtich waren al gader
met bedinghen te gode den vader
mids den wiven ooc met marien
der moeder jhesus ende ooc met dien
ander broderen die daer waren bleven
van sinte peter vindmen bescreven
dat hi int hogheste vanden huys clam
ende daer sine bedinghe an nam
ooc so leestmen in die vite
van paulus den eersten heremite
dat hi dede al biddende sinen ent
want sinte anthonius doet bekent
dat hi paulus licham al doot
vant ligghende an eenen boom groot
die hande te hemele biedende mede
uut welken wonder anthonius sede
int leven nerenstlike hi bad
ende met stervene ne liet hi dat
van sinte bertholomeus so gewaghen
die scrifturen dat hi alle daghen
hondert werf vor gode van hemelrike
knyelde ende nachts des gelike
van eenen sinte jacob gescreven wi sien
dat hi an beyde zine knyen
ontfaen hadde knyels harthede
uut sijnre eendrachtigher gebede
ten derden troeste ons als ic merke
christus die here te neghenen gewerke
also zeere als hi te biddene dede
een van den apostolen was die sede
here so lere ons bidden dan
ende christus sprac hem lieden an
wanneer men bidden sal ende waer
hoe ende watmen sal eesschen daer
dese vier poenten leerde hi hem al
also ic hier na wel toghen sal
van elken so sal ic een deel tellen
also dewangelien verspellen
ten ende den capittele dat volcht hier na
ende dat ten claersten so ict versta
ten vierden drinct ons ter devote
bedinghen die werdichede grote
vanden inghel die draget altenen
vor gode onse bidden ende onse wenen
hier up so lesewi van thobien
dat die inghel sprac te dien
als du met dinen tranen bades
ende die doden ter eerden dades
so droech ic dine bede vor den heere
die mensche en soudem te rechte niet zeere
schamen dat ghene te sendene gode
waer af die inghel gherne is bode
ten vijften mach bedinghe wesen
geprijst boven vasten ofte lesen
dit orcont ons wel ysidorus
als vanden lesene ende secht aldus
onderwisen so mach ons dat lesen
mer bedinghe doet ons zuver wesen
dus is beide harde zere goet
mer alsmen ten letsten moet
so is bedinghe best ghedaen
als ons die lerers doen verstaen
ysidorus secht so ic vant lesen
die met gode wel wille wesen
bidde ende lese al in een
want als wi bidden ende vleen
met gode dan sprekewi
ende met ons lieden so sprect hi
als wi sine heilighe boeke lesen
merc of bedinghe goet mach wesen
vasten ende lesen sijn myn no mee
als der bedinghe dyenlinghe twee
of twe vloghele waer af dus
ons seghet sinte gregorius
die sine bedinghe wil doen werdelike
te gode vlieghen in hemelrike
doe twe vloghele an haer cleven
dats vasten ende almoesse gheven
hier af thobias ons dus bevroet
ende secht bedinghe is harde goet
met vasten ende almoessen also wel
bedinghe is des heilighen gheestes vogel
die vrede in brengt den creaturen
hier af so hebben wi in figuren
die duve die noe ter dolouven
uut vlieghen dede omme prouven
of iewers droghe was enych land
diewelke eenen olive boom vant
van welken si heft een rijs gepect
ende is ter arken weder getrect
een teyken van vreden was dat rijs
des was noe gheringhe wijs
also voert die inghel des menschen bede
te gode ende brengt weder vrede
dat seste dat dringhen mach daer toe
den mensche dat hi bedinghe doe
dats des wercs grote lichthede
waert datmen tot yemene zede
dat hi almoessen gave
hi mochte hem lichte ontschulden daer ave
ende segghen hi ware al sonder ghelt
of hadde hem yement te vasten gestelt
hi mochte hem lichte ontschulden mede
omme sijns hovedes grote cranchede
mer van biddene mach hem ontschouden
nyemant elc is daer toe ghehouden
een stomme die nye spreken en mochte
mach bedinghe doen met gedochte
te gode wert hier af sprect dus
sinte johan crisostomus
die ziele te gode bedinghe gheeft
vanden inaderen die se heeft
als over eenen gheestliken thens
mer als anders is dat gepens
binnen dan buten die lippen lesen
so moet die bede onnutte wesen
laet ons die nutschap nu sien an
welke die bedinghe in brenghen can
alle en soudse nyemand vertellen
mer vive of sesse sal icker stellen
die my dunken dat moghen bringhen
den mensche in wille van goeden dinghen
eerst so slaect devote bede
des lichams ongesondichede
hier af scrijft salomon also
inden boec ecclesiastico
sone in dijn lichamelike verdriet
ne veronwerde di selven niet
hi sal di lossen uut allen zere
wiltu doen bedinghe tot den heere
sinte jacob scrijft ooc dus te desen
bede met gelove sal sieken genesen
gheestlike quale ganst si mede
hier up jheronimus aldus sede
metten vastene moghen wi lesen
des lichamen verdriete genesen
mer bedinghe devote ende goede
heelt die quale bynnen den moede
dat ander dat bedinghe can gheven
is dat si verlenget des menschen leven
hier up hebben wi in prophecien
dat god sprac bi ysayen
tote ezechias ic hebbe verstaen
dine bede ende dine tranen ontfaen
boven dine daghe sal ic di gheven
noch xv jaer die saltu leven
ten derden lost bedinghe devoet
den mensche van schandeliker doot
ende van vangenessen so wi merken
gescreven inder apostolen werken
dat der heiligher kerken gebede
sinte peter uut den kerker dede
vanden anderen daniel bescrijft
doe men susannen woude ontlijft
hebben die devote bede van hare
verlosede se vander doot sware
ten vierden schijnt dat devote bede
gode hout mids hare mogenthede
dit orcont ons die bible so
bi moijses in exodo
daer hi in knyegebede vel
over die kinderen van israhel
ende mids sijnre devoter bede
sprac god te hem ende sede
laet mi dat ic gram mach werden
up hem lieden die over terden
up dit word sprect aldus
mijn here sinte gregorius
wat is te seggene anders dat dinc
dat god sprac te zinen dienlinc
laet mi sonder te ghevene stouthede
ende troost te eendrachtigher bede
als of hi seggen woude dien
denc wat du werdich bist vor mien
ende denc dattu al moghes gecrighen
des dine bedinghe niet wille swighen
van eysschene over dat volc te mi
merc mensche of bedinghe moghende si
ene vijfte bate ende ooc goet
is dat si vercrighen doet
so wat den mensche nootsake mach wesen
also wi in sinte matheuse lesen
christus sprac te zinen discipulen dit
sijt gi twe eens so wat gi bid
sal u van minen vader geschien
daer nae sprac christus te dien
so wat gi bidden sult met geloven
dat sal ju geschien van boven
sinte lucas heft ooc bescreven
eyscht ende men sal u gheven
menich edel priselic goet
toghet scrifture dat bedinghe doet
die mi swaer te dichtene waren
mer een over al so macht verclaren
dat vele heilighen wel orconden
dat si remedie is te allen stonden
ende gracie groot den mensche toestiert
dus is hi wijs die bedinghe hantiert
nu willen wi die vier saken horen
van biddene die ic noemde voren
dats welctijd wat waer ende hoe
nootsake is datmen bedinghe doe
welke tijd men bidden sel
toghet lucas dewangeliste wel
altijd moetmen bedinghe spreken
ende ghene tide daer af breken
die ridder die strijt vor hem ziet
sal sinen schilt achter laten niet
dat orloghe vander sonden temptacie
gheduert al ons levens spacie
dies heet ridderschap des menschen leven
also job wel heft bescreven
sware misvalle ende plaghen
vechten up ons alle daghen
des hebben wi alle wile berste
vander hulpe van jhesus kerste
des souden wi met vasten gedochte
altijd bidden up dat sijn mochte
newaer der werelt belemmerthede
belet vake devote bede
hier omme so screef jheronimus
tote paulus over aldus
in elk werc dattu begons
sech so devotelic alstu cons
pater noster ende maec an dijn
vorhooft der crucen tekijn
ende ganc ten werke dan vort
dat te dinen state behoort
dus moetmen altijd doen gebede
alsmen tijd hevet ende stede
om dat alle gemeene lieden
hem altijd niet mogen bieden
te gode wert met devoter bedinghe
dor der werelt bekommeringhen
hier omme sijn bedewerdighe daghen
also die heilighen wel gewaghen
daer elc mensche up bidden sal
die bedewerdichste dach van al
ende dat bidden an gode is sienst
is die wile datmen doet den dienst
des vridaghes doe hi sterven wilde
up dien dach so was hi milde
dat hi zijnre lieve moeder gaf
johanne die hoeder was daer af
den dief ooc die ter rechter hand hinc
gaf hi sijn rike dats grote dinc
ende sinen licham gaf hi ter doot
om ons te lossene uut der noot
hier omme bit uptien dach alleene
die heilighe kerke vor die werelt gemene
vor kerstenen vor joden vor payene
dus staet dan elken biddens te pliene
theghen den ascenciedach so is ooc mede
nutte ende werdighe dinc bede
doe christus der kerken advocaet
clam in zinen vulkomenen staet
om zine vriende alle gader
te prosentierne vorden vader
ooc mede in elke hoghe feeste
salmen bidden meest inden meeste
ende altijd als men is in node
salmen smeken ende bidden gode
laet ons ooc ten anderen verstaen
dats waer bedinghe best is gedaen
men sal doen bedinghe al over al
want sinte pauwel aldus beval
ic wille dat in elke stede
die mans oefenen haer gebede
biedende zuver handen upwaert
niewer scrifture ons verclaert
dat orborlicst is in enige stede
hier af die lerer ysidorus zede
bede in heymeliker stede ghedaen
is over nuttelicst ontfaen
matheus die ewangeliste zede
alstu te gode wils doen gebede
so saltu ghaen in dinen winkel
ende dine dore dan luken wel
dan saltu bidden anden vader
dat di orborlicst si algader
elke kerke mach heten mede
om in te biddene werdighe stede
die in gods ere is gewiet
christus sprac so matheus bediet
mijn huys sal heten i huys van beden
lucas bescrijft ons dus wel mede
inden tempel so was die here
daghelics ghevende sine lere
dat derde laet ons sien dats hoe
noot is datmen bedinghe doe
eerst moet wesen gedaen bede
met ernster verstandelichede
hier toe voeghet dat woort wel
dat matheus seghede dapostel
biddende en wilt niet vele spreken
want vele spreken doet vorsaet breken
der konynghe boec doet ons gewach
dat anna inden tempel lach
met herten biddende al vort
ende nauwe so was haer stemme gehort
sinte lucas raet ons aldus mede
vele spreken si veer van dijnre bede
mer niet en moet di gebreken bedinghe
gheachtervolcht met heter menynghe
dat ander dat der bede is noot
dats der herten begherte groot
die den here god moet ane cleven
in deutronomie staet bescreven
wiltu den here god te soekene plien
met al dinen herte so vindstu dien
die grootheit der begherten dats twoort
ende dat lude roepen dat god hoort
ter bedinghe behort ooc zuchten tranen
salmen der mede sonde of planen
ende vor gode verwerven sine bede
hier up ecclesiasticus ons sede
god sal der wesen bedinghe ontfaen
ende ten hemele sal clymmen die traen
der weduwen van haren kaken
die gode brenghende sijn te wraken
also ic hier vor inden roof zede
bedinghe moet ghedaen sijn mede
met oedmoedicheden up dit
secht dus inden souter david
die here beschouwede sonderlinghe
inder oedmoedigher bedinghe
hare bede ne veronwerde hi niet
die wise salomon dus bediet
dat der oedmoedigher gebede
dorvliecht wolken ende hemel mede
hier mede verwan die magdalene
den here jhesum van nazarene
mids hare groter oetmoedicheden
bleef si eendrachtich in haer gebeden
inder apostolen werke ic las
dat haer eendrachtighe gebede was
verdienende so hoghe dinghen
dat si den heilighen gheest ontfinghen
dus moet hi dan eendrachtich bliven
in bedinghen wes bede sal becliven
dat vierde lere ende wes vroet
watmen in bedinghen eysschen moet
matheus scrijft ons dus claerlike
alre eerst so soect godes rike
ende ooc sine gherechtichede
du ne moets te gode doen ghene bede
omme tidelike dinghe te di
du ne segghes daer mede up dat si
nuttelic zi dat moete gheschien
want bet so kent die medicien
wat te helpene of hinderne pleghet
den sieken dan die daer siec leghet
sinte matheus scrijft ons dat
dat christus al eens bede driewerf bad
om ons te bewisene dat wi
sijn schuldich te bidden dinghen drie
eerst moetmen bidden om genaden
van vorledene misdaden
hier up ist dat salomon zede
sone mijn in dine jonchede
ne veronwerde di selven niet
so hier vor is wel bediet
dat ander dat wi moeten achten
te biddene dat hi di wille wachten
theghen alle quade vor oghen
hier up na sinte matheus vertoghen
so zeghet die ewangeliste dit
waect onder ju leden ende bit
dat gi niet in becoringhe coomt
dat derde dat die scrifture noomt
te biddene dats ernste verdochteit
theghen die toekomende swaerheit
hier up lucas ewangeliste raet
waect altijd ende in bedinghe staet
dat gi werdich moet sijn van dien
te ontvliene die hier na zullen geschien
ten vierden moghen wi bidden mede
dwelk salomon in proverbien zede
dat ons god wachte van occusoene
die ons brenghen die sonde te doene
up dit salomon te gode zede
here armoede noch rijchede
te groot so ne verliene mi
mer dat mijns levens nootsake si
dat ic uut rijcheden versaet te zeere
niet loghene di wesen here
noch dat ic uut groter armoede
buten mi selven niet verwoede
dat ic te mijns selves onvrame
niet verswere mijns godes name
dus moet altijd des menschen bede
te gode sijn om zine zalichede
besien wi dan waer an dat let
dat god niet en hoort tghebet
want ghecken menschen verwondert dicken
die bidden om misseliken sticken
waer omme god niet hem lieden gheeft
dat ghene dat hare bede in heeft
des werden hier achte redene geset
daer bedinghe vake bi wert belet
die eerste waeromme is claer bevonden
om dat die bidder is in zonden
hier omme bi yzayas god zede
als gi liede zult juwe gebede
vermenychvoudighen vor mien
so ne sal ic niet verstaen te dien
want juwe hande zijn vul van bloede
jheremias secht ooc die goede
prophete die sonden die gi doet
ververren van u lieden al goet
die ander waeromme is vorwaren
die twivel vanden bedelaren
hier up secht sinte bernaert
der hemelscher benedictien is hi onwaert
die gode met twivelenden herten bit
die derde waeromme die is dit
om dat si gode in hare bedinghen
eesschen onbehoerlike dinghen
die hem selven hinderlic zijn
of quetselic haren evenkerstijn
hier up sinte jacob dus bediet
ghi eesschet ende gi en ontfanget niet
dats om dat gi qualike bit
ysidorus secht ons ooc up dit
vele ouder liede en hoort god niet
newaer te haren behoef so versiet
beter dinc dan hi eysschede ere
also schoolkindere die gaen vor lere
bidden gode omme niet te zine geslegen
dese bede soude gaen theghen
haer profijt ende leringhe
des ne hoort god niet hare bedinghe
om dat si bidden haers selfs verlies
aldus so bit menych arm oud ries
om dinc dat hi gherne name
dat ware sine onvrame
die vierde waeromme is wel verstaet
om die sonden ende misdaet
van dien over wien datmen bidt
des staet ons in orconden dit
dat god te jeremyen zede
ne wilt niet doen vor dit volc bede
ne doe gheen gebet daer voren
want ic en sal se niet horen
bet achter sprac god also wel
al stonden beide moijses ende samuel
met beden vor dat volc te mi
so ne holpe die bede niet vor mi
in vitas patrum maect ons vroeder
een exempel van eenen jonghen broeder
die van becoringhe der luxuren
was gepijnt te menigher uren
vake die jonghe monic ghinc
te zinen abt den ouderinc
ende bad hem wel vriendelike
dor godes wille van hemelrike
dat hi gode over hem bidden soude
dat welke gheerne dede die oude
die abt dede groot orisoen
mer zine bede konde niet ghedoen
dat den jonghen broeder yet doochde
so dat god eens nachts vertoochde
den abt dat die roekelooshede
vanden jonghen broeder dat dede
dat des abtes bede niet was gehoort
van gode was hem getoghet voort
den monic sittende teenre stede
ende die gheest der onsuverhede
grote feeste theghen hem driven
met vele manieren van wiven
des vellen hem die becoringhen an
vort sach die abt die heilighe man
eenen inghel up den monic striden
die hem vermaende tallen tiden
in bedinghen te vastene tonsen heere
mer die ghenoechte helten so zeere
in dat denken der ydelheden
dat hijt verroekeloosde der mede
doe wiste die abt die goede vader
dat die roekelooshede alle gader
vanden jonghen broeder dat dede
dat niet gehoort was zine bede
die hi te gode dede over dien
noch sien wijt alle daghe geschien
dat vele liede bidden om anders bede
die niet laten hare quaethede
mer troesten hem up anders bidden of lesen
die vijfte waeromme mach wesen
die harthede vanden herten
die niet up der armer smerten
ontfermen ende almoessen doen
van hem so secht dus salomoen
die theghen die armen stopt zine oren
die carmende hem comen voren
hier na sal hi ooc roepen zeere
ende dan en salne niet horen die heere
die seste waeromme is wel verstaet
dat die bidder bit om quaet
ende om arch te zinen evenkerstine
dan verboert hi gehoort te zine
hier up so secht die wise man dit
een vloect ende een ander bidt
wat sal daer van gode gehoort wesen
scrifture die antwort te desen
die coppelt sonde an zine bede
ververret hem selven van gode daer mede
die bidt om anderen te geschiene quaet
vor gode ondanckelic hi staet
die viiste waeromme is vorwaren
die crancke begherte der bedelaren
hier up so secht sinte augustijns lere
te dinen behoef hout somtijd die heere
dat hi niet wil geven varync
dattu soudes leren grote dinc
grotelike begheren hier af dus
seghet ons sinte gregorius
eysschen wi sprekende dat rike ons heeren
ende metten herten anders begheren
so eist roepende gesweghen
ic vruchte dats vele menschen pleghen
dat achste dat bede te niete drijft
is dat men daer niet in gedurich blijft
want bedinghe moet gedurich zijn
hier up so secht sinte augustijn
vermoyestu niet van dijnre bede
wes zeker so ne sal ontfermichede
niet vermoyen tontfane di
up den dach die toe te komene zi
ghesien der vracheit remede
nu laet ons sien vander gufhede
ende dat in capittelen drien
int eerste salmen getoghet sien
wat gufheit ende miltheit schillen
int ander bin ic te scrivene in willen
quade die uut der gufheit komen
int derde wane ic die ghecheit nomen
die den guffen over ghaen
so die lerers ons doen verstaen
eerst eist dat gijt horen wilt
so vindic dat die gufheit schilt
in vier saken vander miltheit
die eerste sake is ic wille gijt weit
dat die guffe mensche sijn goet
niet bi maten over doet
mer die wint der ydelhede
ontjaghet hem bi quader gufhede
ghelijc die coren wannet in den wint
behout zijns kaves niet en twint
dat doet die wint diet al verliest
in dusdaenre wijs die guffe riest
want namaels sijns ondanx hi gemist
dat hi qualike heft verquist
dat ander geschil dat die guffe hevet
is dat hi verliest al dat hi gevet
in vier manieren so verliesen
dat ghene dat gheven guffe riesen
eerst als hi den ghenen gheeft
die zijns goedes ghene breke heeft
hier up so hevet prosper gescreven
dat verlies is den hebbende gegheven
sinte luuc secht dat wi roepen souden
die armen als wi werschepe houden
doven crancken ende ooc die blende
dat sal god lonen wel ten ende
dus is die guffe in dat deel dul
dat hijt int vat werpt dat is vul
die guffe gheeft ende verliest dat
want hijt werpt in een ydel vat
ydele vate sijn si verstaen
die met schalken dienste ommeghaen
als speellude die tavernen hantieren
of gokelen of valsche rime visieren
dit heten onedele liede hier van
sprect salomon die wise man
alstu sone wils wel doens plien
dan saltu merken te wien
niet unerlike hier af dus
seghet die lerer jheronimus
den speelluden yet gheven in handen
ende den duvel doen offerande
dits vor gode even gelike
ten derden verliest die guffe rike
want hi ghevet om een niet
om een niet gheven so bediet
om ydele glorie up die erde
die niet en is ende vor gode onwerde
die ewangeliste seghet hier of
ghevic mi selven glorie ende lof
so is mine glorie een niet
dus ist verloren cost so yet
dat derde gheschil is daer bi
dat die guffe te bekennene si
dats om dat die miltheit sine
bekommeringhe in brengt ende pine
ghelijc dat niet mach heten milde
die voghelaer die den voghelen wilde
werpt vele zaets bynnen den nette
om dat hi se de bet mach letten
of die in musevallen binnen
vet vleysch hanct daert die muus sal vinden
die ghevanghen wert daer mede
also is der guffer milthede
die den heeren gheven ende schinken
om dat si haers souden ghedinken
gheviele officie of ander staet
wee hem diet ghevet wee diet ontfaet
hoort vort vanden quaden dinghen
die gufheit toe kan bringhen
dat eerste quaet is bekommerthede
als lucas die ewangeliste zede
vanden guffen sone die dat sine
verdede ende daer na doghede pine
van gebreke so wel bescreven staet
een ander quaet datter uut gaet
is als dat rede ghelt is verdaen
dat si dan te woeker ghaen
daer si verliesen hare panden
dits lelic zeere tot alre schanden
uut gufheden ooc hem somen geschiet
dat hi daer na rover bediet
als hi tsine qualike heft verdaen
gherne sal hi daer na staen
ander te krighene hi en roect hoe
omme te verquistene ooc daer toe
nu sal ic vanden sotheden scriven
die guffe in hare miltheit driven
dat eerste is als segghen die vroeden
dat hi sijn deel van zinen goede
willens misleit so dat misvaert
hier up so vraghet sinte bernaert
of wi vermalediet dien lesen
die sijn deel arghest doet wesen
wat sal sijns wesen die tsine drijft
ten ende so dat hem niet en blijft
die ander sotheit is gescreven
dat hi van weynich vele wil gheven
dwelk gheduren niet en mach
also thobias ons doet gewach
van vele salmen vele gheven
van weynich salmen bescheidich wesen
want die goede wille mach lichte
vervullen die cleynheit vander gifte
hier up so secht gregorius wel
hi ne is van ghevene niet ydel
wes herte van goeder mynne is vul
ten derden so is die guffe dul
want hem sijns goedes niet meer blijft
dan die sonden die hi der in drijft
die anderen hebben selven die bate
dus slacht hi den erdenen vate
daermen water in te haelne pliet
dat te sinen behoef en behout niet
dan drec die daer ane clevet
mer et schoenste water et anderen ghevet
dus ghevet die guffe wech sijn goet
ende hem blijft die sonden die hi doet
die vierde zotheit die is bekint
dat schijnt dat die guffe mynt
boven hem selven sinen evenkerstijn
dien hi doet verteren dat sijn
mer claer ist dat hi bede haet
als in scrifturen getoghet staet
vroetschap dunct hem sijn gufhede
ne ware sinte bernart die zede
vroet no wijs so ne is hi
die te hem selven niet vroet en zi
salomon in proverbien wel seit
bistu vroet ende hebbes wijsheit
doe so dat si di selven baet
boven den vracke schijnt die guffe quaet
want die vracken sijn theghen den evenkerstijn
daer guffe theghen hem selven sijn
hier of so secht wel ecclesiastes
die quaet theghen hem selven es
theghen wien sal hi wesen goet
die selve lerer ons bevroet
dat hi boven alle quade is quaet
die ghene die hem selven haet
dats die guffe zot geseit
hier mede scheidic vander vracheit
ghesecht der vracheit sonden sware
traecheit sal haer volghen nare
dat si clevet der vracheit an
is bewiset biden riken man
van wien sinte lucas heft bescreven
doe sine ackers hadden gegeven
grote vruchten so die costen wel vielen
so sprac hi tote sijnre zielen
eet ende drinct ziele mijn
rustet ende wilt blide sijn
di is verwonnen in vele jaren
grote rijcheit te dijnre orbaren
dus troeste hi se metter vracheit
traech te sine so et is geseit
hier om ist dat die traecheit dan
deser vracheit volghet an
in vier deelen wert gesneden
dit tractaet vander traecheden
dat eerste sal ons dinghen leren
die ons traecheit doen afkeren
dat ander sal verclaren die leden
ende die specien vander traecheden
dat derde sal te kennene gheven
remedien daer si bi wert verdreven
dat vierde wert een capittel clene
of twe ende die sullen allene
vandien maken mensioen
diet al sonder bescheide doen
so wat si te doene bestaen
ende schijnt theghen die traecheit gaen
ic vinde bewisen tote achten
die ons van traecheit leren wachten
dese leringhen moghen wesen
exemplen die wi hier toe lesen
dat eerste exempel toghet ons van
der miere salomon die wise man
sprekende in deser manieren
o du traghe ghanc ter mieren
merc hare weghe ende wijsheit lere
si ne heft gebieder prinche no here
nochtan bereit si inden zommer
hare spise theghen des winters commer
ten oeste met groter ernsticheit
gadert si dat si te winter eit
in dat dierken sijn tot viven
poenten die ons lerers scriven
die ons traecheit leren vlien
dat eerste poent is so wi sien
der mieren over grote cleynhede
van welker salomon aldus zede
want des menschen mester hi se schalt
met rechte in groter scheemten valt
die mensche hem selven merkende an
dat hi so weynich consten can
dat hi van so cleynen diere
mach sijn geleert als is die miere
seneca secht ooc dus te desen
laet ons ten mynnesten dat leet wesen
dat wi moeten onse maniere
trecken van so cleenen diere
wel mach hem schamen die mensche allene
dat een dierken so over clene
bet is gemaniert dan hi
elc mach daer hem wel castien bi
dat ander vander mieren wijsheide
is verstaen in dat salomon zede
ende bemerken hare weghen
want menichsins si lopens pleghen
int behael van hare spisen
des soude den traghen zeere afgrisen
dat hi eens nauwe bynnen der woeken
der zielen spise wille soeken
ende dat selve so nauwelike hi doet
dat commerlic die ziele is ghevoet
die derde wijsheit is die lere
die miere ne heft prinche no here
noch mester die se corrigiert
noch leydsman ooc die se bestiert
of nyemand die haer exempel ghevet
die mensche nochtant al dese hevet
ten bestiere heft hi predicaren
die hem dat woord gods openbaren
hi heft ooc gode teenen here
die die zonden sal corrigieren zere
ende hi ne roect als niet van desen
die vierde wijsheit is so wi lesen
dat si niet gadert ten is fijn
daer si mede gevoet sal sijn
onsuver zaden nuttet si ghene
hier up siet die mensche cleene
hoe qualike dat goet gekreghen si
daer hi den zac mach vullen bi
of hoe zondelike et hem toecoomt
altijd den riken men goet noomt
dwelk den rechte is zeere contrare
als dese spieghel orcont clare
inder vracheiden tractaet
wanen tcomt ten dunct den zot niet quaet
hier up ons salomon dus orcont
onvroetschap voet der zotten mond
tvijfte is dat die miere in heft
dat si den menschen bewijs gheft
dat si haer met spisen so laet
dat si daer onder bedect gaet
dus soude die mensche bedect wesen
woude hi dat woort gods in hem lesen
want et souden vake met gracien
bewachten ende van quader temptacien
ooc pleghet die miere als wi horen
ontwe te bitene hare coren
dat niet onder haer schieten soude
des mach hem schamen die traghe oude
dat hi dat woord gods niet en bijt
ontwe eert hem al ontglijt
mids den winde der ydelhede
also ic hier te voren zede
dus moet die mensche bider mieren
wesen geleert in vijf manieren
omme traecheit te schuwene daer bi
up dat hijs selve in willen si
ander exemple so bedieden
die leres van vele hogher lieden
die traecheit moghen verhaten doen
in proverbien secht salomoen
van eenen vroeden wive dat
si nye ledich haer broet at
van hem selven orcont dus mede
paulus die apostel ende zede
meer dan alle dander heb ic gepijnt
van christus dewangelie ontbint
hoe hi pijnde te meniger stede
allene om des menschen zalichede
waer of sinte bernard heft gescreven
also langhe als ic sal leven
wil ic ghedencken in minen moet
der pine die christus onderstoet
van zijnre vermoeitheit in predicacien
ende van zinen vastene in temptacien
van zinen wakene int gebede
ende van sijnre sware passien mede
want anders worde mi sine doot
verweten te mijnre schanden groot
van arcenius men ooc vint
die was een over heilich sint
hem bad een ander heremite oude
dat hi hem berichten soude
waer hi best getroest stond mede
arcenius die antworde ende zede
int ghene dat ic die liede vlo
ende mi te swighene sette also
beweynende vake mine misdaet
mer meest mijn betrouwen staet
dat ic met minen handen hebbe gepijnt
van eenre weduwen men ooc vint
die als si laten soude dit leven
ontseghede in een hemde gegeven
begraven te sine mer lude riep soe
int hemde men mi ter erden doe
dat ic met minen handen wan
traech mensche nem exempel hier an
die ander sake die ons mede
leert verhaten dese traechede
is dat leren der heiligher scrifturen
die ons wantroest telker uren
ledich ende traech te wesen
ecclesiasticus die secht te desen
des vroeden woorde sijn als een gaert
hier up die glose dus verclaert
dats also ic ga den ezel jaghen
vorwaert ende niet late vertraghen
also is twoort vanden vroeden
verweckende die traghe moeden
hier up scrivet salomon also
inden boec ecclesiastico
pijnlic were ne saltu haten niet
want god adame selve hiet
int zweet sijns ansichtes nutten tbroot
also die bible ons toghet al bloot
hier toe accordiert salomon mede
die in ecclesiastico dus zede
werc gerechticheit vor dinen doot
want in die helsche noot
en wert gheen voetsel ghevonden
alsoo claer wel is ontbonden
in dewangelie vanden riken die zat
in die vlamme ende lazarus bad
een droppel waters te coelne die hitte
die glose secht ons wel ditte
dat dusent jaren waren leden
dat die rike man hadde gebeden
om den dropel die hem was ontseit
ooc secht up dusdaene traecheit
ecclesiasticus in dese gelike
tot die ledich sijn ende rike
werke so wat dine hand vermach
ende en verste neghenen dach
die du hier leves ende waecs
want ter hellen daer du na haecs
ne wert redene no conste mede
die inbrenghen mach welhede
in die helle nes gheen werc te doene
daer is des wercs loon ende die zoene
van dat int leven is gewrocht
daer ne helpt ooc redene gesocht
loijke noch ooc philosophien
ne zullen daer niet connen ontvlien
conste of subtile behendichede
en sullen di niet ontschulden mede
mer di wroeghen ende bedraghen
also die lerers alle gewaghen
ecclesiasticus ons aldus raet
tijdlike so zeye dijn zaet
ende des avondes en ruste dine hand niet
sinte pauwel ooc dus bediet
die niet wil werken sal niet eten
also ic liet hier voren weten
vort heft dapostel dus bescreven
daer omme so heft god gegeven
den mensche vele diverse leden
omme dat hi in allen steden
gode loven soude ende te dienste staen
die voeten om dat si souden ghaen
besoeken noot ende zalichede
den mond om datmen dermede zede
den lof van gode soude wesen
biechte spreken bedinghe lesen
die handen dat si werken souden
zalich werc omme te sine behouden
ende dat herte omme dat soude ancleven
gode diet al heft gegheven
so wee den traghen mensche dan
die alle die leden roeren can
ende niet ten love gods orbort
alst wel is gesecht hier vort
mer oefenen menighe sonde groot
omme ledich te nuttene haer broot
als woekeren ende vorcopen mede
hier up die prophete wel zede
bepine metten handen dijn
dat broot dattu zuls nuttende sijn
du bist zalich ghemaect bi dien
ende di sal wel daer af geschien
die derde zake die daer toe staet
dat traecheit moet sijn gehaet
is dat si gode so mislijct
den duvel becomt si so et blijct
ende den mensche doet si quaet
dat si gode mislijct dat staet
in apocalipsis wel verclaert
waer af sinte jan dus openbaert
vergave god dattu waers heit oft cout
want om dattu lauw bliven wout
beghin ic di braken met minen mondt
die heet is alse die glose orcondt
is die hem ernstlic an gode hout
ende dien so noemt scrifture vercout
die met allen laet dat goede
zeker die mensche is lauw van moede
die tusschen tween inden middel blijft
mer als hi yet goeds bedrijft
ontfaet hi daer uut eene sekerhede
te staene in zine ander quaethede
dat gode mislijct traecheit
toghet lucas dewangeliste ende seit
inden hemel is blijsschap mere
up eenen zonder die hem bekere
ende hem set penitencie te pleghene
dan up negentich ende neghene
die der penitencien niet hebben noot
ende nye oefenden zonden groot
dat traecheit becomt den duvel
toghet ons die heilige job wel
in proverbien is dus gescreven
sone du en moets nyemen gheven
dine eersamhede noch dine jaren
in zonden oefenen ende orbaren
eene ander redene so toghet mede
van noden datmen tijd wel bestede
bi den creaturen die orboren
haren tijd bi rechten behoren
alse die boom ende dat cruut
werken elc na hare virtuut
want alse hare tide ghevallen
spruten si ende groeyen alle
blivet een boom die werctijd stille
ende niet fruyt draget die here wille
dat hem naket twivoude pine
want die staet verbrant te sine
die derde redene daer bi
die tijd te bewachtene si
dats omme die natuerlike tijd
die rasch is ende cort over lijt
vander tijd overlidenthede
lesen wi dat job dus zede
snelliker so leden mine daghen
dan die wever can gedraghen
den vadem dwers dor die ketene
seneca doet ons dus te wetene
dattet kennen der tijd onseker si
nu so leven wi nu so sterven wi
die heilighe job die secht ons elre
mine daghe die waren snelre
dan enych loper dien ic sach
dat die tijd niet weder keren mach
orcont ons wel sinte bernaert
die dus scrijft ende openbaert
wane niet die mensche dat die tijd
die hi ledichlike over lijt
ten gerichte bliven sal onvernomen
dat woord vliecht sonder weder komen
ooc vliecht die tijd die niet ne went
dits den domme onbekent
die niet kan merken dat verstaet
die tijd die hem ledich ontgaet
die vierde redene daer mede
is ons bewijst dat ledichede
moet sijn gehaet is want si slijt
ende verslaet al den tijd
vander tijd grote edelhede
sinte bernard aldus zede
edelre dan die tijd is niet
mer leyder men nu siet
dat gheen dinc is gerekent min
der tijd edelheit mach in
vele saken gemerct wesen
eerst also wi vinden lesen
om datmen enighe steden vint
daermen so zeere in is gepijnt
datmen omme eenre uren termijn
core vor eene werelt guldijn
omme penitencie te doene
bi te krighene des heeren zoene
dat vijfte daer getoghet is mede
vander tijd die grote edelhede
dats merken van den velen schouden
daer die mensche in is gehouden
van desen schulden so openbaert
ende sprect mijn heere sinte bernaerd
o mensche waerstu des wel wijs
hoe over vele du schuldich sijs
du mochtes claer sien ende merken
dat al niet zijn dine gewerken
merc wattu al bist schuldich dien
die di al goet heft vorsien
dattu bist ende dattu heves
ende bi wies gracie dattu leves
eene zeste redene weten doet
dat die tijd moet sijn behoet
want vander tijd die wi hier leven
wert nauwe rekenynghe gegeven
ten gerichte van onsen here god
wat is die mensche gherekent zod
die zondelike zine tijd besteit
want also sinte bernard seit
also vanden hoefde niet een haer
te niete bliven sal hier naer
so ne sal ghene tijd te niete gaen
daer ne wert rekenynghe af gedaen
die zevende redene die is te desen
dat die tijd bewacht moet wesen
want si is als een proper goet
seneca ons ooc weten doet
vremde sijn ons alle gemene
dinghen tijd is onse allene
die welke wi bi misdoene verliesen
des weynich achten dulle riesen
noch volghen hier vier saken naer
die ons toghen al openbaer
datmen traecheit schuwen moet
dat eerste ons wel te bynnen doet
eene schalkelike vrese groot
vanden dinghe te vruchtene die noot
dat lichte nemmermeer sal geschien
ende wanen ontschuldicht zijn bi dien
souden si eene vigilie vasten
des nachts verloren si hare raste
dat sorghen si van ydelheiden
te wiinghen van heilighen steden
soudensi barvoet gaen ne ware
een doren ware hem al te zware
up dat hi in hare voete stake
dus van elken goeden zaken
die si gherne quans souden doen
hindert hem enych valsch occusoen
mids den vreseliken ontsiene
des dincs dat nauwe staet te geschiene
hier up seneca dus bediet
ic bevele ju dat gi niet
ne sijt keytive vor die tijd
want tquaet daer gi vervaert om zijt
en sal nemmer geschien bi val
die ander sake daermen bi sal
vander traecheit al ontberen
dats als ons die lerers leren
die traghen houden hem over ghevaen
nochtan en is hem anghedaen
ringhen ketene noch bant
die hem hout voeten ofte hant
mer van sijns selves quade begherten
is die wille van zinen herte
also gespert ende gevaen
dat hi te niet goets can verstaen
hi kent hem bynnen des duvels strecken
dat en nyeman der uut can trecken
hier up scrivet salomon also
inden boec proverbiario
die wech ten doechden is den traghen
recht te ghaene als doernene haghen
den traghen dunct niet moghen geschien
dat hi den viant soude ontvlien
die derde redene is daer men mede
te rechte verhaten sal traechede
dat eene doghet traechlike gedaen
sal weynich ende cleynen loon ontfaen
van desen duechden secht aldus
mijn heere sinte jheronimus
ic prise met devocien mee
eenen salm gelesen ofte twee
dan nauwelic eenen souter al uut
gesecht want dit cleyne besluut
eene vierde sake is ooc mede
want traecheit is ene zware siechede
wies swaerheit comt bi zaken tween
eerst om dat hi kennen wille gheen
dat en traecheit quellen doet
mer rekent ledich sijn over goet
ende missprect ooc den ghonen
die te arbeidene sijn gewone
salomon die wise man
secht in proverbien hier van
den traghen dunct altijd dat hi
vroeder ende meer prijs werdich si
dan vii ander wel sprekende lieden
die hem te haren arbeide bieden
die ander sake toghende mede
deser qualen grote zwaerheide
dat is haer overlanghe bliven
also ons vele lerers scriven
slachts scheden coorts van daghen
daer hem medicine of versaghen
hier up scrivet salomon also
inden boec ecclesiastico
die overlanghe qualen plien
te verswaerne die medicien
die traghe is also gedaen
als werkers beginnen ledich gaen
die des arbeides gewone waren
dan gaen hem die leden swaren
ten arbeide dien si te voren plaghen
ende so lanc so meer si traghen
dat si eer voort up quaet aes leven
dan si hem meer ten arbeide gheven
dit ander deel vander traechede
toocht die specien so ic zede
die der traecheit toebehoren
laeuheit is deerste specie voren
ende noch viere volghen daer naer
laeuheit is soet blijct claer
een overcleyne minne ter doghet
dus is si als gi merken moghet
als eene wortel van traecheit
laeuheit als scrifture seit
doet den mensche vijf grote schaden
die ic hier na sal ontladen
si troost den viant ende conforteert
dat hi vake den mensche tempteert
te zonden die hi niet soude doen
ghave hem laeuheit gheen occusoen
den duvel waert ooc ongereet
ware die mensche in weldoene heet
dat ander quaet dat laeuheit doet
is als ons scrifture bevroet
dat si den starken mensche doet sijn
onmachtich in die leden sijn
of hi lam of kropel ware
dit vindic in vele menschen clare
die te merene hare neringhe
vermoghen te doene alle dinghe
om des wasdoms occusoen
mer si ne willen niet ghedoen
der penitencie tvierendeel
die een cranc wijf doet geheel
dit comt al uut der herten laeuheit
hier up sinte bernart wel seit
daer om bi val moghen wijs niet mere
om dat wijt niet begheren zere
dat derde verdriet is harde quaet
dat si niet vercrighen laet
an gode daer omme datmen bidt
sinte augustijn sprect up dit
god wil dine bede niet gerne gheven
om dat an di gebreke sijn beseven
datmen so groot priselic goet
grootlike begheren moet
ende bidden mids eenre berrenthede
dus en verwerft niet laewe bede
dat vierde quade is wiltuut kinnen
der laeuheit si ne laet niet verwinnen
der sonden misselike temptacien
ende sal die mensche komen te gracien
die sonden moeten verwonnen wesen
daer scrivet sinte johan te desen
in apocalipsis al bloot
ic sal di gheven hemels broot
bedect den ghenen die sal verwinnen
dat vele verwinnen comt uut minnen
tvijfte quaet dat doet laeuheit
dats also een lerer seit
so wat si in haer leven seyt
nemmermeer wert dat ghemeyt
up dese laeuheit so verclaert
die heilighe man sinte bernaert
o du mensche beginstu wat
doe vulmaectelike dat
al bistu onvulmaect ooc mede
doe dat selve met eenre vasthede
die ander specie der quaetheit
is verslapenheit geseit
in proverbien scrijft hier van
salomon die wise man
traecheit sent verslapenheit in
dit slapen heft dubbelheit in
nader zielen na den vleesche mede
der zielen verslapenhede
sent traecheit in wijfs ende mans
die doer contemplacien me quans
hare lijfnere te winnene laten
stelen die giften der caritaten
hier of staen twe exemple gescreven
inder heilighen vadere leven
men leest dat pelgermage ginc
vormaels een monic een jongelinc
ten abt ten bussche quam hi na
die woende ten berghe van syna
hi sach met groter ernstichede
die monyken alle werken ende hi zede
twi werct gi dat misvaert altoes
maria dat beste deel vercoes
doe gaf die abt hem een quayer
ende deden gaen inden vergier
omme te gebruken sijnre gebeden
als die dach also was leden
dat die sonne daelde neder
sach die broeder wech ende weder
of hem yement tetene node
gebreke pijnden vanden brode
sijns so ne nam nyeman waerde
so dat hi quam uten boomgaerde
als die doer noot woude verstaen
of die maeltijd ware gedaen
doe antworde die abt wijs
du die gheestlic mensche sijs
wat node so is van spisen di
werlike menschen so sijn wi
ende bi node so wi moeten eten
hier omme wi werken moet gi weten
als die broeder verstont dat woort
nam hi penitencie rechte voort
ende hi lyede sijnre misdaet
dat ander exempel dat daer af staet
scrijft gregorius ende is van
eenen abt diewelke hiet johan
tote eenen broeder so sprac hi
ic ware gerne so een enghel si
in sekerheiden al in een
altijd doende werc negheen
dan sonder uphouden gode loven
dat habijt dat hi androech boven
warp hi of ende nam die slavine
ende trac en wech in eene woestine
als hijt vii daghe hadde geheerdt
was hi van honghere so verteert
ter cellen weder waert sijn sin
daer quam hi vaste cloppen om in
sine broeders die des worden geware
vragheden wie dat cloppede daere
dander antworde ic bin dabt johan
die broeders antworden daer van
abt johan die is enghel bediet
hi ne is meer onder die liede niet
wanet gi so bedrieghen mi
dat ic in soude laten di
vor johanne die is enghel worden
mettien is hi bynnen ghetorden
als die ne buten te latene meent
abt johan van honghere na verbeent
wert an die celle cloppende meer
vaster vele dan hi dede eer
doe ontsloet die broeder die duere
mer et waert den abt te suere
die broeder die ne in liet zede
du moets werken om der mede
te levene om dattu mensche zijs
mer bistu inghel van paradijs
wat doestu bynnen der cellen dan
doe nam penitencie johan
hi ghinc werken ende eten mede
geliker wijs als sijn broeder dede
wat eist te denckene dat die man
dat ambacht sal laten dat hi can
of wijf om ledichlike te levene
ende gode quansijs te aneclevene
sinte augustijn doet ons verstaen
saligher eist gheven dan ontfaen
sinte pauwel doet ons ooc weten
die niet en pijnt ne moet niet eten
vanden slape des lichamen
elken te leerne wel betamen
capittulen drie die daer toe horen
spreken so sal dat eerste voren
van slapen te vele boven maten
dat ander als men dien soude laten
te rechte om anders yet te verstane
datmen emmer blijft daer ane
ende dat derde alsmen upstaen moet
datment ooc tragelike doet
sinte augustijn scrivet ons te desen
dat slaep te maten moet wesen
onbetame eist den kerstijn
dat hem dat morghensonnenschijn
up sijn bedde ghevinden can
hier is een ander merkelic an
dat die slaep ende sonder noot
is der tijd een verlies groot
hier af sinte bernart wel seit
aldus in sine auctoriteit
na dat daghelicsche profijt
die mensche verliest ghene tijd
meer vanden levene dat hi heft
dan die die hem te slape gheft
dat derde daer menschen omme souden
hem van vele slapens onthouden
sijn ware exemplen uter scrifturen
van quaden die te menigher uren
bi te vele slaeps toequamen
van vieren of viven salic namen
ende die historie scriven al bloot
wien die slaep brachte ter doot
dat eerste exempel is nu versta
een prinche was hiet cysara
dien die slaep dede grote swaerheit
so dat boec vanden rechteren seit
een orloghe verghenc hem so
dat hi vor zine vianden vlo
ende waren die van chanaan
so vele geluckes hi doe gewan
dat hi zine viande onthogede
so zeere hi hem te lopene poghede
dat hi gevlo int huys eens wijfs
daer hi waende zeker sijn sijns lijfs
ende den vianden wesen ontgaen
dat wijf heften vriendelic ontfaen
si leyden te haren bedde om ersten
doe began hem zeere dersten
van pinen die hi hadde gedreven
bad hi haer dat si hem woude gheven
water te drinckene door die noot
doe liep dat wijf met haesten groot
te hare melckamer ende brochte
hem zoete melc die hi becochte
zwaerlike want der melc zoethede
den princhen groten vaec hebben dede
dat hi in vasten slape vel
dat wijf decten met clederen wel
cort daer na als si claer sach
dat hi in vasten slape lach
eenen groten scarpen naghel si prant
ende eenen hamer indie ander hand
daer sloech si hem den naghel doer thooft
ende hem is zijn lijf gerooft
doe liet sijt weten sinen vianden
die blide waren sijnre schanden
die welke biden slape quam in
had hi gehad wel vroederen sin
hi ne hadde des slaeps niet geacht
emmer bynnen sijnre vianden macht
een ander exempel volcht hier na
van sampson wien dalida
dat haer af schoer so die bible wel seit
ende rovede hem so sine starcheit
daer sine vercochte zinen vianden
diene blint maecten te zijnre schanden
een derde exempel ooc up dit
staet ons gescreven in judith
hoe olifernus die ruese groot
van eenen wive was gedoot
bi dat si ne slapende vant
daer gevriet bi waert dat lant
een vierde exempel is ons bleven
dat in dewangelie is gescreven
dat dapostelen christum den here
verloren bi dat si sliepen so zere
matheus scrivet ooc dat wel
in sijn xxviste capittel
een vijfte exempel machmen merken
gescreven inder apostolen werken
van enchicusse die paulum horen woude
daer hi disputeren soude
hoghe so clam hi omme tghemac
van sittene ende als paulus sprac
quam hem toe een vaec so groot
dat hi ofvel ende vel doet
dat ander datmen begripen mach
ant slapen dats slapen inden dach
tontiden alset niet behoert
alsmen horen soude godes woort
of doen profitelike besicheit
hier up ecclesiasticus wel seit
die den ghec vroetschap telt of secht
sprect met hem die in slape lecht
al hadde die ghec gehad ne ghenen
slaep binnen tween daghen of bi eenen
sate hi te sermoene of daer men dat woort
godes sprake hi sliepe rechte voort
dat derde dat den slape is quaet
dats datmen traechlike upstaet
alset tijt van upstaene es
hier toe secht ons ecclesiastes
ten tide van upstaene moet gi niet droeven
die geslapen heft na sijn behoeven
sal des morghens upstaen gereet
te arbeidene dat ghene dat hi weet
exemplen vinden wi ghenoech
datmen sal upstaen des morghens vroech
al vor ist ons gewijst wel
biden kynderen van ysrahel
die manna lasen des morghens vro
upstaen tijdlike leert ons also
job sprekende in deser wijs
eist dattu bi tide up rijs
ende den almachtighen god roepes ane
ghereet om na di te verstaene
sal hi waken ende die wonynghe dijn
abel maken ter gracien sijn
te gode scrijft aldus ysaije
bi tide sal ic waken te die
die slapen sal te waren ghemake
hem is van noede drierhande zake
eerst dat hi des daghes pine hier af dus
seghet ons wel ecclesiasticus
hem is die slaep zoete ende sachte
die eerst ernstlike wrachte
weder hi vele at of littel
noch volcht daer na int selve capittel
die ledighe doghet gepijnthede
niet slapende allene mer wak ende mede
dat ander dwelk hi hebben moet
is dat hi soberlike zi ghevoet
beide van drancke ende van spisen
dat derde dat hi in gheenre wisen
sine sinnen te zeere verswaert
van desen scrivet ons sinte bernaert
sobre spise ende sobren sin
brenghet zoeten sobren slape in
die derde specie wert genoomt
ledicheit die uter traecheit coomt
capittulen drie werden te desen
int eerste so sal getoghet wesen
dat hi ghec mach zijn bekint
die so zere die ledichede mynt
dander sal redene toghende zijn
dat ledighen wert begripens sijn
ooc van groten ende meest in tiden
van gracien dat si die laten liden
int derde capittel salmen leren
hoe hem die mensche sal bekeren
bekommeringhe te hebbene metten saken
des hi hem besich wille maken
dat eerste capittel laet ons ansien
ende is vander zotternien
vanden ledighen mensche hier van
secht salomon die wise man
in sine proverbien daer dus staet
die dat lant werct wert van brode versaet
ende die volcht ledicheit
is alre zotst merct wat hi seit
alre zotst want hets bedi
dat die zotheide boven gaende zi
also et wert getoghet claer
indie exposicie hier naer
indie ledighen wi zothede vinden
tote achten des hem leken bewinden
teerste is si gheven den duvel stede
hier up paulus die apostel zede
goedes wercs di altijd bewint
dat di die duvel bekommert vint
die stede den duvel in hem ghevet
scrifture secht dat hi ghene hevet
dan indie helle metten viant
claer doet ons scrifture bekant
dat si ten hemele niet werden ontfaen
om dat si gheen werc hebben ghedaen
want daer ne wert nyemant gheacht
sonder die wel heft gewracht
dus so hoortmen matheus bedieden
in dewangelie roept die werclieden
ende ghevet hem lieden haren loon
et soude ooc risen groot gecroon
waert dat hi ontfaen soude wesen
int erdsche paradijs wi lesen
indie bible ware orconde hier van
god satte adam den yersten man
int paradijs dat hi werken soude
claer ooc ende vast ic houde
dat ten vegeviere waert
gheen ledich mensche na der doot vaert
dit toghet ons claer genoech david
inden souter ende secht dit
in menschen arbeide ne sijn si twint
daer omme ne werden si niet gepijnt
metten mensche der menschen pine
is ten vegheviere te sine
der ledigher pine ne wert niet el
dan die helsche pine metten duvel
die ledighe mensche is in erdrijc
ooc mede zeer onprofitelic
want gheen werc ne brinct hi voort
anders dan ten viere behoert
also dewangelie ons wel toghet
vanden vigheboom verdroghet
die heere sprac houwet dien up te hant
waer toe bekommert hi dat lant
dus en wert ghene stede vonden
den ledighen na scrifturen orconden
dan bynnen der hellen si behoren
alsoet wel is getoghet hier voren
die ander zotheit die geschiet
den ledighen is daerbi bediet
dat si sijn onder stommen dieren
elc versta in wat manieren
den beesten is gheorloft eten
mer niet den ledighen dus doet weten
paulus ende secht my wilt merken
wat souden si eten die niet en werken
die ne moet niet eten dus so is vri
die stomme beeste bet dan hi
die ledighe mensche is als eene doot
hier af seneca ons secht al bloot
ledicheit sonder verstandenes
niet anders dan eene doot en es
ende des levends menschen graf
ecclesiasticus die secht hier af
een levende hont ne bure groot
is beter dan een liebaert doot
tverstaen is biden doden liebaerde
die rike vracke want hi van aerde
der gans slacht ende den perde mede
die vetten in hare ledichede
die derde grote zotternye
die ic inden ledighen zie
dats dat si verliesen so hoghe dinghen
bi roekeloser gaderinghen
wel mocht hi over zot uut ghaen
die ripen wijngaert liete staen
sonder lesen die ware geladen
het soude hem komen te groten schaden
die vrucht die die menschen talre stond
gaderen moghen uut haren mont
mach in brenghen mere rijchede
dan al dat goed van eenre stede
claer eist dat hi zeere riest
die ledighe die zulc goet verliest
bi roekeloosheiden hem sprect na
aldus die mester seneca
lelikere mussce so ne is niet
dan die die roekeloes geschiet
om die grote schofiericheit
die in roekeloesheiden leit
het ne levet so arm nu ter stond
die vrucht van sijns selves mond
ne doet en riken harde gereet
up dat hi hem wijslike beleet
hier up so scrivet die wise man so
in dat boec proverbiario
elc wert vervult met goeden dinghen
bi vruchten die sijn mond in mach bringhen
die mensche mach met zinen mond
vruchten gaderen telker stond
achte na der heiliger scrifturen
daer bi hem zalicheit sal geburen
up dat hi se wijslike bestiert
also die heilighe scrifture visiert
die eerste vrucht die die mont ghevet
dats gode te lovene van datmen hevet
dat dese vrucht ghevet profijt
is wel getoghet te menigher tijd
die ander vrucht is werc van gracien
troestende den mensche in tribulacien
hem te bewisene die is ontweecht
hem te lerene die lerens pleecht
dese vrucht heft grote virtuut
ende uut caritaten si spruut
die derde vrucht dat zijn bedinghen
die welke die mont in can bringhen
dese is groter kostelhede
dit is wel geproeft daer mede
dat se die enghelen te hemele draghen
also die boeken ons ghewaghen
van thobias lesen wi wel
dat te hem sprac die enghel raphael
alstu met dinen tranen bades
ende die doden ter eerden dades
so droech ic vor gode dine bede
van deser vrucht gregorius zede
groot is die cracht van devoter bede
die gestort is hier beneden
ende inden hemel wert bevonden
dit heft geweest te menigher stonden
wilstu mensche zijn bevroet
wat profite dese vrucht doet
die vierde vrucht die uut den mont komet
die mach biechte sijn ghenomet
wat dat dese vrucht doen mach
hoert men ter poye alden dach
van deser bevoelde grote dinc
die dief die ter rechter hant hinc
want also geringhe als hi beliet
hadde sijn sneven was hi gevriet
die vijfte vrucht dats die maniere
datmen bi maten twoort bestiere
dwelc men spreken wil hier van
scrijft salomon die wise man
die alre vroedste man is hi
die sijn woort ghematende zi
die seste vrucht die uten mont
comt also scrifture orcont
is mate van drancke ende van spisen
dese vrucht na der lerers bewisen
verlanghet dat menschelike leven
in ecclesiastico staet gescreven
mate verlanghet des menschen lijf
hets claer dat menich guf keytijf
hem selven ende sijn leven cranct
bi dat hi hem te zere bedranct
die zevenste vrucht die is vul gracien
dats stichtinghe van predicacien
dese so brochte christus voort
die selve is des vaders woort
matheus bescrivet dat hi zede
ghaen wi in weghen ende in steden
dat wi prediken moghen daer
daer toe bin ic gekomen vorwaer
wel hem den predikers der waerheide
want groten loon si des verbeiden
die achtste vrucht die in mach bringhen
die mont dats die heilighe weder roepinghe
dit ghevalt als die mensche siet
dat met onrechte geschiet
gode of zinen evenkerstijn
dat hi daer theghen wille sijn
met waren proeven ende met schonen
dit sal god hoghelike lonen
dese vrucht is vul van baten
ende spruten uut levender caritaten
van deser vrucht sprect salomon so
in sijn boec proverbiario
ontfermich si te hetene menen
mer nauwe vint yemen getrouwe eenen
in onsen evenkersten wi sien
daghelix groot onrecht geschien
als ofse waren gesleten van honden
leyder waer is nu een gevonden
die hem setten wille daer theghen
die gode nu te crucene pleghen
met groten eeden als men hoort
beide te lande ende ter poort
dwelk is blasphemie der godheit
waer is enych die daer thegen seit
dese vrucht is al verdroghet
hets verloren datmen daer af toghet
dese achte vruchten mach telker stont
die mensche gaderen uut zinen mont
die bi zijnre roekeloosheit
verliest dese achte vruchten vorseit
die vierde zotternye groot
vanden ledighen claer al bloot
is dat si hem selven in die handen
leveren van haren vianden
sonder beschermenisse daer theghen
als een teyken daer schuttere na pleghen
te schietene so is die ledighe mensche
van allen ziden te wensche
mach vanden viant geschoten wesen
hier af wi indie bible lesen
sinen boghe so spien hi
ende hevet daer toe gesettet mi
als een teiken daer men na schiet
bekommertheide als scrifture bediet
es een seker schilt die lichte
wederstaet des viants geschichte
ja doghetlike bekommertheit
die poete ovidius seit
wiltu ledichede vandi weren
der mynnen boghe sal di niet gederen
die ledighe mensche is in figuren
als eene stede sonder muren
hier af scrivet ezechiel
dit woort dwelk sprac die duvel
vanden mensche vul ledicheden
ic sal up climmen die steden
die mensche die sijn broot besuurt
is als een casteel vast bemuurt
dus doet ons sinte augustijn verstaen
niet lichte so is hi gevaen
van der becoringhe die becommeringhen
in hem maect van goeden dinghen
dus staet die ledighe in anxte groot
want al omme vint menne bloot
tvijfte daer ledighen in riesen
dats dat si hare tijd verliesen
want tijd is des menschen proper goet
also ons seneca wel bevroet
hier of is ghenoech ontladen
int lxvi deser bladen
int capittel dwelk ons bevroet
wat quade traecheit den mensche doet
eene seste sake is daer bi
dat die ledighe zot gerekent zi
dat hi altijd abel staet
in hem tontfanghene sondelike daet
hier up sinte bernart seit
alle becoringhen der quaetheit
ende gedachten die ten sonden behoren
bevoelt ledicheit al voren
ende bider bevoelinghe trect soe
smitten van zonden altijd toe
een ander lerer aldus seit
al eist also dat die ledicheit
alre sonden niet was begin
si brengt vele sonden in
ende is vake occusoen
van vijf sonden die menschen doen
vander sonden van luxuren
van onderwindene in meniger uren
der dinghe die hem niet behoert
van vele talen te brenghene voort
van menigher loghene die men seit
ende ooc vander hoverdicheit
dat ledicheit toebrengt luxure
toghet ons claer ghenoech scrifture
want also langhe als davijt
met orloghen leyde zinen tijd
bleef hi in gestadicheden
ende als zijn orloghe was geleden
ende voort ledich bleef altoes
doe wast dat hi oncuyscheit coes
men vint vanden conync salomoene
doe hi vele hadde te doene
ne was hi niet versot van sinne
also zeere up wiven minne
als daer na in ledighen stonden
proeve van tween anderen sonden
dats van sprekene vele woort
ende onderwindene des niet en behoert
gheeft ons paulus dus te verstaene
si laten omtrent dat huys te ghaene
niet allene om ledichede
mer om vele te sprekene mede
ende ledichlike tonderwindene van
dinghen die hem niet ghaen an
dat loghene comt uter ledicheit
sinte bernart ons wel seit
ledicheit is der loghene moeder
ende van allen duechden stiefmoeder
ooc ledicheit mede doet
den mensche vake heffen den moet
hier of in dat capittel men vint
in menschen arbeide sijn si twint
dan is daer vort toe geseit
want hem hout hoverdicheit
noch soudmenre vele vinden ic wane
van die ledich pleghen te ghaene
die segghen souden leghede men hem voren
van werkene wat soude ons behoren
als of si van adame niet
komen waren wien god werken hiet
die sevende zotheit is dat verstaet
die den ledighen over gaet
dat hi alle ruste ter werelt soect
ende te werkene niet en roect
mer soect weelde in dit erdsche leven
daer omme wert hem die pine gegheven
ewelike al sonder verghaen
als arbeiders ruste sullen ontfaen
die werelt is onse om te pijnne
dat secht job indie woorden sine
die mensche is geboren daer toe
dat hi in erdrike pine doe
als vogelen sijn gemaect om vlieghen
hem selven swaerlike si bedrieghen
die hem gheens goets wercs bewinden
ende den inganc so wanen vinden
ter zalen vul eweliker gracien
die vonden moet sijn met tribulacien
of met enyghen weldoene
des si nye waren gewone
die achtste zotheit die gheschiet
hem die ledicheden pliet
is dat hi boven gode wil wesen
dat schijnt in genesi daer wi lesen
dat god selve zes daghen wrochte
den zevenden so ruste hi sochte
die ledighe ne werct selves eenen dach
omme dat sine rente vermach
te gheldene sijns lichamen noot
mer als die rente beswijct ter doot
waer sal die ziele vercrighen konnen
hemels voetsel en zi vorwonnen
die rente is doot daer es niet gekocht
goet loon dochte hier niet gesocht
want elc sal rechten loon ontfaen
na dien dat hi heft ghedaen
hoert hier redene waer bi
die ledighe meest begrijps wert si
die niet in tiden van gracien werct
verliest in dewangelie merct
daer matheus dus doet gewach
twi staet gi hier ledich alden dach
biden daghe so is gegeven
beteikent dat gracilike leven
dwelk wi metter doepe ontfaen
biden ledighen so sijn verstaen
die schalc sijn in vier saken
die eerste is inder lerers spraken
dat christus uut hem selven ghenc
ende schalke forme ane venc
om pinen hier af paulus seit
het ware grote hoverdicheit
dat die knape ledicheit plaghe
ende zinen mester werken zaghe
hier up matheus dus bediet
die discipel en is boven den mester niet
noch die knape boven den here
die ander zake is noch mere
om dat wi schalke sijn gekocht
is van ons schuldich te sine gewrocht
met vele meerre ernsticheit
hier af sinte pauwel wel seit
ghi zijt gekocht met groten prise
een ander sake ic ju wise
dat wi werken souden zere
onse loon is beter ende mere
belovet dan hi den joden was
den joden was als ic las
belovet der erden vethede
ons is belovet so matheus zede
dat rike der hemele ons nakende
met rechte sijn wi in duechden wakende
wien belovet is so groot goet
die vierde sake ons dus bevroet
al was den heilighen indie oude wet
belof van hemelrike geset
ende bewijst in werkeliken figuren
nochtan en mocht hem niet gebueren
si ne mostens langhe onbiden
ende waren ter hellen toten tiden
dat christus selve die tijd betaelde
ende hem lieden uter donkerheit haelde
nu vaert te hemele rechtevoert
na der doot die ziele daer si behoert
up dat si si gesuvert van
den sonden die haer cleven an
also die nieuwe wet verclaert
hier omme so sprect sinte bernaerd
al te male die pine mijn
mach nauwe van eenre wilen sijn
ende om die mynne van christum den here
bevoele ic niet al pijndic mere
eene derde lere moghen wi leren
die hem te bekommeringhe wille keren
ende der ledicheit wille ontvlien
drie dinghen so moet hi vorsien
dat eerste dats dat die dinc daer hi
hem mede bekommert dueghentlic si
sinte jheronimus secht hier toe
altijd iet goedes werkes so doe
dat di die duvel bekommert vint
dat ander dat hem nyemant so verpijnt
bi ghenoechten van werken
hi ne vorsie dat ende vanden werke
dat hi int ende van den bestede
hem selven vint bevreet daer mede
dat derde is dat beste in dat belet
dat hi die ziele besich set
met zaligher goeder besicheit
hier up sinte bernart wel seit
gheestelic besich prise ic vast
vor al die werlike last
ende moet men werlike dinc bestaen
so salmen emmer ane vaen
die naest voeghen der gheestlicheden
als scriven ende lesen boeken van zeden
ende dit is gesecht up die ghone
die gheens ambachts sijn gewone
ende up enych vorsien leven
want hets verloren ledich bleven
die vierde specie der traecheit
dats loyeringhe gheseit
ververstinghen twe sijn hier te leerne
van biechten ende van bekeerne
van bekeerne so eest
datmen in ecclesiastico leest
di te bekeerne niet ne traghe
noch ne ververste van daghe te daghe
gods gramschap sal haestelike komen
ende di in tiden van wraken domen
van deser ververstinghe secht aldus
tot onsen heere augustinus
van daghe te daghe verscheidic mi
van komene te di van levene in di
mer ic en loyerde nye
die doot te spoedene in mie
hier of heft seneca dus bescreven
enyghe beghinnen domme leven
alst tijd van haren gebrekene ware
god staet ter duere vanden zondare
ende clopt om in hier sprect van
in apocalipsis sinte johan
sie ic sta ter duere altoos
ende cloppe wie dat hoort mine voos
sine dore ontdoet ende in laet mien
ic sal in ghaen tote dien
twe dinghe maken gode ommare
te komene toten zondare
dat een is dat zonders droefheit vlien
spel ende blijsschap si gherne sien
sondaren waren schuldich te sine
blide theghen doghen ende pine
want et hare salicheit es
hier up secht ons ecclesiastes
der vroeder herten so is dare
si weten dat is droefheit sware
ende waer blijsschap is ende spot
daer is therte vanden zod
dat ander daer gode in is genomen
toten zonder dat inkomen
dats dat si haer bekeren borghen
ende borghent van morghen te morghen
des schijnt die zonder zeere verdooft
dat hi hem selven lanc lijf belooft
hier af inder apostelen werken
so machmen dus bescreven merken
tonsen kennene staet niet algader
tiden noch wilen die die vader
stelde in zine moghenthede
van deser ververstinghe so zede
in proverbien salomoen
tote elken die doer vrient wil doen
ne sech niet toten vriende dijn
ghaet ende keert morghen te mijn
du werdes vander giften verhoghet
up dat gijt terstond gheven moghet
nu sijn hier geleert v saken
die den zonder souden maken
willich tote gode te keerne
elk sonder is se schuldich te leerne
die eerste is donsekerheit der doot
hier af sprect sinte lucas al bloot
weset ghereet ende al vermaent
ter wilen dat gi niet en waent
so sal komen die gods zone
sinte gregorius scrijft upt ghone
des knapen heere sal komen te dien
daghe dat hijs niet wert vorsien
ter wilen ooc die hi niet ne kent
lucas ooc dewangeliste prent
vanden riken vracken man
die zijnre zielen in hem sprac an
dat si vaste eten ende drincken soude
hem was aldus gesecht also boude
o ghec die vianden ongehiere
zullen noch te nacht van hiere
dine ziele halen wies wert dan
dattu heves gegadert an
merc of hi wel die wile wiste
datten die doot te pandene ghiste
ecclesiastes doet ons dus bekent
die mensche ne weet niet sinen ent
also dat net krighet den visch
ende ghevaen hout sonder ontwisch
also die voghel is gestrect
so guffelike is die mensche getrect
vander doet ende ghevaen
hier up doet ons seneca verstaen
du ne weets te welker stede di
die doot verbeit ende bedi
so ontbeit haer in elke stede
seneca die scrijft dus mede
jonghen hebben up den rugge den doot
die ouden vor hare oghen bloot
dat ander dat ons brengt te spoede
van bekeerne menichte van goede
dat den mensche komt van desen
wi inden boec van treni lesen
den mensche eist goed als hi heft gedraghen
tjoc gods van sinen kindschen daghen
ic vinde zes dinghen harde goet
comen uter bekeringhe spoet
eerst dat die duegt diep in ghaet
der zielen als mense jonc ontfaet
omme des ontfanghers nieuheit
men secht in eene auctoriteit
den nieuwen vate blivet langhe
smac van zinen ersten ontfanghe
dat ander goet dats blide leven
dat haeste bekeringhe mach gheven
hier up die wise man dus bevroet
die wech van levene is harde goet
waer af die ghewoente can
blide leven doen den man
leren telden is pine den paerde
dat welke draven kan van aerde
want men moet die voeten sine
van noede binden met eenre line
mer alst die ghewoente heft an
so doet men dan die line daer van
ende toten ghanghe het hem keert
dient van gewoenten heft geleert
somen kinderen eist hart mede
ter scholen ghaen in hare jonchede
die roede moet se daer toe driven
als sijt nochtan hantierende bliven
werden si blide mids der leringhen
ende daer na derfmen se niet dwingen
die blijsschap vander leringhe doet
vrienden laten vergheten haer goet
te vremden scholen gaen langhe tijd
omme meer van konsten te sine verblijt
dus is den mensche dan goet te sine
al ist hem te meerre pine
bi oefenynghen van langher tijd
maect en gewoente verblijt
dat derde vanden goeden dinghen
dat dit bekeren in mach bringhen
dats dat se doet seker leven
hier up so heft seneca gescreven
hets goed so eerst leiden die tijd
datmen daer na seker ombijt
deel te hebbene in die ander stond
in proverbien salomon orcont
tghedachte is dat seker staet
als een vroetschap die niet verghaet
dat vierde profijt is ende vrame
dat hi gode meest is bequame
die hem tijdlike ter doeghet keert
want also ons scrifture leert
gode hi offerande ghevet
vanden fijnsten dat hi hevet
die spade te bekeerne plien
slachten secht scrifture dien
die metter droesemen vanden wyne
eeren waent den heren sine
hier af secht te sinen zone thobie
sone oft so staet met die
dattu goet hebs in handen
doe metten besten dine offerande
in numeri staet dus gescreven
alse gi offerande sult gheven
van juwen tiende gode so doet
dat verkoren zi ende goet
die dat versmade offert gode
mach toten lone komen ode
dat caym ontfenc van sijnre vrucht
wies vlamme niet en clam ter lucht
mer nederwert ter eerden sloech
men vinter leyder meer dan genoech
die met caym te offerne plien
die die ordinancie niet an sien
daer dofferande om was gestelt
een ewangeliste ons vertelt
dat die te rechte offeren wille
dencke in zijn herte al stille
eer hi sine offerande ghevet
ofte hi iet geghaen hevet
theghen sinen evenkerstijn
die te hem beroert mach sijn
kere te hem ende zoene dare
ende dan ganc offeren ten altare
anders doestu cayms offerande
dien god ontseghede te sijnre schanden
dat volc dat nu te offerne pliet
die ne offeren anders niet
dan om der werelt eersamhede
of met doden doer vrienden bede
den mynnesten hellinc dien si weten
over hem die moet sijn gespleten
om gode si die helfte bieden
enyghen vanden armen lieden
dat ander draghen si ten altare
met devocien quansijs dare
ende vake rekenen te voren
datmen den pape gheft al verloren
si rekenent al den pape gegheven
god en is daer niet beseven
nochtan en machmen hem niet nare
offerande doen dan ten altare
diese kan na rechte gheven
soet dewangelie hout bescreven
die ooc offerens wille plien
volghe der lere van thobien
ende ontbere van al tal
ic wane het so goet wesen sal
dat vijfte vanden goeden dinghen
die komen van deser bekeringhen
is als hem die doot komt nopen
dat hi ter zalicheit mach hopen
die int leste van haren levene
ter beteringhe beghinnen te ghevene
dat si in groten anxte sijn
secht aldus sinte augustijn
die in haer leste verscheiden
hem te penitencien bereiden
dan so sterven ic lie dit
wi ne ontsegghen niet dat hi bit
mer wine vervanghene ooc niet
vor gode wient also geschiet
penitencie so gheven wi
mer gheen versekeren daer bi
ic en segghe niet dat hi wert verdoomt
noch dat hi quite ooc bekoomt
wiltu des twivelens vri staen
so moetstu penitencie an vaen
die wile dattu bist ghesont
want augustijn ons dus orcont
ist dattu niet penitencie toghes
eer du die sonden niet doen en moghes
so ne laetstu niet die sonden daer bi
die sonden hebben ghelaten di
dat seste goed dat si in can bringhen
dats der pinen mynringhe
ende meringhe van zalighen lone
van alle desen profiten schone
wert die mensche daer bi verhoghet
die hem tijdlike keert ter doghet
eene derde sake doet bevroeden
dat hem elc te bekeerne soude spoeden
dat is menich swaer verdriet
dwelk den mensche is gheschiet
uut langhen gewoenten van sonden
also vele lerers orconden
van deser gewoenten in job wi lesen
hare beenre sullen vervuult wesen
van schanden te haren misvalle
die sonden vander kindscheit alle
maken si gewoente inden man
si slachten den vestele dan
dat is gewortelt tot int been
dan kant man genesen gheen
het ne moet gebernet wesen
hets te vruchtene ooc van desen
die so inden sonden clevet
daer hi van jonghes gewoente af hevet
hier af scrivet ons salomon so
indat boec proverbiario
die kindsche is bi zinen weghen
ende als hi is in die oude gesleghen
scheiden si van hem ooc niet
jheremia ons aldus bediet
mach pardus die beeste felle
die schillinghe waren van haren velle
ende die moor zine huut af keren
so zult gi oude wel doen leren
die jonghes geoefent hebben quaetheit
sinte johan ewangeliste seit
die indie gewoente licht van sonden
slacht lazaruse die ghebonden
lach doot int graf tansichte gedect
also matheus ons wel vertrect
die indie ghewoente van sonden sneeft
dinghen iiii hi onder hem heeft
diewelke in lazaruse waren
die gi horen moocht verclaren
hi stanc hi lach onder eenen steen
hem waren gebonden handen ende been
dat ansichte was ooc verdect
also sinte matheus vertrect
dese iiii sijn in hem vonden
die indie gewoente licht van zonden
die nature van hem so es
vuul gebrekelic mes
want hem dat wel smaken dinct
dat sonde is ende vor gode stinct
ende ghene smake so ne vint hi in
duechden die vri maken den zin
vor gode stinct dusdaene zede
ende vor zine enghelen mede
als versch vleysch datmen hout
langhe ligghende sonder zout
alle vul wormen ende quaet
also die mensche te niete ghaet
die gheen tijd quaet doen wil vergheten
vanden duvel wert hi gesleten
in dat ewelike geween
up desen mensche licht ooc een steen
dats eene swaere verharthede
vanden quaden zede daer hi mede
licht geperst in sulker wisen
dat hi te duechden niet mach risen
dese is ooc met sulken banden
an voeten gebonden ende an handen
dat hi an godliken dienste
niet pinen mach al wert hem tsienste
hier up sinte augustijn bediet
hi was gebonden dat ne was niet
met ysere no met stale mede
mer met quaetwilligher harthede
desen is ooc verdect dat ansichte
dats dat hi dat gheestlike lichte
hevet verloren want langhe hi heeft
in donkerheden van sonden gesneeft
hi ne kan ghene dinc gesien
daer hem bi zalicheit mochte geschien
langhe gewoente van quaetheden
slacht der veroudeder ziecheden
die sonder pine niet mach genesen
ecclesiasticus die secht te desen
langhe quale verswaert den medicien
bet achter secht hi noch van dien
nem medicine eer wast die quale
seneca die secht ons ooc wale
vele mynre so is die pine
den mester met zijnre medicine
te helene die versche wonden
dan die gheduert heft langhe stonden
die grote baselis doet ons gewach
niet meer dan die mensche mach
lichte vergheten sijnre moeder tale
sone mach die mensche ooc laten wale
sine quade gewoenten van sonden
men heft ooc vake wel gevonden
wat die mensche alden dach
wakende te doene plach
dat hi in slape dat selve dede
merc wat doet verouderde zede
die heilige beda secht ons dit
so die duvel langher besit
den mensche so hi ne noder laet
mer droeft dat hi hem ontgaet
ic vinde tote neghen saken
die spade bekeringhe sware maken
deerste is eene veroudede harthede
die comt uut langher quader zede
hier af exempel gi nemen moecht
in kinderen van jongher joecht
int ontfaen sijn si licht ende abel
up dat si bestiert sijn wel
so is nature in den ouden
hart int verstaen flau int onthouden
dat roedeken volcht hier ende dare
alst jonc is mer daer nare
alst te bome is bediet
so ne machment geboeghen niet
hier up ecclesiasticus wel seit
cromme dijn kind inder joncheit
ende slaet die wile het een kind si
dat niet verharde so waer bi
dattet di te gelovene laet
die ander sake is die daer toe staet
dat si die grootheit haerre naturen
verderflic maken telker uren
want rechte dueghentachticheit
die nature gaf haerre kindscheit
als zuverheit onnoselheit ende oedmoet
dwelk der kindscheiden bestoet
hebben si verloren van dien
so sprect god biden ewangelien
laet die cleynen komen te mi
want dat rike der hemelen hare si
ja der gheenre si wel verstaen
die bi gracien dat ontfaen
dat kinderen hebben bi naturen
soet verclaert is nu ter uren
dat derde daer geproeft is mede
des spaden bekerens harthede
dats so die mensche langher staet
in sonden so hi hem meer verslaet
want deene sonde dander trect
also scrifture ons wel ontdect
in vitas patrum lesen wi dus
dat die heilighe man arcenius
was in die woestine van thicie
daer dusdaene visioene sach hie
een stemme seghedem ganc uut ghanc
ic sal di toghen eer yet lanc
die gewerken vanden lieden
hi ghenc uut na dien gebieden
daer hi vant eenen moor swart
die hout hieu moru ende hart
eenen hoop hadde hijs gebonden
ende waendet upboren te dien stonden
het was hem te groot van laste
doe hieu hijs meer ende bant vaste
an die overlast die vor hem lach
tote arcenius die dit sach
sprac die stemme siestu den man
die dat bont niet verheffen en can
ende meer nochtan daer toe bint
dats die mensche die hem vint
gheladen met swaren sonden
ende meer misdoet telken stonden
misdaden coppelt hi an misdaden
als hi boeghet ende waent ontladen
so versmoort hi onder die last
te sulken lone is hi vast
die penitencie veronweert
tot hi van ouder is verteert
ten vierden hier toe hulpe gheeft
dat so die mensche langher leeft
in vuulen sonden so hi mere
hem selven ververret van onsen here
die l of lx jaer ververt
van gode hem nauwe moghelic wert
te keerne tot gode in corten termine
al dede hem siecheit grote pine
dat quite worde der zielen quale
het ne dede gracie speciale
ende selden so komt so zalighe tijd
want inden souter so secht davijd
die hem ververren here van di
misvaren so sullen si
yzayas die secht ooc al claer
roep an hem als hi is naer
tvijfte dat daer hulpe toe gheeft
dat is dat die mensche heeft
so menych belet theghen die doot
als swaren rouwe siecheit groot
of te grote versorghenthede
om wijf ende om kinderen mede
dusdaen diversch ongeval
doet den mensche vergheten al
der zielen noot waer af dus
seghet sinte jheronimus
alstu met ziecheden bist gepijnt
moghestu gevoelen anders twint
dan dattu bevoels binnen
dus doet sinte augustijn bekinnen
die doot pijnt die sonden vervaren
dat wijf ende die kinderen verswaren
die hi voren heft gemint
dit is vake claer bekint
die zeste redene komt daer bi
spade bekeren vreselic zi
dats dat hi met rechte groot
van gode versteken wert ter doot
dien hi veronwerde in zijn leven
hier up heft yzayas bescreven
wee die veronweert mi na desen
saltu selven veronweert wesen
van desen selven scrivet dus
sinte johans crisostomus
weet gelikerwise maniere
wert geslaghen die quadertiere
dat ter doot sijns wert vergheten
die levende gode niet willen weten
eene zevende sake helpt hier toe mede
ende dat is eene bitterhede
die die sonder met weldoene vint
die ziecheit diene heft gepijnt
met quader ghewoenten langhe
houten also in bedwanghe
dat hem dat weldoen dunct pine sijn
hier up so scrivet sinte augustijn
den zeren roeste is pijnlic tbroot
den gansen so eist zoetheit groot
den zeren oghen die lucht ooc deert
die dat ganse oghe niet begheert
als die sonder doen soude
penitencie wel boude
voelt hi se hart ende laet se wesen
der ape slacht hi in desen
diewelke der noten kerne begheert
mer als hem dat bitter deert
vander schale wel ghereit
met alle si vander note scheit
die achtste sake is droefheit van zinne
die den sonder vallet ynne
als hi denct omme dat verscheit
des levens dat hi heft geleid
dit doet den riken droeve wesen
als si denckende sijn te desen
dat si ne behouden sullen twint
den schat daer si om hebben gepijnt
ende hare minne so groot an es
hier up scrivet ons ecclesiastes
o doot hoe swaer is hem om di
dat dencken die ongerechtich si
ende om dat verlies van zinen goede
dat hi besat met ghierighen moede
die neghende is van desen saken
die spade bekeringhe sware maken
eene maniere van quaden vare
wanhope maket inden sondare
als dat hi daer toe is geboren
dat hi sal moeten sijn verloren
met desen vare blijft menych traghe
in sonden verhart al sine daghe
hier af scrivet salomon also
in zinen boec proverbiario
dus secht die traghe die hem vervaert
also starc is die liebaert
dat hi ten middele der straten
van hem moet sijn leven laten
om dat hi vreest dat moet geschien
ne pijnt hi hem omme gheen vlien
dus verliest menich zondare
hem selven met valschen vare
die vierde redene daer wi
te rechte souden geleert sijn bi
tijdlike ons te keerne van sonden
is also scrifturen orconden
dat diet bekeren so langhe laet
is gerekent over quaet
in gode ende inden enghel sijn
ende ooc in sinen evenkerstijn
ende in die nederste creaturen
quaet in gode nader scrifturen
so heet hi die sonder bekeren
blijft al zijn leven gods ons heren
ontfermicheit die vul is der genaden
trect hi an hem te zinen schaden
want hi hoept dat god ontbiden
sal na hem so langhe tiden
als hi misdoen wil dese hope
is hem ten doemesdaghe eene nope
ghemeenlike een woort men seit
dat hem alles goedes is ontseit
die nachts ter herberghen comt
wel mach hi segghen die is verdoomt
dat hi sware herberghe vint
daer hi ewelike wert gepijnt
dus toghet dese sake wel
dat spade bekeringhe is fel
die ander waeromme dat missit
langhe loyeringhe dat is dit
als yement is in vuulre steden
dat hi met groter haesticheden
hem selven niet daer uut en spoet
scrifture ons te kennen doet
dat alle vuulheide die men vint
sijn te rekene niet en twint
theghen die smitte eenre hooftsonde
hier af so is ons claer orconde
dat lucifer die was so schone
ja die schoenste enghel vanden trone
ende eene so zuvere creature
waert daer na die lelicste figure
ende is die onder gode is vonden
wt der smitte van eenre hooftzonden
wel soude men houden over dwase
die bi misvalle velle indie wase
bleve hi ligghende daer in
dwaser vele is hem die zin
die altijd ligghende blijft in zonden
leyder nauwe is yemant vonden
die met medelidene siet derwaert
hier up so secht sinte bernaert
valt een ezel peert of koe
om te helpene loopt elc daer toe
mer valt eene ziele of snevet
niemant comt die haer hulpe ghevet
dat derde waeromme swaer is biden
dats als die tiden over liden
dat dinc dwelk hoort te zine gedaen
als bi gelike elc mach verstaen
dat die boom die staet int lant
te zijnre tijd moet sijn verplant
vianden te tide wederstaen
medicine te tide ontfaen
vleysch gesouten clederen gedweghen
ende al dat menschen te doene pleghen
moet hebben die tijd die hem toehoort
salt te vullen komen voort
aldus eist metter kindscheide
is si geplant in goeder stede
ende wert wijsliken bewacht
si ghevet vrucht van goeder cracht
van groter ghecheide so waert
hadde yemant een starc jonc paert
ende seide hi ne woudet niet jonc riden
hi soude des perts cracht eer laten liden
tot zine joncheit ware ghedaen
also mach sijn verstaen
dat liede hare kinderen sparen
dueghet te leren in jonghen jaren
als men se lichte bughen soude
daer na als si komen ter oude
sijn si int misdoen verstijt
dat die castier tijd verslijt
veranderen is den ouden pine
dus eyscht elc dinc sijn termine
na den loyerne int bekeren
so eist nootsake dat wi leren
van die laten haer biechte ghaen
hier af werden na mijn verstaen
capittulen tote drien bescreven
dat eerste sal claer utegheven
die grote domheide vanden ghonen
die hem te biechtene niet gewonen
dat ander sal gewaghen van dien
die hem niet te biechtene plien
vor si van ziecheiden sterven wanen
dat derde capittel sal vermanen
van die hare biechte ghaen vertraghen
alle die heilighe viertich daghen
tote die vastene na is uut
des ic vruchte dat cleyne besluut
die grote dulheide van dien
die node ende selden biechtens plien
dats claer getoghet in scrifturen
eerst dat dese creaturen
slachten willen den eersten vader
die hem decken waende al gader
doene god riep nader misdaet
sprac hi also in genesis staet
ic hoerde dine stemme here
int paradijs ende ic decte mi zeere
in dat ic naect was dectic mi
desen adame slachtet hi
die sine sonden in hout stille
want vor gode hi se decken wille
dit staet in job gelastert wel
int sestienste capittel
mine schouderen vanden juncturen vallen
ende die arme metten beenren alle
moeten gewreven sijn in sticken
of ic in deckene bin in micken
gelijc den mensche mine misdaet
hier up dus inden souter staet
vanden prophete david wel bediet
mine ongerechtichede dectic niet
die ander dulheit die is ghenoomt
in misval dat van heelne coomt
dat is grote verghetelheit
hier up sinte bernart wel seit
langhe verversten rekenynghe
doen vergheten zeer die dinghe
al verghet een zine misdaet
bi dat hi zelden te biechte gaet
die duvel sal se te wroeghene weten
ende en sal se ooc niet vergheten
die derde dulheit machmen kinnen
in dat dusdaene hebben meer minnen
an hare leersen an hare schoen
dan si an hem selven doen
want weten si vuulheit daer an
si roepen diese zuveren can
dat vuule niet daer an verdroeght
mer an hem selven hi ghedoeght
die smitte clevende van sonden
vake eens halven jaers stonden
dat stal van zinen peerde of coen
sal hi van messe zuveren doen
ist te maenden of te woeken
mer binnen den jaer sal hi niet roeken
sine consciencie te dwaene
omme gode daer in tontfaene
tvierde daer dese mensche in riest
dats harde swaer want hi verliest
alle gader die goede dinghen
die welke biechte in can bringhen
tote viven is der bescreven
die die lerers ute gheven
dat eerste goet is ende ghewin
dat die duvel vele te min
den mensche om becoren spiet
die vake te biechtene pliet
hi merct dat vake te biechten ghaen
te nieten maect wat hi heft misdaen
dat dit waer is orcont dus
mijn here sinte jeronimus
des verraders cracht ende moghenthede
sijn te nyete ghedaen daer mede
als haer verradenisse openbaert
aldus so is der duvelen aert
als si hem geschofiert sien
andie so vake biechtens plien
vlien si den mensche metter spoet
dat ander goet is dat biechte doet
dat zonden hatelic zijn daer bi
den mensche want die schaemte die hi
vor den pape heft int ontdecken
doet hem te meer van zonden trecken
dat derde goet dat daer uut ghaet
dats des papen wise raet
ende binnen der misse haer orisoen
want in proverbien secht salomoen
so waer vele raets is mede
daer sal werden zalichede
dat vierde goet is dat die pine
vele mynre staet te sine
die men vor die sonden sal doghen
om die schamenisse int toghen
te mere scheemte biechte in heft
te meren vele loon si gheft
dat vijfte goet dat biechte in hout
is dat si gracie menichfout
ghevet daer niet was eerst
ende daer si was dat si die meerst
die vijfte dulheit is van dien
die node biechtens willen plien
dat si die duere besloten houden
daer si gode in laten souden
ende die noch slot no slotel en heft
als scrifture wel ute gheft
den mont men bider duere verstaet
die oedmoedich te biechten ghaet
ende van sinen sonden ontdoet die duer e
daer god is voren telker ure
want als der zonden smitte scheit
vanden herte god is daer in ghereit
dat ander capittel so ic eer zede
is vandes menschen grote dulhede
die niet te biechte willen ghaen
vor si met ziecten sijn bestaen
eerst blijct hare dulheit in dien
dat si den gheestliken medicien
niet ontbieden om haer zeer te toghen
dan als si des rades niet vermoghen
diewelke die medicine ghevet
want die in groter qualen leghet
onmachtich der penitencien hi es
hier omme so secht ecclesiastes
biechte di int gesonde leven
so saltu gode dan lof gheven
ende wert glorificeert daer mede
in zine grote ontfermichede
ter ander dulheit so is ghetoghet
dat sulke biechte weynich doghet
ende slacht der biechte vanden dief
die om sijnre tormenten grief
te cortene van zinen misdaden liet
omdat hi den doot vor hem siet
ter derder dulheit is die sake
dat hem vake gebreket sprake
die niet ter biechten hebben geploen
eersi den pape komen doen
die vierde is van deser dulheden
menichte van besorchtheden
vander herberghen ontset
die vake clare biechte belet
ende vremde gedachten daertoe drijft
dat biechte vake onderblijft
ende bekommert so den gront
hier omme so eist in alre stond
biechten vake goet geploen
wel hem die se te rechte doen
dat derde capittel sprect up die gone
die niet te biechtene sijn ghewone
vor die vastene na is leden
vele saken van dulheden
sijn claer vonden in dusdaene
also scrifture ghevet te verstaene
want si willen achter doen
dat god vor wil hebben geploen
die hem dienen willen komen
moeten an biechten eerst beghonnen
hier up secht salomon also
in sinen boec proverbiario
die gherechtighe mensche sal
hem selven ten eersten wroeghen al
wel heten dusdaene grote riesen
dat si hare weldaet verliesen
want eene dueghet allene gedaen
na biechte met oflate ontfaen
is beter dan al die viertich daghen
ghevast van die in zonden laghen
si slachten hem die die kanne sijn
spoelen wille als daer in is wijn
of dat vat en zi gezuvert te voren
datmen daer in doet is bi na verloren
dus eist harde quaet ghedaen
langhe ververst dat biechten ghaen
vander traecheit sal sijn altoos
die vijfte specie roekeloos
die der ernsticheit is contrare
van welker salomon raet al clare
inden proverbiaris sijn
ernstlike oefene den acker dijn
tote vijf saken staen hier gescreven
die ons bewijs ende lere gheven
te verhatene roekeloosheit
ter eerster sake mach sijn gheseit
die maledictie die up die
so scrijft die prophete jheremie
vermaledijt so sijn die ghone
die roekeloselike sijn gewone
haer werc te makene of loos
een ander sake die ons altoos
roekelooshede bewijst te vliene
dat sijn die ernstlike engiene
die stomme creaturen toghen
int werc doende daer si toe doghen
merct die henne die kiekene broet
hoe grote ernsticheit si doet
tote dat si hare jonghen up brinct
daer se allene nature toe dwinct
merc ende anschouwe die bie
met hoe groter nernsticheit die
haer honych haelt in die bloume
varende ende kerende zeer geloume
vele ander manieren van dieren
die werken na hare manieren
wanneer so latet enych staen
sijn werken hi ne heft vuldaen
dat eynde daer hijt toe began
of hem ne valle belet an
dat nature werct haren aert
ghanc ende besie inden boomgaert
waer vinstu ledich enyghe ente
si ne is besich omme hare rente
te leverne van haren frute
dwelk haer behoert te brenghene ute
of haer ne belet een ander weder
dat hare macht werpt daer neder
dan quelt si als die zieke man
wien gheen werken dan staet an
eene derde sake die ons mede
leert schuwen dese roekelooshede
in allen dueghetliken werken
dat sijn die nerensticheden die wi merken
tallen dien saken die bequame
sijn ter ghenoechte vanden lichame
of der uterliker moyerdien
men vint die groten erenst plien
om te vorderne hare quaetheit
also sinte matheus wel seit
van herodes in dewangelie
nerenstlike so leerde hie
an hem beiden die tijd der sterren
daer na staet ne bure verre
dat hi dus sprac ten conyngen rike
ghaet ende vraghet nerenstlike
na den kinde waer dat si
dat te dodene dachte hi
die vierde sake die ons mach wecken
dat wi nerensticheit souden antrecken
ten selven weldoene dat wi plien
dats die overhoocheit vandien
vor wien roekeloosheit geschiet
dats god also scrifture bediet
grote nerensticheit behoert te wesene
beide in biddene ende in lesene
vor gode ende zine enghelen mede
van hem die prophete dus zede
want god is alder werelt conync
salomon scrijft ooc dese dinc
so die nerensticheit is mere
omme te bekomene den here
so hi meerre is int verstaen
te wies becomte si is gedaen
ter vijfter sake mach sijn genoomt
nutschap die uut den nerenste comt
inden dienst vor gode ghedaen
scrifture doet ons claer verstaen
dat eene allene cleyne orisoen
diewelke men sal te gode doen
met wel groter nerensticheit
meer werket dan dusent geseit
roekeloselike ende ondevoet
scrifture toghet claer ende bloot
dat een vastendach gehouden
devotelike na rechten schouden
der zielen meer baten sal draghen
dan zeven werf die xl daghen
ghevast al sonder drinken of eten
daer devocie ware vergheten
die nerenstlike die doeghet hantiert
god is in dien glorificiert
so vander crone is verscoent
die conync die daer mede is gecroent
hier up scrijft salomon also
in sinen boec proverbiario
dat wijf die haren man sonder hone
mint hem is si eene crone
vor den brudegom jhesus
eist metter devoter ziele aldus
si is als eene crone den here
want met haer verchiert hi hem zere
teghen dese roekelooshede
so is seker twivoude remede
die eerste godlike vrese es
hier up secht ons ecclesiastes
die gode waerlike ontsiet
hi ne verroekeloost en altijd niet
die ander remede is die gods minne
claer so eist elken te kinne
die vulmaectelike mynt gode
dat hi roekeloselike node
hem te dienene soude plien
want die mynt sal altijd spien
hoe dat hi best sal genoeghen
den ghenen wien hi hem wille voeghen
dus doet gode ontsien of minnen
der roekeloesheide sonde verwinnen
die seste specie die betaemt
toter traecheit wert genaemt
onvuldoenynghe van desen
heet die mensche besmit wesen
die ten beghinne een werc bestaet
dat welke hi onvulmaect laet
dese sonde souden wi vlien
christus ghevet ons bewijs van dien
in sinte johanne daer staet les
mine spise die so es
dat ic den wille doe van minen vader
die mi heft ghesent algader
ende dat ic sijn werc vuldoe
in detronomi lest men hier toe
dat gods gewerken sijn vuldaen
elk wert geloont na sijn verstaen
eene ander redene is waer bi
dat dese sonde te schuwene si
om dat si deert den mensche zeere
want nader scrifturen lere
al dat voer wel si gewrocht
daer ne si goet ende an geknocht
hets gepijnt meest om niet
also men waerlike siet
dat wande geplaestert van erden
souden bliven van cleynre werden
waren si niet verdecket boven
also ne sal men geen werc loven
daer vulmaectheit an gebrect
hier up sinte lucas dus sprect
onbequeme elc dier levet
dat ne ghenen stert en hevet
also die ape die welke sassame
is int schouwen ende onbequame
die derde waeromme vanden saken
dat quaet is die dinghe niet vulmaken
dats om dat al blijft verloren
datter is gewracht te voren
als vulmaectheit niet ghevalle
hier up so segghen die lerers alle
hadde een mensche wel ter cure
ghelevet al sijn leven dure
is hi ten laetsten daghe quaet
ende so sterft dat gheen raet
der zielen om behouden sal wesen
dus soude hem elk wachten van desen
te prisene elke vulkomenheit
van haer ons sinte bernard seit
vulkomenheit die is gelike
der dochter des konyncs van hemelrike
erfname allene so is soe
der ewigher glorien daer toe
die sevende specie als ic versta
heet in latine ignavia
in dese specie heten si sneven
die liever keytivelike leven
ende met armoeden gheladen
dan si enighen arbeit daden
daer si mede winnen die noot
ghecheiden swaer ende groot
vindic tote tween in deser sonden
die eerste is nader scrifturen orconden
dat dese sijns selves vleysch eet
hierup ecclesiastes wel zeet
die ghec te hem wert sine handen boocht
sijns selves vleysch hi eten poocht
ende secht daer toe dat beter is vele
rustelike een morseel met spele
dan te hantierne pine sware
om te hebbene dat van noeden ware
wel et die mensche sijn vleisch anschine
die liever ontbeert van doene pine
ende in armoeden sijn vleysch te teerne
dan hem met pinen te gheneerne
die ander gecheit van desen
mach indien ghemerct wesen
god wil den mensche gheven bede
goed van gracien ende glorie mede
ende uut traecheiden dat tontfane
kiest hi van fauten van beden schame
ecclesiasticus heft dus bescreven
voor den mensche is doot ende leven
ghoet ende quaet so welk van desen
hi kiest sal hem gegeven wesen
mester seneca ons ooc wiset
nyemant uter ghecheiden riset
sonder die die handen sine
voeghen wille ter noot pine
die achtste specie der traecheit
mach droefheide sijn geseit
droefheit inden dienst ons heren
is vreselic nader heilighen leren
dit doet ons paulus dus bekint
den bliden ghevere god mynt
droevelike ghedient den here
dats gelike min no mere
als alsene ghedaen in des konynx spise
wes bitterheit elken mach afgrisen
die spise gods sijn goede gewerken
na orconde der heiligher kerken
droefheit na der heilighen leren
mach den mensche driesins deren
pine brenct si hem vake an
hier up so secht die wise man
ghelike dat die motten den clede
ende die worme den houte doen lede
also brenghet droefheit an
dere den herte vanden man
dat ander daer droefheit in noost
den mensche is dat si ne troost
te menygherhande zonde quaet
hier af in vitas patrum staet
als banden an die voeten ghedaen
weren den loper al sijn ghaen
so is droefheit na haren doene
belet van godliken visioene
ten derden doet droefheit quaet
dat si gheestlike verslaet
want si is vake occusoen
van andren zonden die menschen doen
hier up scrivet salomon also
in sinen boec proverbiario
droefheit verre verstec van di
want menych is daer verslaghen bi
die neghende specie die heet
tedium vite also ict weet
in dese sonde die menschen sneven
dien verdriet sijns selves leven
om vier saken comt si toe
verstaet na der scrifturen hoe
dit verdriet mach sijn beseven
ute te begheerne ewelic leven
in heilighe het geschiet aldus
want hier af scrivet gregorius
die heilighen vake swaerlike gedoghen
dat welke si niet bevoelen vor oghen
om dat daer si toe hebben minne
dat ander dat dit verdriet brengt inne
dats te merken tot allen quaetheden
des die werelt vul is heden
up dese verdrietinghe so es
dat ons bewijst ecclesiastes
mijn leven so verdriet mie
want ic alle dinghen sie
die onder die sonne sijn quaet wesen
alle begheerten zie ic gheresen
in groter ydelheiden meest
ende in pinen vanden gheest
ten derden menschen dit verdriet toghen
van haren levene om doghen
dat hem enichsins comt an
van deser sprac job die goede man
mine ziele so rouwet mijn leven
van paulus is ooc dus gescreven
boven maten sijn wi zeere teblouwen
so dat ons dat leven soude rouwen
ten vierden so comt dit verdriet mede
uut eenre verslapender traechede
van desen verdriete so lesen wie
inder konynghe boec van helie
die iesch sijnre zielen sijns levens ent
ende warp hem onder een serpent
daer hi ooc in slape vel
tote hem taste gods enghel
die tiende specie der traecheit
sal wanhope sijn geseit
ende spruut meest uut droefheit groot
dus scrivet ons salomon al bloot
in groter droefheit des moets sal meest
uut geworpen wesen die gheest
dats in die diepheit der wanhopen
in proverbien so staet dus open
die droeve gheest die beenre verdroocht
claerlike ons dit scrifture toocht
dat droefheide den starken moet
van gracien verdroghen doet
van deser wanhope scrivet dus
mijn here sinte jheronimus
dat judas meer vergramde gode
dat hi wanhopich hem selven dode
dan dat hi verriet den here
wanhope deert den mensche zeere
want si roeft hem zine starchede
hier up dus yzayas zede
die hopende zijn in gode den here
verstiven hare starcheit zere
vander hope so secht god dit
selve biden prophete david
ic sal telivereren dien
om dat hi hopende was in myen
theghen der wanhopen zonde
is vijfvoude remedie vonden
die eerste remedie ende die mere
is die passie van christum den here
te gedenckene ende so te kinnen
dat gracie sprute uut sijnre minnen
die ander remedie is dat bemerken
des goets dat penitencie can sterken
si is medicine van sulker cracht
dat gheestlike quale ghene macht
hevet dat si vor haer ghedure
dit orcont vake die scrifture
die derde remedie die is schone
dat anmerken van menyghen persone
van wien gode ontfermt hevet
die langhe in zonden hadden gesnevet
waer af sinte bernart dus seit
die grote goedertierenheit
die gepredict is wesen in di
der moghentheit gheloven wi
here ihesus als wi horen dat bediet
dat gi den armen veronwert niet
dat gi den dief ten cruce mede
niet ontseghet ontfermichede
noch der besondichder marie
noch peter die loochghende die
noch den wive die u was brocht
om dat si hoerdom hadde gewrocht
rechtevort gi verghavet hare
bi dusdaene exemplaren
lopen wi ter roken der zoetichede
van der hopen der ontfermichede
theghen deser wanhopen zonde
is die vierde remedie vonden
dat sinte lucas bewijst wel
blijsschap groot is inden hemel
up eenen zonder die daer toe
keert dat hi penitencie doe
eene vijfte remedie so eest
dat men in dewangelie leest
vanden verloornen guffen zone
als hi verdaen hadde al dat ghone
sondelike dat hi hadde ontfaen
ende om genaden quam geghaen
die vader die ne van verren sach
liep hem te ghemoete al dat hi mach
beroert met groter ontfermichede
vel hi up sinen hals ende custen mede
vanden remedien laet ons spreken
die ons traecheit doen versteken
tote zevenen volghen hier naer
die eerste remedie die is vorwaer
menychte van bekommertheden
ja niet van zondeliken zeden
in vitas patrum leestmen dus
van den heilighen anthonius
die gheest van traecheiden dede hem pine
daer hi was indie woestine
doe riep hi te gode wert here
behouden te sine begheric zere
mer die gedachten der ydelheden
laten mi geduren te ghenen steden
toocht mi hoe ic mach komen ter gracien
in rusten ende sonder tribulacien
als dus zine bede was ghedaen
sach hi eenen anderen bi hem staen
die hem gelike scheen herde wale
ende makede van eenen venecoelstale
ghelijc oft eene roede ware
anthonise sloech hi mede dare
onder sijn angesichte daer mede
anthonius emmer sijn ghebet zede
daer sprac hem an gods enghel dus
aldus doende anthonius
saltu moghen behouden wesen
die ander remedie is als wi lesen
denken om der hellen pine
daer den verdoemden in staet te sine
van desen remedien lesen wie
int beghinsel van jheremie
eene stemme van boven vraechde wat
siestu hi antworde up dat
ic sie eene roede die mi wect
na dat die glose hier up vertrect
die roede weckende van traecheden
is ghedencken der hellen zericheden
die derde remedie die is schone
dats dencken met hopen ten hoghen lone
hier toe so is gesecht dus van augustine
bistu verveert van dijnre pine
merc ooc den loon ghereit te di
hier up staet ooc in genesi
van abrahame dus bediet
god sprac abraham nontsiet ju niet
dijn behoeder werde ic ende dijn
loon sal harde groot sijn
ter vierder remedie wi bedieden
dat gheselschap van goeden lieden
die hem met duechden besich maken
david secht dus te desen saken
metten heilighen saltu heilicheit leren
ende metten verkeerden saltu verkeren
ende metten onnoselen man mede
so wercstu indie onnoselhede
ter vijfter remedie is ons ghegeven
in waren exemplen christus leven
die met eendrachtigher nerenstichede
den wille van zinen vader dede
tot den cruce al sonder traecheit
hier up paulus dapostel seit
denct tot hem die onderstoet
so grote pine om onse goet
ter zester remedie mach ons gelieven
te merken die menichte van grieven
die den mensche toekomen moghen
levende in dit erdsche doghen
daer omme so scrijft matheus dit
waect gi liede ende bit
dat gi niet en ghaet in temptacien
drie manieren van tribulacien
wecken den slapenden ghereet
dieven water ende vier heet
daer een van desen is gehoort
men ontwaect daer rechtevoort
wie sal geleven eenen dach
dat hi waerlike segghen mach
dat van quaden ghedachten die vloet
hem ne gheen vermaen en doet
of dat vier van quaden begheerne
ne roert die consciencie te deerne
die dieven ooc die altoos poghen
ons te rovene dat sijn die oghen
dus so seght jheremias gelooft
mine oghen hebben mine ziele gerooft
die zevende remedie prisic noch mere
dats die gracie van onsen here
die elk met bedinghen verkrighen moet
als hem traecheit nope doet
ende spreken tot gode oedmoedelike
also die bruut secht in cantike
trec mi achter di o here
up dit woord so seghet die leerre
sinte bernard in des persone
die der traecheit is gewone
ghetrect te wesene is hem noot
in wien dat vier van minnen is doot
vort weet dat alle leringhe mede
remedie is theghen traechede
die gheleert sijn in haer verhaten
voren daer omme willict laten
van meer remedien te scrivene voort
ghelike dat gi hebt gehoort
dat ant capittel vander vracheit
vander gufheit was geseit
dwelk twe zonden sijn contrare
also sal hier der traecheit nare
die sonde volghen van quader haest
so ict kan gevoeghen naest
alte grote haestichede
is eene lasterlike zede
paulus dapostel secht te desen
redelic so moet ju dienst wesen
redenen twe vindic daer toe
met rechte eist dat die mensche doe
manierlike den dienst ons heren
die eerste is so die lerers leren
die over grote hoocheit van dien
voor wien dienst sal gheschien
dat is vor gode also gi weet
hier up die prophete aldus zeet
die heere des konynx gherichte mynt
in discrecien gehint
eene ander remedie na der scrifture
dats die menschelike nature
want god hevet den mensche ghemaect
boven den dieren van redene naect
daer omme hi redelike werken moet
die philosophe ons bevroet
die mensche is schuldich in alle zine zeden
vroetschap torborne meer dan starchede
want starcheit in gheenre wisen
niet mach boven wijsheit risen
men prijst ooc meer in allen werken
den vroeden man dan den sterken
quade haeste soude men vlien
want vele quaets comt ute dien
vanden welken dus verclaert
die heilighe man sinte bernaert
die haestelike onghemaniert
vastens of wakens vele hantiert
of ander penitencie wat het si
hi ne doet anders niet dan hi
den lichame rooft sine starchede
van weldoene den gheest mede
ontrect hi dat goede begheren sijn
exempel ooc den evenkerstijn
ende gode ontrect hi die ere
dus is quade haest te lasterne zeere
die contrarie is der traechede
vander welker ic scheide hier mede
nu wil ic ter hoverden ghaen
ende ju die redene doen verstaen
waromme die vier zonden gheseit
sijn vor die hoverdicheit
ende na haer gramschap ende nijt
sinte augustijn sette in sijn gestrijt
doghet dat is gheordeneerde minne
ende bi contrarien te kinne
is ongheordineerde minne misdaet
dese ongheordineerde minne staet
in tween deelen te kennene al bloot
als zi te cleyne is ende te groot
te cleyne ter doghet te groot ter zonden
dat mach lichte elc ghegronden
nu om dat die zonden vorseit
gulsheit luxure vracheit traecheit
te ongheordineerder minnen
streckende is in ons selven bynnen
ende in die drie die hier na sijn
strect si inden evenkerstijn
want die hoverdighe mint al
sijns selves clymmen eens anders val
ooc strect haer gramschap so doet ooc nijt
dat ander des gi bynnen sijt
ooc mede sijn die eerste sonden viere
als menschelic na hare maniere
want si vleyschroeringhe doen risen
die ander en zijn niet van deser wisen
mer           schinen si al claer
also ic toghen sal hier naer
dus sijn si met rechte vor gheseit
die naest staen der menschelicheit
ende in ons selven allene keren
nu laet ons vander hoverden leren
eerst want die ander twe risen
uut hare in menigher wisen
leringhen drie werden in hare
die eerste sal toghen al clare
menich bewisen daermen mede
verhaten sal hoverdichede
die ander leringhe sal bewisen
die specien die uut hare risen
die derde sal remedien gheven
daer hoverde bi wert verdreven
die eerste partie van desen drien
die welke hoverde leert vertien
hevet zeven capittelen in
die daer af trecken moghen den sin
dat eerste capittel uteghevet
hoe dat die hoverdicheit hevet
haer tallen anderen zonden waert
dat geschrifte menichsins verclaert
dat si is alder zonden konync
men scrijft se boven inden rinc
ende met ere crone mede
van welker dat ysayas zede
wee der crone vander hoverde
want si valt diepst int onwerde
konynginne heet si bedi
om dat si nerghent allene si
ghelijc dat die prinche hevet
volc altijd dat an hem clevet
also volghen vele zonden mede
altijd na der hoverdichede
hier up ecclesiasticus seit
beginsel so is hoverdicheit
van elker zonde die se in hout
wert vervult menichfout
vanden zonden dit verclaert
mijn here sinte bernaert
hoverde is beghin alre quaethede
ende van allen verliese mede
wiltu pinen om zalich sijn
theghen dese teykene vor dat hovet dijn
mids den teikene christus verdriet
dat hoverde in di clymme niet
eene ander redene is te kinne
twi si van zonden heet konynginne
om dat si na princhen manieren
meest costen doet ende goets wastieren
wat si hevet te cleyne et haer es
hier toe so secht wel ecclesiastes
die welighe herberghe die sal
ghaen met hoverden te nieten al
ofdunkelic is hoemen heden
goet quist dor hoverdicheden
dat volc maect nu sijn habijt
alte nauwe of alte wijt
of ontstelt bi rechter maten
dit eyscht hoverde te haren state
in een ander so heft hoverdichede
boven anderen zonden moghenthede
dats so waer si heerschapie draghet
selden of niet wert si veriaghet
ghelike den prinche die so besit
sijn casteel ne laet niet dit
gherne onbeschermet bliven
alsoudemen andere zonden verdriven
uut den mensche is si ghemene
daer mede si salt weren allene
dit orcont wel die woekerare
die gherne dat woekeren liete ne ware
datmen nyemant ere nu doet
dan die hevet erdsche goet
ende meest die tqualike winnen of houden
met deser hoverde si hem ontschouden
want so wie om vorstaen prijcht
ne roect niet hoe hi goet gecrijcht
dat ander capittel ons wel verclaert
hoe hoverde heft des duvels aert
hier toe die lerers segghende sijn
dat hoverde is dat rechte tekijn
daer die duvel bi al voren
tusschenkent die hem toebehoren
in job eist dus gheorcont wel
conync ende prinche is die duvel
boven alle die zonden der hoverden
gregorius secht die lerer werde
dat overste teiken daer quaden mede
sijn bekent dats hoverdichede
ooc met van die vercoren sijn
ghelijc den schiltknape diet teikijn
voert bi welken men weet rechtevoert
onder wat princhen hi behoert
hier na ons getoghet sal sijn
hoe si haer hevet ten evenkerstijn
met herten sine veronwert voren
vake ooc si beraet hem toren
beide in woorden ende in daden
vander onwertheit heft ontladen
die mester ecclesiastes
ghelijc dat den hoverdighen es
onmenschelic bughen ofte wiken
also is armoede den riken
dat hine ooc met woorden verswaert
orcont ons wel sinte bernaert
hoverde den evenmensche doet arbeit
also si hem versmaetheit seit
in proverbien secht ooc hier van
salomon die wise man
so waer dat wert hoverdichede
daer so wert schofieringhe mede
dat hoverde den evenmensche pijnt
in daden alle daghe scijnt
eist inden licham eist int goet
hier af dus davit bevroet
als hem verhoverdighet een fel
dat ghevoelt die arme wel
dat werc vander hoverdicheit
toghet die prophete wel die seit
die hoverdighen altijd qualike wrachten
der hoverden weynich zonden slachten
die woekeren of keefsdom hantieren
of vele zonden van anderen manieren
si decken se so waer si moghen
mer hoverde wil haer emmer toghen
altijd si haer voren biet
des en schaemt si hare niet
haer ne roect wie datter misvaert
dus heft si haren evenkersten waert
dit vierde capittel ute ghevet
hoe hoverde haer te gode hevet
bi lucifer ist gethoghet wel
diewelke om zine hoverde vel
hi woude gode wesen gelike
doe worpene god uut sinen rike
hier up dus in tobien staet
hoverde nemmermeer ne laet
herschapie hebben in uwe woort
hovaerde waende rechtevoort
gode vanden hemele vellen
des zit zi nu int nederste der hellen
noch toghet hoverde haren aert
alle daghe te gode waert
in elke stede in elke tijd
ghene wile si haer vermijt
noch heilighen dach noch heilighe steden
ghelijc dat doen die ander quaetheden
mer dan salmense alre meest driven
up hoghe daghen tomen hem die wiven
meest ende doen haer hoorne staen
ten hoghesten als si ten toghe ghaen
wat holpt ooc vanden mans gesweghen
die ter kerken te komene pleghen
dat cleet daer si mede sijn verchiert
heft hoverde onghemaniert
devocie wert daer mede ghenomen
vele die simpel ter kerken komen
sien met ghenoechten dat moye abuus
ende vergheten dat naecte cruus
ghebeeld na hem die niet ne haet
zeerre dan der hoverden staet
ander zonden na lerers bedieden
trecken van gode arme lieden
mer hoverde trect moghendelike
van gode die moghenden ende die rike
inden boeken vanden konynghen
vindic orconde van desen dinghen
dat absolon versleghen was
om hoverde ende ooc jonatas
int geberchte van gelboe
ende andere moghende vele mee
dat hoverde veronwert gode
dats omdat si bughet node
men mach er indie kerke sien
die niet gebughen moghen die knyen
vor dat heilighe sacrament
sijn si gheervet of gherent
gode ne sullen sijt niet antien
hare const doet et ende haer engien
als alle zonden van gode pleghen
te vliene hoverde er jeghen
int vijfte capittel scrifture gewaecht
hoe god hem ter hoverde wert draecht
vanden welken ons scrivet dus
mijn here sinte gregorius
so hem die hoverdighen bieden
heerliker     vor den lieden
so si in meerre onwerdichede
vor gode sijn ende vor den enghelen mede
dat god haet alre hoverdicheit doen
secht in proverbien dus salomoen
zes dinghen sijn die jhesus haet
mer dat zevende is so vervaet
dat zine ziele niet mach ghedoghen
dats hoverde van menschen oghen
dat si gode hatelic es
scrijft ons wel ecclesiastes
hatelic so is hoverdichede
vor gode ende ooc vor den lieden mede
dat se god haet dats wel te gelovene
want si staet na hem te rovene
sijn proper dat is here te zine
want bughen is den hoverdighen pine
wel moet hoverde wesen zeer quaet
dat si haers selves gelike haet
elc mint natuerlic zijn ghenoot
die hoverde hatet hem toter doot
die oedmoedighen onderminnen bedi
elk kent dat hi die nederste zi
vele proeven vinden wi lesen
daer ons bi bewijst mach wesen
dat god zeer haet hoverdicheit
want hi den hoverdighen so vergheit
dat hine al te nieten drijft
hier up ecclesiast ons bescrijft
tghedenken vanden hoverdighen lieden
heft god vergheten voort bedieden
die woorde die daer volghen wel
god hevet verdroeghet die wortel
der menschen die hoverdich leven
hier up heft die prophete gescreven
ic sach geclommen den quadertieren
boven den cedren in alre manieren
gheringhe quam ic hem bet naer
ende doe so ne was hi niet daer
vander groter hoverdicheit
sinte gregorius dus wel seit
om der hoverdighe grote misdaet
nam god an so oedmoedighen staet
god sprac ter hoverde in joels feeste
ic segghe di berch van tempeeste
die corrumperende bist alt land
daer omme sal ic strecken mine hant
dan staet daer na aldus gescreven
al waerstu als die aren verheven
ende dijn nest boven den sterren ware
ic sal di neder werpen van dare
ende di af steken secht die here
gheestelike haetse god dus zere
vele exemplen vindewi lesen
dat god verstoert heft gewesen
van beghinne up die hoverde
hi warp eerst lucifer onwerde
vanden hemele omme die
hoverde hier up scrijft yzaije
lucifer hoe velstu beneden
die tijdlike uprees in claerheden
sinte lucas scrijft aldus callen
ic sach lucifer nedervallen
als eene blixeme die was enghel
om sijnre hoverde ghemaect duvel
een ander exempel is van adame
die den appel at te sijnre onvrame
dat derde was van saule mede
die omme sine oedmoedichede
conync waert boven israhel
ende om zine hoverde neder vel
ten vierden exemple ic vernam
dat salomons zone roboam
uut groter hoverdicheden
leestmen van hem dat hi zede
mijn minneste vingher es algader
meerre dan die ric mijns vader
dusdaene exemplen sonder ghetal
vindewi in scrifturen al
dat god vake wrake dede
sware om die hoverdichede
willen wi der hoverde ontvlien
so laet ons merken ende ansien
onse armoede ende keytivichede
ende wederslaen se eer daer mede
aldus in ecclesiasticus staet
drie dinghen heft mine ziele haet
den armen hoverdighen man
den riken die wel lieghen can
den ouden man ghec ende sonder zin
dat den mensche hoverde is in
theghen natuerlic recht et es
dit bewijst ons wel ecclesiastes
hoverde en is inden mensche niet
gheschapen jheronimus ooc bediet
hoe comt dan dat hi hem verheft
die sijn edelste lit beseft
dats dat herte hanghende up dat mes
dat vuul binnen zinen lichame es
al sit hoverde in allen lieden
qualike so die lerers bedieden
arghest so is si inden kerstijn
want int ontfaen der doepe zijn
hi lochent van haer ende vanden duvel
dat abrenuncio bediedet dat wel
christus der kerstene mester ende here
hem selven veroedmoedighede so zeere
dat hi hem warp in schalkernyen
omdat hi sijn volc soude vrien
ende verzoenen vorden vader
dat hoverde hadde verboert algader
so wee hem die hoverde drijft
want sinte lucas aldus bescrijft
dat onder dat volc verheven is zeere
walghelic is dat vor gode den here
dat seste capittel ons bevroet
wat hoverde haren diener doet
dats den mensche die ze draghet
si doet also scrifture ghewaghet
den mensche zwellen gheestelike
hier up heft salomon die rike
ons dus ghelaten in scrifturen
die tezwelne sal die heere schuren
paulus scrijft dus dapostel
vroetschap die maect gezwel
ende caritate die maect wonynghe
hoverde maect boven alle dinghe
den mensche ontrouwe te gode waert
hoe wale hem die zake vaert
dat trect hi zijnre grootheit an
gode ne danct hi niet daer van
upt welvaren hi verheft hem dus
hier up scrijft sinte jheronimus
vanden viant die hem verwan
stervet die hoverdighe man
die hem verheft in zinen moet
up die quaetheide die hi doet
twe zware saken scrifture ontbint
daer hoverde bi den mensche pijnt
dat eerste is zi bedriechten dicken
augustijn scrijft te desen sticken
herezie bedrieginghe ooc mede
sprutet uter hoverdichede
hier up so scrijft ons jheremie
die verwaentheit van die
ende dine hoverdicheit heft di bedroghen
hier up die glosen der scrifturen toghen
verwanich is elc heresien
want hoverdicheit maect dien
niet te bedrieghe van beghinne
dat ander quaet is dat si brenct inne
dat zi den mensche ghec doet wesen
sinte bernaert scrijft dus te desen
god is alle ontfermichede
sinte pauwel die secht ooc mede
die hem selven wel gheraect
ende vroet heten zijn ghec ghemaect
hier toe so overdreghet aldus
mijn here sinte jheronimus
die hem selven becomt wel
becomt den ghec ende nyemant el
jheronimus doet ons dus gewach
hoverde darf meer dan si vermach
dat hoverdicheit ghec zi
is proevelic ghenoech bedi
dat hi hem selven niet ne kent
mensche wesen van eerden geprent
te welker zi weder keert
hier up die prophete dus leert
bevoelen doch dats die raet mijn
die lieden dat zi menschen zijn
tote die hem verheffen dus
scrijft die apostel gods paulus
die yet waent wesen ende niet zi
hem selven so bedrieghet hi
ghecheiden drie vindic hier naer
inden hoverdighen openbaer
die eerste is wel bekent
dat hi waent sonder fundament
stichten hoghe ende vaste wonynghen
wel troest hi hem up ghecke dynghen
daer rechte oedmoet is bekent
van allen duechden fundament
of si dan dat niet voren maken
hoe wanen si te hemele gheraken
van deser ghecheide so secht dus
mijn here sinte gregorius
hoe hoghe hi muert hets theghen spoet
die dat fundament van rechter oedmoed
niet en leghet te zinen beginne
wat hi muert het schijnt al ynne
hier up so secht sinte augustijn
wiltu hoghe van moede zijn
dats upclymmen van goeden zeden
fundiere in dieper oedmoedicheden
altijd ter hoghesten metselrien
dat diepste fundament wi sien
die ander ghechede is dat hi
begheert dat hi verheven si
om te valne vele zeerre
die duvel doet no min no mere
met hem lieden also die kreye pliet
als zi die not so starke siet
dat si om die harthede der schellen
niet mach komen ter cornellen
si draecht se hoghe dan breken alle
die schellen metten nedervalle
dan daelt si na ende vint se wel
aldus gelike so doet die duvel
als hi den mensche verwinnen niet
ne mach want hine oedmoedich ziet
so doet hine heffen in eenen staet
daer hi hem ter stond up verlaet
ende als hi merct dat hi wert here
verheft hi hem so lanc so mere
dan velt hine in eenre haestichede
daer schoert hi so die notte dede
up dit vallen so verclaert
ons aldus sinte bernaert
sprec nu den hoverdighen an
die van eersten clymmen beghan
bi trappen of hi is so gedaelt
neen hi mer rasch af gehaelt
als eene blixeme geslaghen neder
ten hoverdighen sprect hi noch weder
keytivich mensche wien volghet gi
twi ne siestu niet an hoe sathan zi
geworpen in duterste donkerheit
hier up sinte augustijn seit
hoverde den enghel werden dede
duvel ende oedmodichede
heft gode mensche ghedaen wesen
die derde ghechede van desen
hoverdighen is dat si al voort
weder et hem behoort of niet behoort
omme verheven te zine haken
ende si ne gevoelen noch en smaken
oft hem goed ware ofte quaet
want menych int verheffen staet
die te vruchtene is qualike levet
in die regule die sijn staet in hevet
ende ontbeidet na meer wraken
also die leres ons cond maken
inder vroetschappen boec hier van
scrivet salomon die wise man
die moghenden sullen inden ent
doghen moeten groot torment
dat sevende capittel toocht ons wale
dat hoverde is een sware quale
want lichte is si int herte gheresen
mer lichte en wert si niet ghenesen
ende al is si ghevelt daer neder
harde lichte upriset si weder
omme die overvele saken
die hoverde moghen maken
want uut elken goeden dinghe
so mach hoverdichede springhen
dat hoverde vul ziecheden es
seghet ons wel ecclesiastes
ter synagoghe vander hoverde
sal ghene gesondichede werden
proevelic is so duncket mi
dat hoverde swaer te ghenesene si
want wie dat besmit is daer mede
die ne kent niet zine ziechede
sinte augustijn scrijft ons te desen
nyemand is verre te zine ghenesen
dan hem die wesen schijnt ghesont
boecius ons dus orcont
wiltu der medicinen vrame
du moets ontdecken dine misquame
eer die ziechede up di verswaert
hier toe secht ons sinte bernaert
ic weet wel dat dat zieke let
van ghenesene verre is ontset
dwelk bevoelende is ghene ziecheit
hier up sinte ambrosius seit
wiltu niet kennen dattu does quaet
vele de meerre is dine misdaet
want der zalicheden beghin
komt met kennesse der sonden in
hoverdich mensche den roke gi slacht
die up climt met zijnre cracht
ende clymmende den mensche ontoocht
hier up ons david wale toocht
terstond als die viande des heeren
verheven zaten ende in eren
so quam hem een gebreken an
ende als een roec so schieden si dan
ten laetsten om hoverde tontvliene
is ons van noeden an te siene
dat se god hatende is altoos
want liever hi hem te dienene coos
gecke onedele zieke sondaren
alle die niet hoverdich waren
woude hi te zinen dienste wel
paulus scrijft dus die apostel
die ter werelt waren zod
die coos te zinen dienste god
al die apostelen als wi horen
waren van onvroeden vercoren
om dat die vroeden souden daer mede
beschaemt werden in hare wijshede
scrifture secht god gehenghede wel
dat david in hooftsonden vel
ende sinte peter dapostel mede
om dat si in meerre oedmoedichede
leven souden altijd daer nare
judas liet hi ooc misvaren
die een was onder den apostelen zine
omdat nyemand in wat ordine
si waren verhoverden souden
mer oedmoedelike haren staet houden
scrifture waerlike wel seit
dat alle die pine ende arbeit
die den heilighen menschen geschien
dat verhenghet god te dien
dat si vlien souden hoverdicheit
paulus dus van hem selven seit
om dat die hoocheit na tontdecken
mi niet ter hoverden soude trecken
is mi gegeven mijn vleys te pine
sathan metter temptacien sine
gregorius worden dus orconden
als ons becorende zijn die sonden
duechden die in elker tijd
in ons werkende zijn profijt
ende maken in ons oedmodichede
sinte augustijn die secht ooc mede
der hoverdighen venijn
mach anders niet gebetert zijn
dan metten venine der temptacien
die ghevere van alre gracien
christus in sinte lucas zede
theghen dese hoverdichede
altijd ter nedersten stede so zit
in matheus secht christus dit
ten zi dat ghi te bekeerne pijnt
ende werdet als een cleyne kint
int rike der hemele ne comdi niet
daer na staet daer dus bediet
die hem oedmoedicht kinds gelike
die is die meeste in hemelrike
wel leerde ons christus oedmoedichede
doe hi menschen forme an dede
ende wiesch zinen jongheren die voet
also ons sinte johan bevroet
om die hoverde te velne allene
so woude christus werden clene
daer hi hem selven ute ghenc
ende schalkelike forme ontfenc
ooc starf hi om te velne hare
wel schijnt dat hise heft onmare
die ander partie van deser misdaet
wert alsoot vorseghet staet
van manyeren der hoverdicheden
ende zijn gedeilt in vier leden
in hoverde van bynnen ende van buten
dinderste salmen eerst ontsluten
dats int verstaen ende int begheren
dese na der heilighen leeren
hout vier manyeren onder hare
in deerste maniere misdoet hi sware
die waent dat goed dat hem god gheeft
dat hijt van hem selven heeft
in dander wil hi wel verstaen
dat hijt van gode heft ontfaen
mer dattet om zine verdiente zi
in die derde maniere schijnt hi
die waent hebben dat hi niet heeft
ende in die vierde die mensche sneeft
die hem selven verheffet ende doet
ere upt geleende goet
laet ons deerste maniere ansien
van hem lieden die niet willen lien
dat si van gode haer goet ontfaen
hier up doet sinte bernard verstaen
wie is so ontzinnet dat hi
waent dat hem anders komen si
dan van gode dat hi bezit
corts daer na secht hi wel dit
wine hebben niet ten kome vanden heere
daer omme lovic den ghever zeere
teykene zesse so vinden wi
daer hijt claer mach kennen bi
die in dese hoverde snevet
up dat hijs herte te beterne hevet
dat eerste is dat hi hem glorificiert
upt goet dat hem god toestiert
hier up doet ons dapostel verstaen
wat hefstu dune hefstet ontfaen
twi verblidestu in dat
alsof gijt niet ontfanghen en hat
dat ander teyken wie diet beseft
dats dat hi hem daer up verheft
want dese hem selven den lof ghevet
des goets dwelk hi ontfanghen hevet
hier up dus in job ic vant
of ic cussende byn mine hant
so moeten mine schouderen met allen
metten beenren vanden leden vallen
biden handen so verstaen wi
den arbeit daer hi waent leven bi
ende biden cussene vanden mont
is dat prisen vandien gheorcont
dus cussede zine hant die ghone
die zine wercken is ghewone
te hantierne als hi verrijct of wint
want godes ghiften hi niet en kint
ende die ghenade die hem god ghan
trect hi hem selven te love an
dat derde teyken dat desen toocht
die van hem selven waent zijn verhoocht
dats dat hi ghenen lof ne ghevet
gode des hi ontfanghen hevet
gode hi nauwe benediet
want hi hem selven die ghenade antiet
al sprect hi met den monde goddanc
bynnen so is die ynnycheit cranc
dat vierde teyken daer hi hem bi
kennen mach die dusdaen si
dats dat hi die ghene versmaet
die nederre sitten dan is zijn staet
ende dat goet niet hebben dat hi hevet
hier up sinte bernard ute ghevet
want toten hoverdighen secht hi
dat onrecht up die armen blaesdi
die niet hevet dattu hebs dach
hevet hijs niet ontfanghen hijt mach
ghelike dattuut hevest ontfaen
dat vijfte teyken mach hi verstaen
die van hem selven waent zijn bevert
dats dat hi gode veronwert
te dienene ten ware met boeser tale
dusdaene so toghen wale
dat si bi gode niet wanen leven
die ghenen dienst hem weder gheven
dusdaene machmen vele mercken
men siet er ghenoech in kercken
die niet en achten te boghene knyen
als men dat sacrament laet sien
si roepen wel ghenaden here
mer dese boerderen so min noch mere
met gode also scrifture verclaert
ghelike den ghenen die zinen boomgaert
met dieren froyte hevet geladen
ende biedet zinen heere die bladen
dat zeste teiken mach zijn verstaen
dat hi die vele hevet ontfaen
van gode hem niet weder gheeft
want dat die armen die vor hem beeft
om gode eyscheden te hare noot
dit ontsecht hi hem al bloot
vake up die armen si toe gebaren
of si hem niet schuldich waren
ja si vele dit orcont dus
mijn heere sinte gregorius
ghedenc dattu bi gracien heves
dattuut den armen weder gheves
wilstu of en wils gehouden
bistu daer toe bi rechten schouden
sinte augustijn secht dus te di
christus secht tote di ghif mi
van dien dat ic ierst gaf di
ic eysche ende du en ghevest niet mi
die ander hoverde van bynnen
draecht hi die wel wil kinnen
dat hi van gode heft zijn goet
mer dat dat zijn verdienen doet
om dese ghecke hoverde te vliene
staet di wel eerst an te siene
dat ware theghen die genade des heeren
also die heilighe sancten leeren
of god zine ghiften gheeft
den mensche om dat hijs verdient heeft
waer sal stede hebben gracie dan
of god gelike den huysman
die in zijn huys wercliede heeft
ende elken zine verdiente gheeft
wan comt menighen dan dat goet
die te gode wert niet en doet
binnen den jaere dat loons weert si
eene ander redene is daer bi
si wanen gode tien an
die ghever is dat hi is een man
die te vercopene hout zijn goet
coepman was hi doe hi zijn bloet
om ons te copene ute liet
mer vercoper so ne is hi niet
schofieringhe si gode doen
diet houden in haer opinioen
eene derde redene deser quaethede
ghaet theghen gods ontfermichede
want waert dat die ghifte stoede
na verdiente vanden gods goede
god mochte segghen te dusdanen
die met verdienten copen wanen
also sinte matheus ons leden
scrijft dat die vroede magheden zeden
die hem van olye hadden vorsien
ghaet tot die se vercopens plien
ende coopt an hem lieden u ghevoech
des olyes hebben wi weynich ghenoech
eene vierde redene is ghetoget mede
te vliene dese hoverdichede
want si is ghechede alte groot
also scrifture toghet al bloot
dat vijf ghecheden zijn in desen
die bi verdienten vorsien waent wesen
eerst hoe zeere dat hem een ghevet
te godes dienste hoe langhe hi levet
hi ne mach vulgelden niet die schouden
daer hi te gode in is gehouden
dit doet ons sinte bernard te kinne
int boec vander godes minne
of ic mi selven al schuldich bem
gode om dat ic was van hem
gemaect wat sal ic doen te dien
om dat hi heft vermaket mien
al dinc te makene nadat behoort
dat en was den heere mer een woort
dit laet ons david verstaen
hi seghede ende si waren gedaen
hi geboot ende geschapen si waren
mer dat vermaken der sondaren
was christus niet te doene so lichte
daer toe sprac hi wale ende ghedichte
doe hi predicte die waerhede
menighe smaheit verdroech hi mede
sware passie ende verdriet groot
ende gaf hem selven inden doot
daer wi mede vermaket waren
also die heilighen wel verclaren
wat sullen wi hem gheven dan
die ons eerst maecte nu weder hier van
scrijft sinte bernart al ghave ic mien
dusentwerf wat soude te dien
antworden die god is ende heere
merct of hi dan dwelet zeere
die bi verdienten waent ontfaen
dat goet dat hem god hevet gedaen
die nie geghelden en mochte die schouden
daer hi te voren in was gehouden
die ander ghecheit is van dien
die bi verdienten waent zijn versien
dat hi niet siet ende merct
dat zine bate is dat hi wel werct
god ne heft wat doen met onser doeghet
hier up sinte lucas dus toeghet
als gi alle dinghe hebt ghedaen
die indie geboden zijn gestaen
secht wi zijn onnutte ghersoene
want wijt schuldich waren te doene
die wel doet te zijns selves orbore
wat lone wil hi anders daer vore
daer hi selve den wasdom heeft
dat derde is daer hi in sneeft
dat hi enych werc dat hi doet
rekent wesen over goet
dat weynich goed is vor den heere
hier up secht job in zine leere
een woort dat ic dus ontlade
si die mi dienen zijn ongestade
ende in zine enghelen vant hi quaet
lichter valt in ons misdaet
yzaias die sprect hier bi
alle onsuver so zijn wi
ende onse gerechticheit besmuedert
geliket eenen clede bemuedert
up dat wi wanen wel doen dus
seghet ons sinte gregorius
vake onse gherechticheit
als si ter proeve is geleit
vor den godliken gegronde
is si al onrecht ende sonde
dat werc is vake vor gode den heere
vuul ende onbequamelic zeere
dat harde schone ende harde goet
dunct den ghenen zijn diet doet
sinte bernard hier up seit
gods des heeren ontfermherticheit
dat is al dat verdienen mijn
anders en mach gheen verdienen zijn
van deser groter ontfermicheit
david inden souter seit
die ghenadichede van di
here god is harde groot in mi
die derde maniere is die verheffen
up hare valsche wanen beseffen
van consten daer si nye af saghen
up dwelk si hem hoverdich draghen
ende verwanen al omme up die
so seghet die prophete yzaije
wee ju die in u selves oghen
vroet zijt ende in dat vertoghen
alle dinc ooc ju selven trect an
hier up soo secht ooc die wise man
saghestu den man die waende vroet
schinen in zijns selves moet
die ghec hadde hopen boven dien
want den hoverdighen mach ghene geschien
verwaende die hem selven prisen
dat zijn si die in elker wisen
smekers hem zijn treckende na
hier up secht mester seneca
van allen vrienden is een pleghen
dats dat si smekende alle weghen
elken bedrieghen die se hoort
mester seneca die secht voort
dat smekers den hoverden doen
als die kindre hebben geploen
metter blase driven spel
die si met winde vullen wel
een kind een weynich vore blaest
die die blase met winde haest
dan blaest een ander vul die blase
ende dus met hare visevase
so blasen smekers woorden in
den hoverdighen daer haren zin
bi vult van zondigher ydelhede
die hoverdighe ne roect ghene bede
te doene dat hem god gracie gheeft
want hi waent seker dat hi se heeft
hier up seneca dus bediet
daer omme ne willen wijs dancken niet
om dat ons dunct dattet ons betame
is al waert dat ons meer quame
god niet gherne gracie sent
den ghenen die levet onbekent
dat daer gheen dancken quame na
hier up so secht mester seneca
het is verloren datmen biet
ghifte die niet te danckene pliet
up hoverdighe die ghenoechte ontfaen
in dat hem smekers doen verstaen
mester seneca dus sprect
ic sal spreken wat hem gebrect
die al besittet hier ende daer
dats yement die hem seghet waer
die wise salomon die secht voort
die prinche die gherne loghene hoort
heft onghenadighe lieden
jheronimus woorde dus bedieden
nyemant vertelt gherne woort
daer si tondancke zijn gehoort
die vierde maniere is nu wilt horen
van die hem selven setten voren
vor alle andre ende prisen mede
dits over grote dorperhede
si willen die in die misdaet sneven
gerichte van hem selven gheven
sinte bernard secht minne ende nijt
die ne konnen te gheenre tijd
recht ordel ute gheven
deen of dander moet sneven
want eist dat dijns vrients misdaet
te dinen gherichte alleene staet
du sulst die cleynen ende smalen
of bedecken alte male
hoe sal dan enych beneden der zonnen
te rechte wel gherichten connen
up die hem selven in elker wisen
vor andere setten ende prisen
sinte augustijn ons aldus calt
hets goet den hoverdighen dat hi valt
dat hi niet verwaent bediet
sinte petre ne halp niet
also zeere dat hi den roem sprac groot
met christus te ghane bet inden doot
als tsturten dede van menyghen trane
om die loeghene af te dwane
theghen dese verwaentheit
eist dat sinte bernard seit
die vulmaectelike ansiet
sijns selves misdaet hine sal niet
eens anders sonden willen doen schinen
mere noch quaet ghelijc den zinen
die vijfte maniere is gescreven
van die begheren te zine verheven
van dusdaenre verwanicheit
die minre sinte augustijn seit
ic dar wel over recht orconden
dat die verwanighe valt in zonden
daer hi hem bi mach kennen wel
wien so ghenoechde dat hi vel
leringhen vele so vinden wi
daer hi ghec mach heten bi
die erghent up heft verwanicheit
want paulus die apostel seit
machtich genoech ne zijn wi niet
van ons selven te denkene yet
of een niet goeds gedencken can
hoe sal hijt moghen werken dan
bi hem selven die mensche quaet doet
mer bi hem selven werct hi gheen goet
gelike der erden die distelen voren
draecht van haer selven mer gheen coren
van dusdaenre verwanicheit
mijn heere sinte gregorius seit
nyemand en mach hem verheffen wel
na dat peter die apostel vel
vele wi in die scrifture lesen
bi deser misdaet bedroghen wesen
van konync david van salomoene
van vele anderen van heilighen doene
dus moet dese zonde tontsiene zijn
hier up secht sinte augustijn
wel is die mensche in frenesien
die daer ghaet daer hi mach sien
vele andere sneven ende misvaeren
also die lerers wel verclaren
die seste maniere is in die
die staen na der heerschapie
om boven den volke te zine dus
scrivet te desen gregorius
heerschapie is niet gegeven
om dat een mensche soude leven
boven alle andere als een meeste
mer boven visch voghele ende beeste
is des menschen heerschapie gestelt
alsoot in genesi is getelt
dat sprac die ghevere der ewigher weelde
maken wi den menschen tonsen beelde
of god gelike hem maecte den man
wanen comt den mensche heerschapie dan
dat hi hem hoverdich wille draghen
jheronimus woorden dus gewaghen
wacht vander eeren die niet geploen
mach wesen sonder groot misdoen
in salomons proverbien staet
als die quade heerschapie ontfaet
mach dat cleyne volc wel vruchten zeere
dat wonen moet onder dien heere
van sinte augustine leest men also
dat hi uut elker stede ontvlo
daer gheen bisschop bynnen was
om dat hi hem vruchte das
datmen hem mochte hebben gekoren
in die meeste vruchte vele te voren
is hi die die hogeste stede besit
hier af scrivet jheronimus dit
die ere trect na hem misval
mogenthede verghaet al
die hem daer in meest verhief
die valt dan int meeste grief
sinte jheronimus die secht dat
die inden oversten graet zat
hem wert die meeste pine dan
in apocalipsis secht sinte jan
dat indie uterste donkerheit
ten verdoemden wert geseit
na dat hi hem glorificierde
ende na der weelde die hi hantierde
ghif hem droefheit ende torment
leyder dat nyemand dit in hem prent
elk clymt die mach up desen dach
kome datter af komen mach
hier af een exempel hoor
te cleriaeus was een prioor
die ghenaemt was godefroot
hi was om zine doeghet groot
teenen bisschop gekoren doe
sijn abt hem dwinghen woude daer toe
vel hi an cruus plat ter erden
vor diene gekoren hadden bi werden
ende sprac ic sal eer kiesen te zine
vluchtich monic in verre woestine
mer bisschop ne werdic nemmermere
verlaten bleef hi doe der eere
daer na als dese te stervene lach
een ander monic dede hem gewach
dat hi hem woudet god gehingen
sinen staet woude weder bringhen
godefroot starf cort daer naer
daer die ander stont vorden altaer
vertoghede hem in een visioen
godefroot ende in dit doen
ten monic sprac hi goedertiere
ic godefroot dijn broeder bin hiere
die ander vraghede hoet met hem ware
hi seghede wel mer mi is clare
vertoghet vander drievoudichede
had ic ghenomen bisschops stede
ic hadde gesijn van den getale
die behoren ter helscher quale
merct dan wat is besitten staet
elk nemes hem ware diene ontfaet
ter zevender maniere wilic scriven
die hoverde die menschen driven
van clederen ende van gewaden
hier af tontbeerne ons raden
vele leringhen in scrifturen
hets tontsiene dat nu ter uren
up bracht is menighe moyhede
om zielen te vanghene daer mede
deser hoverde te ontvliene
is ons van noeden an te siene
uter scrifturen some leringhen
die moghen helpen te sulken dinghen
mester seneca seghet voren
gheen mensche ne is rike geboren
heft hi dat hem dect een cleet
ende spise also elk wel weet
van welker hi is ghevoet
hi ne eysche gheen ander goet
upt moye upt schone hi weynich acht
mach hi van couden zijn bewacht
sinte jheronimus die seit
moyheit ende vuulicheit
moeten eens geschuwet wesen
die apostel paulus scrijft te desen
ic en wille niet dat wive gomen
met wat gewaden si hem tomen
tomen hem met schonen zeden
met zuverheden ende met schemelheden
ecclesiasticus ons dus bediet
in dine gewade verblide niet
wie is die nu yet nieuwes andoet
hem en verandert des zijn moet
die bible ghift ons wel te kinne
dat ester die konynginne
haer sieren liet om ghene dinc
dan als si moste vor den konync
ende hijt woude haer vertoghen
dan so woude sijt ghedoghen
dat si eerlike was verchiert
menych wijf nu visiert
diere moyheden te hanghene an
die niet daer in meent haren man
mer onder tfolc dat men se siet
vor hare mans si ne achtens niet
die te beradene zijn ooc mede
volghen der hoverden zede
in hare ghewaden also wel
nochtan secht paulus die apostel
dat hem magheden souden voeghen
dat si gode souden ghenoeghen
dat wijf moet sorghe nemen an
te dien dat toe hoort haren man
die man moet besorghen mede
dat behoort tes wijfs tamelichede
dat ander dat ons hier af mach trecken
ende te simplen habite wecken
dat zijn vijf grote sotternyen
die wi indie tomeden sien
wilen plaghens allene wiven
nu machment vanden mans wel scriven
want daer si hem verchieren met
dats boven mate zeere ontset
dat spots wert is daer mense siet
die eerste ghecheit is bediet
dat si haer habijt willen bequame
maken boven haren lichame
ja boven der zielen die daer is bynnen
dese die slachten in allen zinnen
den ghenen die sappels schelle mint
boven die kerne die hi daer in vint
om dat si schone is ende roet
dits openbare ghecheit groot
die ander ghecheit die mach wesen
dat die menschen ute lesen
so costelike moyerdien
ten lichame ende niet besien
waer mede die ziele wert gecleet
als si vander werelt scheet
welker schoenst gecleet te zine behoort
sinte bernart die sprect dit woort
alte groot abusioen
is te siene in des menschen doen
dat joncwive vrouwen werden
die die vrouwe neder terden
dit doet hi die schoenheit maect
den vleysche ende die ziele houdt naect
die derde ghecheit is si poghen
met groten costen omme die oghen
te voedene die hem sien na
hier up so secht mester seneca
ten mach die liede niet versaden
dat si haren evenmensche schaden
metten monde metten buke mede
si ne willen met hare moyhede
der lieder oghen halen te hem waert
die doer enyghe stede vaert
hi sal mere wercliede sien
die maken sullen divers engien
vremde oghen te voedene met
danden buke noch gheen ander let
hier up sinte bernart dus ontbint
die hoverdighe mensche wel vint
dat ghene daer hi up houdet mede
genoechte van zijnre hoverdichede
een ander arm mensche keytijf
vint niet up te houdene dat lijf
die vierde ghechede van desen
mach in dat claer gesien wesen
dat si alle uterlike dinghen
suver ende schone voort bringhen
ende selven vuul ende onsuver zijn
hier up secht sinte augustijn
ic zie zuveren ende verchieren
al dinc omtrent den putertieren
ende selve blijft hi vuul ende besmit
in vele menschen gevalt dit
exempel hoor up dese dinc
wi lesen dus van eenen konync
die soude festeren zine maghen
teenen van zinen vercorenen daghen
so moy dreef hi zijn atoer
dat hi solre want ende vloer
verdecken dede vander zale
met pellen purpere ende met sindale
so dat ter tafele vanden konync
een groot philosophus ghinc
die dit mercte ende in las
alst welna gegeten was
quam den mester an eenen hoeste
dat hi emmer spien moeste
ende speech den konync int ansichte
die knapen spronghen up gedichte
om den mester te doene ter doot
mer doch die konync dat verboot
ende hiet datment liete staen
die konync vraghede twi hi ghedaen
hadde te hem wert die dorperhede
die mester antworde ende zede
konync ic sach dat ic moeste
spien van bedwange des hoeste
doe sach ic alle die steden
gevult met sulker costelheden
ic en wiste spien werwaert
doe speech ic konync in juwen baert
dien ic sach van diere spisen vet
ic en sach gheen stede besmet
daer ic mi zuveren mochte konync
die konync mercte dese dinc
dat die mester waer hadde geseit
ende keerde hem ter oedmoedicheit
die vijfte ghecheit is des zeker zijt
datmen in die clederen verblijt
des wi te rechte ons schamen souden
also die heilighe scrifturen houden
dat adam hem decte niet
eer hem die sonde was geschiet
daer hem schaemte af quam toe
hi decte hem met bladen doe
die cledere zijn orconden
dat wi ons decken vor die zonden
want eer adam zonde dede
genoeghede hem so die schoonhede
dat hi gheens deckens ne rochte
mer na den zonden hi decsel sochte
niet meer dan zonne ofte mane
decken hare schone ghedane
of die bloeme die upten acker staet
decte hem adam vor die misdaet
die hem so tomen met clederen rike
die zijn recht den grave gelike
daer wi doden in sien sluten
die schone zijn bescreven buten
bynnen zijn si vul vuulicheden
van wormen van beenen der menschen leden
sinte augustijn secht hier toe clare
dat die licham vanden zondare
is der doder zielen graf
sinte matheus die secht hier af
wee scriben ende phariseen wee
ju lieden die zijn no min no mee
gelike den grave dat buten es
bescreven bynnen stinckende mes
dat derde dat ons mach helpen mede
te hatene uterlike moyhede
dats die grote overmate
die die moyheit heft te haren state
ten eersten vander costelheit
van welker sinte gregorius seit
nyemand costel cleder soect
dan die der ydelre glorien roect
want nyemand ne roect der tomerien
te draghene daer men hem niet sal sien
sinte gregorius die secht ooc mede
nyemand en wane dat costelhede
van clederen staet sonder misdoen
na dat christus in zijn sermoen
sinte johan baptisten wijsde
scharp gecleet ende dat prijsde
des eersten menschen cledere waren
velle van beesten metten haren
der biblen woorde ons dus vertellen
god maecte van tween schaepsvellen
twe rocke adame ende yeven
daer na so begonde gelieven
den mensche dat hi die huut af dede
ende droech die wulle om lichtichede
ten derden wert in hem gegeven
dat si schurtsen van cruden wreven
ende cledent dat noch sachter was
dat noch heet hanep ende vlas
ziden vantmen van wormen dat mes
dats zide die noch edelst es
ende nu eist worden al gemene
goud silver costele stene
daer hem menschen verchieren mede
te dancke der hoverdichede
alle gemene menschen draghen
hare gordele met silver beslagen
soot wel te siene is openbare
dwelk is overmate sware
om dat die buuc een vuul sac es
vuulhede in hebbende ende mes
boven allen anderen leden
ende men doet hem meest werdicheden
een vat dat in hout clareit ofte wijn
sal met houte gebonden zijn
ende die mensche gevult met zonden
moet met silvere zijn gebonden
van deser groter ontemelicheit
david die prophete wel seit
hare dochteren zijn geprent
met kostelheiden al omtrent
eenen heilighen tempel gelike
nu pleghen des arm ende rike
die ander sake van overmaten
die die hoverde niet willen laten
is dat si clederen vele paer
maken ende si ne weten welnaer
welke andoen dat si hem toghen
te bewisene inder liede oghen
want daer om eist al dat die wiven
so hoverdighe voere driven
van cledren ende menych man
ende die arme so vele ne can
met ontfermighe claghe ghedoen
datmen hem gheeft hosen of schoen
al ne moghen si niet zijn versleten
si laten se liever den motten eten
dan si se gheven den armen an
hier up scrivet dus sinte johan
ghi riken weent nu ende huult mede
indie grote keytivichede
die tot ju comt sonder ghenaden
juwe rijcheden zijn verrot juwe gewaden
sijn vanden motten al doergheten
dus doet ons sinte bernard weten
die armen roepen die hongherigen claghen
van couden van breke wi vertraghen
wat helpt ju rike moye habijt
of gi niet ontfermich zijt
die derde overmate is mede
inder cleder grote vremthede
so men nu mencselen visiert
daer hoverde mede is verchiert
elk zoect om vremde ghedane
te zinen clederen nyemand ne wane
dat dat sonder misdaet zi
van eenre maghet so lesen wi
die in haer selven hadde gewroech
van consciencien om dat si droech
cledre van andertiere tincture
dan also se gaf nature
haer selven si begreep ende zede
een schaep dat nye zonde dede
hout hem wel te vreden das
dattet wulle draecht so si was
ende du zoecst kostele ghedane
wien vele zonden cleven ane
een ander redene is daer toe mede
dat nyemant zoeken soude vremthede
van varuwen in zine gewaden
om dat die heere vul van genaden
die wulle upt schaep wel hadde gemenget
die nu wit of swart vort brenghet
also hi hevet die bloeme ghemaect
van schonen varwen wel gheraect
mer hi woude den mensche toghen
dat hi twe weghe heft vor oghen
dien hi woude mochte hi kiesen
hem selven behouden of verliesen
den wech van levene sonder smitte
van hooftzonden bediet die witte
die swarte bediet zondelic leven
dat ewelic die ziele doet sneven
dus so werden ter lester uren
wit of swart der zielen paruren
na den weghe dien si ghenghen
vorwaer dat die wive vort brenghen
ghele varuwe an haer hooftcleet
te misprisene zere ict weet
scrifture secht die wille gelooft
dat wijf draghe gedect dat hooft
want onder den man behoert haer te zine
ende si brachte vort die eerste pine
bi dat si eerst den appel at
scrifture secht ooc al plat
thooftcleet soude twijf schamen doen
nu eist al ter hoverden geploen
oft gheel so becomt den wiven
hoe comt dat si niet bescriven
haer ansichte metten safferane
scrifture gheft claer te verstane
dat gode ende zinen enghelen mede
van varuwen becomt withede
in cantiken staet dus al bloot
mijn gheminde is blickende ende root
dat blickende zuverheit betekent
dat rode zijnre passien torment
die zelighe bruut beroemde niet das
dat haer gheminde ghelu was
sinte matheus orcont wel dus
doe hem transfigureerde jhesus
worden zine cledre ghemaect wit
in vele steden lesen wi dit
dat gods enghele waren gesien
in witten stolen wat lust dien
die haer hooftcleder ghelu maken
daer wi dus vele leringhen smaken
dat witte varuwe becomt bet
gode ende zinen enghelen met
sinte johan doet ons ghewach
dat die machdalene sach
twe enghelen biden grave sitten
die waren gecleet met witten
ten vierden dovermate wi scriven
vander tomynghe vanden wiven
enyghe smeren haer anschijn
om dat si de schoonre souden zijn
andere vlechten vremde haer
int hare als quansijs et was daer
van die hem selven vermaken dus
bescrijft ons sinte jheronimus
uut wat betrouwene so geschiet
dat hi tansichte te hemele biet
dwelk die schepper niet bekent
want selve so heft hiet verprent
te desen die te schofierne gode
menen is te proevene ode
toornen so mach eenen wercman
dat een die niet theghen hem en can
bewinden soude van zinen daden
god schoep den menschen uut ghenaden
nader drievoudicheit gebeelde
als ervelinc vander ewigher weelde
mer als hi hem selven vermaect
ghevalt wel dat hi weder ontraect
ter vijfter overmate is te kinne
die ongheordineerde minne
die ter schoonheide hebben wiven
om twelke si al haer toomsel driven
dits bedriech swaer ende ydelheit
salomon die wise man seit
bedriegelike gracie ende ydel mede
is des lichames schoonhede
dat wijf die den heere god ontsiet
die wert geprijst die schoonheit niet
dat allene niet is die schoonheit
die prophete yzaijas wel seit
schoonheit slacht der bloeme die staet
wies schoenheit geringhe verghaet
cleyne is si gemynt daer bi
dat si so onghedurich zi
die ander waeromme so wilt kinnen
dat dulheit zeere is schoonheit minnen
om dat si vake zeere deert
wives schoonheit is een vierijn sweert
bescrijft ons sinte jheronimus
ten schonen bouden wive aldus
ezechiel die prophete seit
walgelike maect gi uwe schoonheit
die wise salomon dus bediet
dat vander schoonheiden geschiet
geliker wijs dat jonghe kind pliet
om dattet tsweert zeer claer siet
so slaet het gherne die hand daer an
ende alst hem gesneden voelt dan
wilt hem toghen teiken van rouwen
dus laect hi die an wille schouwen
met zotter minnen wijfs schoonheit
die welke is so salomon seit
tsweert dat an beiden ziden snit
want si ziele ende lijf verslit
dat zeere tontsiene is wijfs schoonheit
is ons in exemple gheleit
dat men van balaam vint
den coninc dat hi hadde een kint
van denwelken seghede zijn medicien
dattet blint soude bedien
waert dat quame zonne te ziene
eer dat out ware der jaren tiene
doe hiet die coninc balaam schiere
dat kint sluten in eene duwiere
daer gheen gevoel was van claerheden
als die tien jaeren waren leden
ende men dat kint brachte vor oghen
ghinc men hem menighe chierheit toghen
goud silver ende ander rike dinc
ende doe vraghede die jonghelinc
van elken dinghe hoe dat hiet
ende men heftet hem bediet
doe sach hi schone wiven dare
ende hi vraghede wat dat ware
een heft hem in spele gheantwort
dattet duvele waren die rechtevort
konnen verleiden elken man
alsmen dat kind leyde van dan
vor zinen vader den konync
so vraghede hi den jonghelinc
wat dinghen hi begherde zeerst
van al dat hi gesien hadde eerst
dat kind gaf antworde ghereet
den duvel die die mans verleet
des balaam zeere was vervaert
tote dien dat hem was verclaert
wat dat kind meende daer mede
dat jonghe wijf ende hare schoonhede
die derde redene is waer bi
schoonheit niet te begherene si
dat si der zuverheit vake deert
want dat schone wijf is meest begheert
hier up een poete seit
altijd eist vander schoonheit
een strijt ter zuverheide waert
met rechte is si altijd vervaert
dat zuvere schone wijf om datte
si is ghelijc den groten schatte
dien men draecht ondect te weghen
dien men gherne te rovene pleghen
dus moet si haer houden simpel ende stille
die schone die zuver bliven wille
sinte gregorius ons dus gewaghet
die schat te weghe ontdect draghet
hi begheert berooft te zine
somighe wijfs doen grote pine
om te verschonene haer figure
die lelic ghemaect zijn van nature
si wanen hem selven schone maken
met tomene mer si ontraken
pijnden si so zeere om wesen goet
god soude hem daer toe verlenen spoet
mer schone ne moghen si werden niet
na dattet nature eerst achter liet
nu laet ons die deren anesien
die komen uter tomerien
die eerste dere is dat vele wiven
vele schoonre souden bliven
toometse haer so die simple plien
dan met menigerhande tomerien
een ander quaet dat volcht hier an
dats dat si maect tusschen wijf ende man
vake menych swaer discoort
als dat een wijf ziet ende hoort
dat die ander heft nieuwe habijt
so doet si haren man verwijt
dat hijt haer niet gelijc doet draghen
ontsecht hijt haer dan sal si jaghen
om kennesse te hebbene an eenen
andren die haer ghelt sal leenen
dit brouwet die hoverdicheit al
een ander man ooc laten sal
sijn wijf ende keren zinen appetijt
upt vremde wijf om haer habijt
leliker nochtan dan zijn wijf
hier af doet tomerie dat bedrijf
een derde quaet dats wilt verstaen
dat si verliesen haer monster gaen
want si komen gode schofieren
ende zine enghelen inder manieren
dat si brenghen die figuren
met toomsel ontmaect die nature
hem gaf ten wille vanden here
hier in schofieren si gode zere
toomsel rovet hem hare gebede
want god hoort niet hoverdichede
dat vierde quaet dat in mach bringhen
toomsel is na den menynghen
om die welke hem wive tomen
so wat wive der tomynghe gomen
om ander mans te enygher stonde
te vulkomen doen hooftzonde
al ne woude si ooc niet met hem sneven
sinte augustijn heft ons bescreven
niet allene en is dat begheren
dat der zielen mach gederen
mer ooc willen begheert te zine
is hooftzonde na sinte augustine
ander wive tomen hem heden
om boven ghaen in hoverdicheden
ende andere hanghen hem toomsel an
om te behaghene haren man
om hem te wachtene van anderen wiven
dese moeten te mate driven
haer toomsel of si misdoen daer inne
brenghen si se te zeere te minne
sinte ambrosius doet ons bekint
die alte zeere zijn wijf mint
is hoerier dits getoghet ode
want die minne schijnt theghen gode
ende daer omme heft si hooftzonde
hier omme soude in alre stonde
elk man zijn wijf tomen doen
dat si hem niet ware occusoen
ten zonden in genesi staet gescreven
dat wijf was den man gegeven
in helpen dits nu so verkiert
dat si den man ter hellen stiert
bi dat si hem staet inden moet
sondelike winnen dat goet
daer si hoverde bi mach driven
die niet achter ne moet bliven
ende die mans volghen hem ooc mede
den wiven van hare hoverdichede
dus leydsi malkanderen inden pit
sware echschappe so zijn dit
dese echschappe zijn min no mee
gelike den scharpen doornen twee
ondervlochten daer ende hier
die men te gader werpt int vier
om dat si niet moghen verscheden
aldus verdoemensi hem beden
al eist dat dat goet beghint teghaen
vander hoverde si node afstaen
eten ende drinken si eer minken
dan si hoverde laten zinken
van anderen manieren die behoren
ter hoverden so wilt horen
die ic som overliden wane
ende vander edelheit te vermane
om dat hier voren is geseit
daert sprect vander verwaentheit
van dien die wille sijn verheven
up gracie die hem is gegeven
dat hi starc is of schone van leden
of snel of vul gesondicheden
of edel na den lichame si
dits vor al geseit hier bi
ne doe ics hier gheen verclaer
mer ghi sult vinden hier naer
vander hoverden van maeltiden
daer die riken haer gaste mede verbliden
hier na suldi horen bedieden
vander hoverde van dienstlieden
die so groot nu zijn geresen
dat si verzweghen moeten wesen
van die dese besorghen ende voeden
ende hier na suldi moghen gevroeden
die teykene van rechter edelheit
nu so ware goet geseit
van die reden maeltiden groot
om hem die hebben ghene noot
dwelk der hoverden al behoeft
dit mach in viven zijn gheproeft
dat eerste is dat hi is groot
ende rike die daer is ghenoot
wien ghene spise mach gebreken
ende die armen zijn achter gesteken
wien men tetene soude gheven
want sinte lucas hout bescreven
alstu doest die maeltijd dijn
roep die arm ende cranc zijn
cropelen doven ende blende
du suls zalich zijn int ende
die ander saken se verclaren
in vele dienres die si bewaren
sod is hi die hem daer in verhoget
want lucas die ewangeliste toget
hoe die rike lazarus bad
die in abrahams schoot sat
dat hi hem ghave een dropel verschede
omme zine tonghe te coelne mede
die derde hoverde is na dat bewisen
in die menichte van spisen
bereit bi vulre vorsienichede
ydele glorie te voedene mede
hier up mester seneca seit
niet hongher mer hoverdicheit
eyscht gerichte menigherande
als die buuc mont ende tande
zat zijn van dat ter tafelen staet
die oghen ne zijn noch niet versaet
die vierde sake is bekent
int silverne facelment
daer die tafele mede is verchiert
ende ydele glorie menteniert
ende menich boven zinen state stelt
die bat orboerde dat ghelt
die vijfte hoverde die heeren plien
dats vanden menistraudien
die si hebben te haren maeltiden
hare gasten daer mede te verbliden
hier up in job so lesen wi
trompen nacaren so houden si
ende verbliden in orgelen ende in snaren
in rijcheden leyden si hare jaren
ende eer dat een point ghelijt
so dalen si int helsche subijt
yzaijas woorden aldus zijn
harpen nakaren trompen ende wijn
hebdi in juwe werschepen al
ende ghi ne siet niet wat god sal
werken inden doemesdaghe
tgherichte dat nyemand sal verdraghen
nu volcht hier na te ansiene
der gheenre hoverde die met dienne
verkrigen moeten daer si bi leven
dese zijn nu also verheven
beide met toomsele ende int cleet
so datmen in vele husen ne weet
welk die vrouwe is of die maghet
haerre hoverdie die se draghet
is ghenoech te kennene gegeven
int capittel hier vor screven
ende vanden knapen mede
die al volghen haers heeren zede
mer van tween dinghen hebic verstaen
daer dienstliede mede omme gaen
ende daer si meest verriken mede
dats smeken ende ontrouwehede
van die ongetrouwicheit doen
scrijft aldus die wise salomoen
die onghetrouwe dienlinc sal
des konynghes toren draghen al
sinte matheus bescrijft mede
die heere van zinen knape zede
die qualike hadde den penninc besteit
werpen indie uterste donkerheit
vanden dienstlieden die plien
omme te ghane met smekerdien
matheus woorde dus uutghaven
laet den doden den doden begraven
van desen begravene so secht dus
mijn here sinte gregorius
dat die dode den doden begraeft
is als deene zonder den anderen laeft
met smekerdien dat hi ne schent
wel leven die riken zeere verblent
die hare dienres te verre geloven
die se met loghenen verdoven
die smekers hem trecken na
slachten secht mester seneca
hem die honych draghen woude
om dat hem groot hoop volghen soude
van vlieghen diene souden biten
aldus die riken dat goet versliten
dat si den smekers pleghen te ghevene
die se leyden ten helschen levene
die vlieghe na hare maniere
volcht den honych den coorne die miere
der beesten volcht die wulf ghereet
alle soeken si so elk wel weet
den roof om te hebbene daer van
so doet die smeker den riken man
omme tghelt dat hem zoete smaect
ende vake hi daer an gheraect
hier vor so is wel geseit
dat hem nyemand up edelheit
van lichame soude verwanen
ende om een seker vermanen
werden hier vijf redenen geseit
om te toghene dat hi dulheit
doet die hem daer up vergroot
die eerste redene is al bloot
om dat die edelheit vanden vleysche
so vake quetst met haren eysche
dat edelste deel dat is die moet
als si ne verhoverden doet
hier up die wise salomon seit
nyemand en mach up die edelheit
van geborenissen verbliden
die schalc is vander edelster siden
die ander redene is wilt horen
om dat wi alle quamen voren
van eenre moeder van eenen vader
ende schoep ons niet een god algader
hoe veronwerdet gi talre tijd
malkanderen die broeders zijt
die derde redene waermen mede
verspien soude erdsche edelhede
omme dat vuul is int verstaen
die materie die wi ontfaen
van vader van moeder daer wi af komen
ende onse wesen hebben genomen
dwelk is grote onmerkelicheit
want die heilighe job dus seit
toter vuulheiden ic seide
du bist mijn vader mijn moeder mede
ende mijn suster ooc die wormen
nyemand en is so schone van formen
hi ne comt in desen vuulen staet
so gheringhe als hem die gheest ontgaet
dus is des vleysches edelheit
mester seneca hier toe seit
nyemant en can ic edelre gesien
dan hem die heft traechste engien
ende die ten goeden consten is abel
bet achter secht seneca also wel
edelheit is niet anders heden
dan besitten een deel rijcheden
teenre ander stede hi dus bediet
wie is hi dien nu geschiet
dat hi wert vri of schalc knecht
het ne doet hoverde of onrecht
ghenoech redenen so vinden wi
dat nyemand edel is bedi
dat hi van edelen is geboren
exempel van dat wi sien ende horen
hoe semele ende bloemen zijn verscheiden
van edelheiden onder hem beyden
uut eenre wortel si komen zijn
metter semele voetmen swijn
ende vander bloeme ooc edele spise
van crude ooc in geliker wise
exempel vanden egelentiere
die rosen draecht na zijnre maniere
van zoeten roeke zeere rike
den welken hi gheeft mildelike
elken die hem comt nare
ende die doornen die met hare
wassen die zijn onedel daer bi
want elken menschen quetsen si
die hem komen wil te nare
aldus so eist te verstaene clare
dat uut eenen vader ende moeder
werden geboren twe gebroeder
deen wert onedel dander vri
der rosen gelikende si
deen die zinen nabuers al
vrientschap ende duecht doen sal
dese sal edel heten moghen
dander sal altijd poghen
te makene zinen naburen toren
die wert onedel gelike den doren
gelike so moghedi merken an bomen
die vrucht draghen wildijs gomen
een appel wert vulmaect van formen
een ander die is al vul wormen
dus is een edel dander niet
ter vierder redene so is bediet
dat edelheit van lichame
waer schuldich te zine onbequame
om die costen die staen te dien
want an die edele wi sien
ja an gemene ende niet som
een greefschap of een bischopdom
is hem te cleyne omme mede
te vervolghene hare edelhede
hem dunct toe dat van noden ware
dat hemelrike ooc ware hare
ende sijt ooc vercopen souden
souden si hare edelheit behouden
die vijfte sake is daer mede
des lichamen edelhede
is te verhatene in elker stond
om dat die edelheit vanden hond
schijnt boven die edelheit vanden man
in dat hi teyken draghet an
die daer af kennesse voort biet
so vele en heft die mensche niet
te toghene daer men hem bi
mach kennen of hi edel si
anders dan doeghet ende arbeit
alsoot nu hier is geseit
van deser edelheit aldus
so scrivet mester tullius
die is schuldich te hetene vri
die ghene vuulheit drivende si
sinte bernard secht schalc is hie
in wien quaetheit heft herschappie
sinte bernard scrijft ons dus mede
die heere god tot helyas sede
die veronwerden sullen mie
onedel so werden die
nu is te wetene hier naer
dat zes teykene zijn claer
van warachtigher edelheit
dat eerste is vriheide geseit
die edelste entie vrieste die leeft
dat is god die al goet gheeft
ende die hem selven heft gegeven
in brode dat ewelike doet leven
niet zinen vrienden allene
mer goeden ende quaden gemene
van hem matheus aldus seit
dat hi uut zijnre vriheit
alle dinghe ghemaket heeft
den menschen te ghevene die om hem gheeft
dus is gheven rechte vriheit
also sinte matheus seit
gelijc dat geven vriheit is boven
alre vriheit so is roven
boven alre dorperheit gestaen
des hebben si onrechten name ontfaen
van edelheiden die die armen scheren
om dat si hem niet moghen verweren
dat ander teyken daermen mede
bekennen mach rechte edelhede
dats datmen te danckene pliet
dien van wien hem goet geschiet
men vinter vele die edel heten
die hare ondersaten die bezweten
den thins dien si hem thuus bringhen
veronrechten toe ende dwinghen
nochtans so moeten si winnen dat broot
dat die edelen eten dats dorperheit groot
si waren se schuldich te hebbene lief
ende metten zweerde te werene haer grief
om dat die arbeiders souden leven
in vreden so is dat zweert gegeven
dat derde rechte teiken van desen
sal ontfermichede wesen
dit behoort proper talle dien
die zijn besittende heerschapien
hier af so hebben wi in figuren
vander bye die bi natueren
haer honych haelt ende zeere bepijnt
vertoort vliecht si soot schijnt
ende wien si wondet bynnen den wonden
laet si den strael dits vake vonden
ende sonder strael is haer konync
daer bi beteikent is dat dinc
dat hi is schuldich in allen saken
ghenadich te zine ende zine wraken
altijd te doene sonder felheden
dus souden wesen princhen zeden
dat vierde teiken dats coenheit
dwelk manlichede is geseit
daer hi bi weren moet ende vellen
die ghene die theghen hem stellen
daer toe hebben si dat zweert ontfaen
om dat si souden wederstaen
dat onrecht dat onder hem soude geschien
nu sijn sijt die meest onrechts plien
dat vijfte teiken wert geseit
dat si vlien alle schalcheit
ende alle dorperlike zede
dits doen van rechter edelhede
an hem lieden ziet men nu ten stonden
dat si hantieren meer vulre zonden
ende hebben des ghenoechte mede
dan die ghemeynen dits dorperhede
dat seste teyken als ic ghevroede
dat is grootheide van moede
dat hi na groten dinghen staet
ende cleyne dinghe varen laet
daer hi bi mynren mochte zijn eere
na den groten haken zi alle zeere
mer si ne willen nu vanden cleynen
niet laten gebruken den gemeynen
si rapen dat grote ende cleyne mede
dits overgrote dorperhede
nu wilic die zonden ontsluten
die uut der hoverden spruten
na der heilighen bescriven
so vindic der tote viven
dat eerste quaet dat si mach bringhen
dats drie manieren van dwelinghen
deerste entie hardeste is van dien
die int ghelove te dwelene plien
ende met proeven wil vort reken
des geloven proeve ic rade den leken
dat si des ledich willen staen
also die heilighe kerke ontfaen
dat gelove heft van christus doot
gelovent so hets hare noot
sonder te versoekene ander verclaer
die ander dwelinghe is vorwaer
radinghe des vele liede plien
scriven sal ic der tote drien
die eerste radinghe is alsmen siet
dat in een huys yet nieuwes geschiet
als extren of kreyen comen gevloghen
dan segghen wijfs si willen yet toghen
ander als si vor hem sien staen
enych wijf die een kint heft ontfaen
segghen wat si baersen sal
dits valsche raderie al
die ander radinghe is van dien
die haren dromen te gelovene plien
dwelk men vake loghene ziet
sulke nachts te dromene pliet
dat hi zat et van dat wel smaect
die hongher heft als hi ontwaect
van desen dromene so es
dat ons secht ecclesiastes
daer vele drooms is daer is mede
menigherhande ydelhede
ende weynich gracien sal dien geschien
die drome te volghene plien
die derde radinghe is inden ghone
die te verkiesene zijn gewone
daghe of wilen om dat dan
hare saken souden best comen an
ende setten een valsch gelove up dit
van hem lieden scrijft aldus david
wilt mi boedschappen ende vort bringhen
die erste entie leste dinghen
ende ic sal seggen dat gi zijt gode
ghemeynlike so is verboden
alle manieren van raderien
vele scrifturen vermaledien
die ghene die daer geloven an
ende daer na levet eist wijf of man
mer die hem voort biet als medicien
die moeten om die daghen sien
dat medicine nemen is goet
els si wrochten theghen spoet
want somtijd is verboden laten
ende somtijt doetet vele baten
also die lope der naturen
die dinghe veranderen telker uren
also moet die medicien
dat veranderen vander tijd ansien
die derde dwelinghe is van dien
die werken bi enyghen toverien
somtijt den evenkersten in deren
om dat si mans minne begheren
of dat si diefte willen doen
also enighe vremden coen
haer melc meest hebben gestolen
dat zeere den ghenen dede dolen
die daer bi verloren dat hare
also ict hebbe geweten clare
dat ammen stelen anderre zoch
vake sien wi dat noch
dit is al duvelike sake
dus sprect die bibele vander wrake
die ziele die an die toverye
leven sal betrouwen in die
mijn ansichte sal ic theghen hem stellen
verslaense ende daer neder vellen
verwaten zijn si alle diet doen
vanden paus int grote conoen
laten sijt doer tverwaten niet
so wiset decreet ende verbiet
te ghevene een habundament
den leken heeren dat hi se schent
ende dode het is die maniere
dat mense alle dode met viere
die ander quade zonde die comt
uter hoverden vorgenoomt
dats onwerdicheit genaemt
waeromme te wetene betaemt
wat dese onwerdicheit bediet
ende dese is als die mensche niet
weerdicheit ne biedet dare
daer hi se te rechte schuldich ware
ten eersten so wert hier geseit
wien men is schuldich werdicheit
daer na wert hier geleert al
hoe men die moghenden eeren sal
beide van leken ende van clerken
ende waeromme wilt gijt merken
men sal hem vieren werdichede bieden
gode den enghelen der kerke den lieden
te gode wert sijn wi gehouden
dat wi te sijnre werdicheit souden
ons van allen misdoene schamen
sodat wi wel doende hem bequamen
hier up so secht boecius al bloot
van vroetschappen so is ons grote noot
na dien dat al onse werc geschiet
vor zinen oghen die alle dinc ziet
vander werdicheit ten enghel
so secht ons sinte bernart wel
te dinen enghel hebbe werdichede
in elcken winckel in elke stede
ende ne doe gheen dinc vor dien
ghi ne soudet dorren doen vor mien
men is ooc schuldich werdichede
der kercken ende elker gewieder stede
dat dese stede te eerene si
secht die bible in genesi
jacob die patriarche die zede
hoe verveerlic is dese stede
hier en is niet dan des hemels poorte
ende gods huys na rechter behoorte
der kerke is grote ere betame
om dat daer rust gods lichame
ende der heilighen beelde daer bi
in wies eere si gewiet si
men sal ooc werdichede bieden
ende eeren alrehande lieden
hier up doet peter dus verstaen
weest om gode onderdaen
elker menschliker creature
dus secht hier toe paulus scrifture
vorcomt malkanderen met eeren
vele redenen ons ooc leeren
den mensche te doene werdicheit
want hi is so die bible seit
geformiert na gods gelike
erfname vanden hemelschen rike
of wi eeren een beelde gehouwen
van houte of steene van onser vrouwen
om dat na haer is gesneden
so zijn wi schuldich met werdicheden
dat beelde te eeren der godheit
hier up sinte bernart seit
du moets emmer schuldich zijn
eere der consciencie dijn
vor wien du schaemst te doene zonden
vele lerers die orconden
dat die mensche te eerene is wel
om die heilicheit vanden enghel
die hem te wachtene is gegeven
hier up heft sinte matheus bescreven
besiet also dat gi niet eenen
veronwerdet van desen clenen
hare enghele altijd schouwende zijn
inden hemel mijns vader anschijn
datmen dienres sal eeren dus
secht een lerer cyprianus
hoedaen dattu begheers dat si
dijn heere dijn mester theghen di
sodaen moetstu zijn theghen
die dinen dienst te doene pleghen
seneca heft dus bescreven
met die onder di is wille leven
also du wils no min no mere
dat met di leve dijn overheere
hier up paulus dapostel seit
ghi heeren dat gi kend ende weet
dat recht is juwen dienres doet
want gi hebbet des zijt vroet
inden hemel eenen heere
die moghende is ende gherechtich zeere
dat die wel dienende te eerene es
seghet ons wel ecclesiastes
een knape die ghetrouwe si
si als dine ziele met di
ende so of hi dijn broeder ware
al is die mensche ooc zondare
men moeten veronwerden niet
want in die bible god dus verbiet
ghene onweertheit en gheeft
den mensche die in zonden sneeft
want het is die broeder dijn
ende die goed van levene zijn
na onse bekennen die moeten wi
weerdicheit ooc doen daer bi
devote bestaen jhesum nare
die bi matheus dus secht clare
so wie den wille van minen vader
die inden hemel is doet algader
die is mijn broeder mijn suster mijn moeder
sinte lucas maect ons des vroeder
dat christus te zinen jongheren sede
die ju veronwert doetet mi mede
men sal ooc met den armen lieden
eere ende weerdichede bieden
hier up sinte gregorius ons bediet
arme liede ne zijn niet
te veronwerdene noch te bescheerne
mer als patronen zijn si te eerne
want scrifture maect ons wel vroet
so watmen den armen lieden doet
rekent god hem selven ghedaen
ende des salmen ooc loon ontfaen
al eist so datmen allen lieden
eere ende werdicheit sal bieden
men sal vele meest eeren gheven
den ghenen die zijn in state verheven
dan men sal gemenen lieden
sinte pauwels woorden dus bedieden
elke ziele zi onderdaen
den ghenen die moghentheit heft ontfaen
die dienres zijn schuldich mede
groten oedmoet ende werdichede
heren ende vrouwen bi wien si leven
waer af paulus dus heft bescreven
weest onderdaen gi dienlinghen
juwen heere in allen dinghen
sinte peter doet ons verstaen
ghi knapen weest onderdaen
in alre vruchte juwen heere
dit rechte siet men zeer verkeren
der biblen woort doet ons verclaer
dat ghesecht was tote agaer
wilt weder te dijnre vrouwen gaen
ende haren arm wes onderdaen
die jonghe sijn ooc schuldich teerne
die ouden na sinte peters leerne
hier up sinte pauwel ooc bediet
den ouden en versmadet niet
mer doet hem recht als uwen vader
hier up overdreghet alle gader
dat mester seneca secht wi souden
gespaerlike doen metten ouden
dat wijf is schuldich te doene mede
haren man grote werdichede
onderdaen moet si hem ooc wesen
sinte peter scrijft van desen
ende van dat die mans ooc mede
den wijfs zijn schuldich werdichede
mer dat hijt hooft emmer moet bliven
hier omme nader bible scriven
wilde god maken dat wijf van
den middel ribbe vanden man
in teikene dat hi se niet soude moeten
versmaen noch treden onder voeten
om dat die man thooft wesen moet
so maecte die heere vroet
den mensche een hooft ende niet mee
so waer datmen siet hoofden twee
in een huys altijd si schillen
twee hoofde zijn verstaen twe willen
met rechte so is dat hooft die man
want dat wijf was gemaect der van
men is schuldich werdichede
vader ende ooc moeder mede
beide die ons ter werelt wonnen
ende die zalicheit wisen connen
van gheestlichede vader es
dat secht ons wel ecclesiastes
doet den priesters eersamhede
sinte pauwel seghet mede
onderdaen juwen prelate zijt
want si moeten in alre tijd
over u waken ghelike dien
die over u sullen moeten plien
ten ordele rekenynghe te ghevene
van uwer zielen van uwen levene
merct oftet niet anxtelic en staet
te zine kerspelpape of prelaet
also menigher zielen pine tontfane
als hi verliesen sal prochiane
bi gebreke van zinen predicacien
die hi mocht hebben gebracht te gracien
al zijn ooc papen van levene quaet
nochtan ons die te eerene staet
om datmen hem almachtich kent
diese tot ons hevet gesent
datmen vleyschlike moeder ende vader
eeren soude beveelt algader
die heere god selve in exodo
een boec der bible hi secht also
eere dinen vader ende dine moeder
christus onser menscheit broeder
dorwont ant cruce over zeere
dede zijnre moeder eere
dat hi se sinte johanne beval
die haer bi bleef die tijd al
jheronimus weet ons te leerne
dat vader ende moeder teerne
is niet datmense met woorden groet
mer datmen hare nootdruft doet
want dit heft hi dus bediet
eere en is te bevoelene niet
int groeten als schone woort
mer als die hant vulbrenghet voort
sinte pauwel dus uut gheeft
wie dat ghene sorghe ne heeft
om die te zinen huse behoren
die loochent zine trouwe versworen
dieren ende vogelen ons leeren
vader ende moeder eeren
want vanden cranen staet gescreven
dat si somtijd so langhe leven
dat haer gepluemte al ontvest
ende bliven naect daer int nest
vander coutheden bedwonghen
dan halen hem eten hare jonghen
seghet der naturen boec al bloot
tot dat si zijn verpluemt of doot
een ander redene toghet mede
die schout van groter werdichede
te vader ende te moeder waert
om dat si vor hebben bewaert
die kinder cleyne ende ware namen
van hem lieden dat si up quamen
dat si van rechte weder doen souden
als vader ende moeder quamen ter ouden
hier up paulus bescreven heeft
kindere siet dat gi weder gheeft
vader ende moeder dat si ghedaen
ju hebben dat wert van gode ontfaen
die theghen vader ende moeder zijn fel
het mochte daer na ghevallen wel
als si quamen te crancker oude
dat hem dat selve geschien soude
in historien lesen wi van
eenen riken ouden man
die zinen soene hilicken dede
grootlike na zijnre rijchede
ende droech hem up al zijn erve
jamerlic te zijnre onbederve
die soene ende zijn wijf ten beghinne
droeghen ten vader grote minne
dwelk ghedurende bleef onlanghe
want die joncfrouw waert so wranghe
dat haer misquam al dat hi sprac
so datmen ne uter camer stac
elkerlijc waert zijns onwegher
men dede hem legghen onder een stegher
daer hi lach als een arm man
so dat des winters coude quam an
so dat te bevene waert die oude
ende te claghene grote coude
theghen eenen cleynen jonghelinc
des soens kind dat achter huyse ghinc
tot hem so riep die groothere
ende bad ten kindekine zeere
dattet te zinen vader woude ghaen
ende zine armoede hem doen verstaen
ende dat hi hem vaste bidden soude
yet om te deckene theghen die coude
dat kind liep met groter haestichede
te zinen vader doen die bede
die vader dede metter vaert
vor hem brenghen eenen flassaert
den welken hi sneet in stucken tween
den vader sende hi dat een
dat kindeken sach hoe men zeere
veronwerde zinen groothere
doe waert hi weynende ende zede
dat hi dander helft woude hebben mede
die vader mocht niet weynen zien
ende gaft den kinde recht mettien
doe vraghede hi den kinde waer toe
dat jonghe kind antworde doe
ic salt bewaren wel ghevouden
tot gi comt te juwer ouden
so nu is comen mijn groothere
dan sal ic ju doen min no mere
also gi nu doet juwen vader
doe bedachte hem die soene algader
dattet hem zijn vader al hadde gegeven
ende dede hem vortan sachte leven
van allen saken te zijnre noot
tot dien dat hi nam den doot
scrifture toghet ons menighe lere
dat wi werdicheit groot ende ere
vader ende moeder souden bieden
des troesten ons die heilighe lieden
ecclesiastes ons aldus raet
sone dijns vader ouder ontfaet
vergrammet en niet in zijn leven
ende of hem zine synne begheven
ontfermt zijns ende doet en wachten
versmaet en niet met dijnre crachten
anders die selve mester leert
die vader ende moeder eert
is als die ghene die gadert schat
noch scrijft ecclesiasticus dat
die vader ende moeder doet doghet
in zine kinderen wert hi verhoghet
ende inden dach van zijnre gebede
wert hi verhueghet ende gehoort mede
salomon in proverbien ontbint
die ghene die zinen vader pijnt
sine moeder vreest of verjaghet
met malediccien wert hi geplaget
anders salemon dus ontdect
die vader ende moeder yet ontrect
in eenen deele manslachtich is
in exodo gescreven is
wie dat vader ende moeder sloech
datmen hem van dodene niet verdroech
sinte pauwel doet ooc verstaen
lieve kinderen weest onderdaen
vader ende moeder de heresien
secht sinte pauwel dats niet ne plien
hier na hoort claer ontdecken
vele leringhen die ons verwecken
wel te gheldene alrehande
tiende ende ooc offerande
den ghenen die bedienen die kerke
want daer af comt also ic merke
ende vander scrifture bin ic bevroet
in wederlone viervoude goet
hem wert daer vele meer over gegeven
het sal en ooc gesont doen leven
verlaet doet em ontfaen van zonden
ende hemelrike ten laetsten stonden
dat eerste goet is so gi verstaet
datmens meer weder ontfaet
vanden heere hier up es
dat ons zeghet ecclesiastes
gheft den oversten na dien
dat hi di hevet vorsien
ende in bedectheden so poghes
dattu dine handen vinden moghes
want weder ghevende so is die heere
du suls ontfaen zevenwerf mere
vanden anderen sinte augustijn orcont
dat is die tiende maect gesont
siet dat gi wel uwen tiende ghelt
niet allene wert u gestelt
rijcheden in wederlone mer mede
des lichamen gesondichede
vanden anderen tween so doet
ons sinte augustijn bevroet
die loon wil copen ende ghenaden
verdienen van zinen misdaden
betale wel die tienden zine
ende vanden ix delen hem pine
dat si den armen werde gegeven
malachias heft dus bescreven
brenct al die tienden in mine schuren
dat er te werdene mach geburen
in mijn huys spise emmermere
ende proeft mi daer up secht die heere
of ic niet ontdoen sal weder
des hemels slotel ende sturten neder
up ju lieden benediccie al
so dat si overvloyen sal
sinte augustijn heft ons bescreven
du moghes met wel tiende gheven
hemelschen loon ende erdschen mede
verdienen ende myds der vrachede
die den tiende onthouden doet
rovestu di selven dit dubbel goet
die ander redene is dus bescreven
datmen tiende wel moet gheven
den ghenen die ter kerken zijn
om dat so edel is ende fijn
die dienst dien si doen nacht ende dach
boven al datmen hem gheven mach
dat niet te vertelne ware
hier up so secht paulus clare
of wi daer zeyen int gemene
gheestlike dinghe eist niet clene
dat wi vleyschlike dinghe oesten
die leken niet an sien ne moesten
hoe dat orboren die personen
vander kerken want hi salt lonen
die ten eersten te ghevene beval
eene derde redene daermen om sal
tiende wel ghelden telken stonden
dats die grootheid vanden zonden
van hem die se onthoudende zijn
hier up sprect dus sinte augustijn
uut rechter schout tiende men haelt
die ghene die se niet betaelt
is besittende vremde goet
dwelk men emmer wederkeren moet
dat zeere quaet is scrivet dus
mijn here sinte jeronimus
diefte eist den vriend yet stelen
mer die kerke eist in weynich of velen
verbosen moet sacrilegie wesen
eene vierde redene es te desen
dat wi offeren ende tiende gheven
dat is ons al van gode bleven
ghelijc eenen cenchier wi sijn
hier of orcont sinte augustijn
inden persoen gods sprect hi
vandien dat ic di gaf ghef mi
als eenen ghevere hadstu mi
als eenen ceinchier moetic hebben di
salomon dus gescreven hevet
tonsen heere hi thens ghevet
die vanden armen ontfermich si
te verstaene is wel hier bi
dat recht is datmen thiende ghevet
vanden besten datmen hevet
noch tachterste noch dat middelbare
ecclesiasticus secht ons clare
en offert ghene ghiften quaet
want god die heere die niet ontfaet
indie bible so vintmen wel
hoe offerden cayn ende abel
deen was ontfangelic dander niet
also noch alle daghe geschiet
vander offeranden also
secht die bible in exodo
die bose moet zijn vermaledijt
die bynnen den croppe heft die tijd
sal die heere
dat cranc is ende magher zeere
van desen tiende hout in hem dus
dat boec ecclesiasticus
van dinen vruchten hem haer deel gheeft
gelijc dat tgebod in heeft
paulus heft ons aldus bescreven
dat elc zinen thiende sal gheven
blidelike want men ghiftet gode
hoe datse ontfa der kerken bode
alsoot vor wel is bekint
den bliden ghever god mint
elc soude gheven na sinen state
daer comt af grote bate
armen souden ooc gherne geven
om datter waerlike staet bescreven
dat si moghen meere dinc
verdienen met eenen hellinc
dan een rike met hondert schele
al gheft hi vele hem bliftes vele
tobias te zinen soene zede
altijd na dijnre mogenthede
saltu soene ontfermicheit plien
hefstu vele wes milde van dien
es ooc weynich die rijcheit dine
pine di van zom ghever te zine
so salstuus groten loon ontfaen
sinte lucas doet ons verstaen
vanden armen weduwekine
dat gaf ter offerande sine
cleyne copperine pennynghe twee
want si ne hadde gheldes mee
waerlike ic segghe ju leden
dese arme weduwe heft meer heden
gegeven dan alle die anderen daden
merct of groot zijn des heeren genaden
die ghifte so rekende hi groot
om dat bet hadde gezijn die noot
dat sijt verteert hadde ende gegeten
hoe cleyne wilt menich weten
die ten altare offeren gaet
wat groter lone daer toe staet
dit is claer ghenoech geseit
int tractaet vander traecheit
ten capittele daert sprect van dien
die spade te bekeerne plien
die derde quade zonde die coomt
uut hoverden is ghenoomt
overhoricheit int gemene
hier in sneven grote ende clene
vele redenen ons horen doet
scrifture om af te treckene den moet
vander quader overhoricheit
al vor indie bible is geseit
dat bi deser sonde toequam
dat eva ende ooc mede adam
rumen mosten dat paradijs
ooc so maect ons die bible wijs
hoe god lots wijf verkeren dede
in eenen steen om die quaethede
saul mede die was conync
waert ontset bi dese dinc
vele andere exemplen ware
toghet ons scrifture al clare
die overhoricheit dede geschien
dat ander dat ons soude doen vlien
der overhorichede zonden
dats dat wi souden ondergronden
hoe groot ende hoe quaet si si
dit moghewi kennen bi
der medicine die daer toe staet
soude dese zijn verhaet
cristus moste onderdaen werden
toter doot soude hi onder terden
die zonde der overhoricheit
hier up sinte bernart seit
uut der remedien merken wi al
hoe groot dat was eerst onse misval
eene derde redene hebben wi mede
om te schuwene overhorichede
om dat alle zonden welnare
spruten ende komen uut hare
datmen gods geboden niet hout
dat is overhoricheide schout
hier up salomon aldus telt
die sine oren neder helt
om niet te verstane die wet
sine bedinghe wert ontset
dat si niet en wert ontfaen
sinte augustijn doet ons verstaen
die hem keert van gods gebode
dat hi in bedinghen eyscht an gode
dat en sal hi niet ontfaen
waren wi gode onderdaen
god soude ons weder onderdaen sijn
dit seghet ons wel sinte augustijn
hoe vele quaets dat dese quaetheit
te doene pliet onderhoricheit
doet also vele goets ende mee
wi lesen omme dat josue
gods geboden so wel helt al
dat hi die zonne te staene beval
tot hi hadde met zinen handen
wrake genomen van zinen vianden
wel is te wetene hier an
dat waer is dat secht sinte johan
eist dat wi onse herte niet gebouwen
in gode hebben wi goet betrouwen
dat wi alle eyschen ontfaen van gode
dat wi zijn onderdaen gods gebode
wast niet wonder overghaende
dat die zonne bleef stille staende
doer dat bevelen van eenen man
scrifture toghet ons ooc van
beesten die waren sonder verstaen
dat si worden onderdaen
ende deden al dat men hem hiet
exempel hier af is ons bediet
van eenen abt hiet paulus dat hi
teenen discipel die hem was bi
seghede ganc hale mi ghender mes
van dattu kenst dat best es
die discipel ten abte zede
daer dat mes is indie selve stede
pleecht te wesene een serpent
nyemand dar hem comen gehent
die abt sprac ten broeder hiet johan
oft up di wille so tret hem an
ende bindt ende brenghet tote mien
die discipel ghenc en wech mettien
ter stede wert daer dat mes lach
als hi daer quam dat serpent hi sach
dwelk waert gapende te hem waert
hi trat hem nare metter vaert
anxtelike so quamt al doe
die broeder ghenc nare ende het vlo
johan ghenc achter ende sprac te dien
mijn abt paulus beval mien
dat ic di soude brenghen gebonden
doe stont tserpent in corten stonden
vredelic ende die broeder bant
met zinen gordele bider hant
so brachte hijt vorden abt geleit
die hietet ontbinden wel ghereit
ende lietet ghaen te zijnre stede
toten broeder die abt zede
onbevoelich so waerstu
ende so was die beeste nu
dat si haer binden liet van di
dit seghede die abt om dat hi
niet woude dat die broeder mede
gedachte hadde ter hoverdichede
uut dat hem daer was geschiet
ter vierder redene is ons bediet
te schuwene overhorich leven
want god is daer bi verdreven
die overhorighen zijn onderdaen
den dinghen die ter werelt staen
ecclesiasticus hier up vertelt
alle dinghe bughen vor dat ghelt
menschen zijn onderdaen den vleysche
ende maken geboden te haren eysche
den vianden zijn si ooc onderdaen
mids dat si ter hoverden staen
ende vor gode ne willen si niet
bughen noch doen dat hi gebiet
hier up heft ons sinte bernaert
inden persoen van gode verclaert
wat saken mensche mach daer toe sijn
dattu liever dienst den viant dijn
ende den minen dan gi mi doet
hi nes niet die ju heft gevoet
ende die ju schoep mer ic allene
ende ju te danckene dits te clene
so verlosede ic ju algader
ende verzoende theghen minen vader
met goude met silvere cocht ic ju niet
mer metten bloede dat uut mi liep
doer ju lieden te menygher stede
al dat die viant nye ne dede
sinte johan toghet ons claer
dat gods geboden niet zijn swaer
christus sprac des gelovet vast
mijn juc is zachte ende licht mijn last
hier up sinte augustijns worde inbringhen
god beveelt ons lichte dinghen
als dat wi ewelic souden leven
mer roekeloos wi alle begheven
onder alle creaturen
die god schoep te enyger uren
so nes daer mer twe manieren
die hem te gode wert verfieren
die quade mensche ende die viant
voghelen inder lucht beesten upt lant
ende int water die vissche mede
doen te gode onderhorichede
elementen sterren ende planeten
die vulkomen al gods beheten
mer een quaet mensche ende die viant
sijn in hoverden so verplant
dat hem oedmoet is onmare
dits hier vor getoghet clare
twe exemplen moghen ons mede
brenghen te onderhorichede
dat eerste exempel ons christus leert
want hi hem ter oedmoedicheit keert
also ons sinte johan bediet
ic en daelde vanden hemele niet
om minen wille te doene algader
mer den wille van minen vader
dat ander exempel wisen ons mede
die enghele met hare onderdanichede
die ons te bewarene zijn gegeven
bliven met ons al onse leven
want die prophete orcondet al
van di god zinen enghel beval
dat hi dijns wachtens soude pleghen
in alte gader dinen weghen
al werct die mensche bi zonden quaet
daer omme die enghel hem niet laet
om dat hi ne wille bringhen
weder te dueghetliken dinghen
met rechte so soude ooc brenghen mede
den mensche zine grote cranchede
dat hi oedmoedich soude werden
waer up mach hi hem verhoverden
die anders niet van hem selven heeft
dan dat hi misdoet of sneeft
laet ons ter overhoricheit sien
vanden ghenen die niet ne plien
wel te vierne die heilighe daghen
van vier dinghen wert hier gewaghen
die die mensche moet doen al
die die heilighe daghe vieren sal
dat eerste is als ic bin vroet
dat hi zijn ambocht laten moet
dit secht ons die bible so
indat boec van exodo
ses daghe saltu besich zijn
doende alle die werken dijn
die zevende dach die daer na ghaet
dats dijns heeren dijns gods sabbaet
dien dach wilt niet te werkene bieden
zonen dochteren noch dienstlieden
gelijc ooc dat daer is gewaghen
van te vierne die heilighe daghen
dat werc latende van buten
also moetmen den moet sluten
theghe gedachte der erdscher besicheit
hier up ezechiel die prophete seit
die van werkene maect vrede
ruste hem ooc van moede mede
dat ander is dat hi moet bestaen
dat hi hem sal van zonden dwaen
hier up ons jeremias zeghet
ne wilt niet draghen dat zeere weget
inden dach vanden sabbaet
daer toe die vigilie staet
geset vorden heilighen dach
dat hem die mensche zuveren mach
van zonden zeghet sinte bernaert
die eendrachtich vechten te ons waert
dat derde is datmen wachten sal
van zonden upten heilighen dach al
ende tvierde is oefenen goede gewerken
want daer omme gaetmen ter kerken
vanden dinghen wilic gewaghen
die men op hoochtidelike daghen
moet oefenen nader lerers scriven
van welken ic vinde tote viven
dat eerste datmen moet anevaen
al vor is ten love gods verstaen
die ghenen thens anders van ons heeft
vor al dat goet dat hi ons gheeft
gelike dat inden hemel boven
eendrachtich werc is gode loven
so moeten wi gode lof gewaghen
in die hoochtidelike daghen
el is die dach qualike besteit
hier up sinte bernaerd seit
gheen dinc so ne wint mere
om stede te hebbene vorden heere
dan bernendelike gode loven
sonder middel het clemt daer boven
dat ander dat daer toe behoort
dats horen ende spreken godlike woort
hier up ecclesiastes wel zede
in tiden van dijnre ledichede
scrijf vroetschap wien ontmynren sal
sijn werc sal die vernemen al
wat mensche die hem met vele saken
bekommert hout sal niet gheraken
te verstane wat vroetschap es
hier omme so secht ecclesiastes
soene die gewerken dijn
moeten niet in vele dinghen zijn
die derde sake die wi doen souden
soudenwi wel die vierdaghe houden
dats staen in devoten pensinghen
eendrachtich van duechtliken dinghen
hier up mester seneca seit
laet staen belettende besicheit
ende hebbe te dien goet gedochte
daer nye mensche komen mochte
die in ydelre bekommeringhe stoet
te vier dinghen men dencken moet
also scrifture wel verclaert
eerst moetmen dencken te gode waert
wat goede hi ons heft ghedaen
ende wat hem over is geghaen
te onser zalicheiden al
ten anderen men dencken sal
up der hoochtijd werdicheit
die welke figure is ons geleit
der ewigher vroude van daer boven
daer die enghelen gode loven
vander groter feeste secht dus
mijn here sinte gregorius
wat helpt houden der liede feeste
of daer bi gebrect die meeste
daer die enghelen feeste houden
te desen wi ooc dencken souden
in wat sorghen dat wi leven
dat wi ons so ter dueghet gheven
dat wi hopen moghen daer bi
hier up staet in genesi
dat god sprac waer bistu adam
om dat noot was dat hi merc nam
dat hi in crancheden was getorden
in dat hi hoverdich was worden
ten derden so die scrifture verclaert
sullen wi dencken ten heilighen waert
wes feeste men hout te dier stede
ende sal hem eysschen zine gebede
sinte bernaert scrijft te dien
omme zijn hulpe sullen wi spien
want die levende mochte wel
bidden mach meer inden hemel
vor dat ansichte van onsen heere
die levende over ons bad zeere
bidt vaster nu want claer hi kent
onse armoede ende onse ellent
dat vierde is datmen pensen moet
sal die leringhe wesen goet
suvere bedinghe ende devoot
hier af te scrivene en is gheen noot
want daer ghenoech af is geseit
bynnen der remedie der vracheit
dat vijfte datter moet sijn bedreven
dats datmen almoessen moet gheven
sal wel gheviert zijn die heilighe dach
hier af is ghedaen ghewach
bynnen der remedie vander vrachede
vor dat capittel vander bede
dese vijf saken moet hi hantieren
die gerechtlike sal vieren
want beter waert dat liede wrochten
dan si zonde te oefenen sochten
het en was niet geboden te vieren
van werken om datmen soude hantieren
gulsicheit luxurie of spelen om ghelt
heilighe daghe waren daer toe gestelt
datmen ghenaden soude bejaghen
vandat misdaen is bynnen den vi daghen
mids den vijf poenten vorleert
die anders hem te vierne keert
dat is te zijnre onzalichede
hier up god bi den prophete zede
yzaijas juwe heilige daghen
heft mine ziele gehaet verdraghen
die so is in groter pinen
want si zijn die quetsinghen mine
van die sondaghes werc begheven
ende dan der gulsheit ane cleven
sinte pauwel dus bediet
dat zijn die ghene die niet
gode des heilighen daghes dienen maer
haren buke dits al claer
van desen vieren secht aldus
mijn here sinte jheronimus
hets grote ghecheit den lichame
met gulsheiden maken bequame
gode wien soberheit so becomt
dat boec levitici ons dus noomt
sabbaet heet in rusten te zine
dan suldi uwer ziele doen pine
wat is dese pine te verstaen
dan penitencie ghedaen
van die hantieren die gulsicheit
in heilighen daghen die prophete seit
malachias ic en soude niet
dat dreghen dorren hebben bediet
hadde die heilighe gheest niet dit
vorsproken biden prophete david
in ju ansichte ic stroyen sal
dat mes van uwen vierdaghen al
secht die heere inder manieren
nu merct hoe die liede vieren
hi mach zien dat si meer zonden
hantieren up feestlike stonden
ja vaker bynnen der heiligher kerken
dan upten daghen als si werken
vander hoverdicheit van dien
dies cleyne te achtene plien
datmense indie kerke verwaet
bi zes redenen getoghet het staet
dat elk verwatenesse moet ontsien
eerst secht ons scrifture te dien
dat si is een gheestlic sweert
daer die mensche mede is gedeert
na dat sinte lucas verclaert
twee zweerde waren gheopenbaert
met christus in dat hovekijn
daer bediet bi woude zijn
dat twee correccien souden werden
daer men quaetheit bi soude beverden
dat werlike swert elk mensche ontsiet
nochtan sinte augustijn ons bediet
dattet gheestlike is vele zwaerre
dat het schijnt der zielen nare
die ander waeromme is dat deert
so zeere dat gheestlike zweert
die gebannen is is int gemene
versteken gelike hem die allene
in een eyland verdreven es
hier up so secht ecclesiastes
wee hem die allene zi
want snevet of vallet hi
daer en is nyemand die hem helpen mach
salomon doet ons ghewach
als broeder an broeder vint accoort
so is hi als eene vaste poort
die derde redene is te dien
verwatenesse slacht der lazarien
want die lazare wijf of man
ghemeenlike is versteken van
gemenen gesonden lieden
aldus nader scrifturen bedieden
is hi versteken die licht verwaten
buten ghiften der caritaten
ten vierden die gebannen is mede
geliket eenen afgehouwenen lede
dat verstoten is vanden lichame
dwelk nerghen toe is bequame
aldus is die kerstene man
die gebannen leghet van
christus een verscheiden let
hier up sinte augustijn dus set
also zere moet die kerstijn
leet hebben dat bannen zijn
als hem soude zijn bequame
verscheiden te zine van gods lichame
ten vijften sinte augustijn seghet
die kersten die gebannen leghet
is als gelevert den duvel
also die kerke levert wel
eenen gecroenden herisien
die niet scheiden wil van dien
den leken heere diene schiere
corrigiert ende doot met viere
dus is die gebannene gegeven
den duvel diene swaerlic doet sneven
die zeste redene is waeromme die kerstijn
sal ontsien gebannen te zijn
om dat hi gheen deel heft an tgoet
datmen indie heilighe kerke doet
ende vanden missen die men zinghet
hoe vele profijts dat eenen in bringhet
ne soude gheen clerc segghen moghen
dus en wil ic mi niet daer toe voeghen
die vierde quaetheit die coomt
uter hoverden is ghenoomt
ydele glorie die welke dus
bescrivet mester tullius
doet die mensche yet daer hi of
prijs wil hebben ende lof
vele bewijs is hier te ziene
ydele glorie mede te vliene
al vor so is hier gestelt
hoe dat sinte matheus vertelt
christus twe blinden hi sien dede
daer na tote hem lieden hi sede
siet daertoe dattet nyemand en weet
in sinte matheus boec ooc steet
dat christus tote eenen zede
dien hi heelde vander lazerhede
ghanc wech ende sech dit niet
dit selve ewangelium bediet
als god miracle hadde ghedaen
dat gi vake hebt verstaen
met vijf broden ende visschen twee
voede hi vm volkes ende mee
rechtevoort clam hi int schepekijn
ende met hem die disciplen zijn
om dat hi niet woude dat si
ydele glorie ontfenghen daer bi
dat si miracle hadden gesien
sinte johan scrijft ooc te dien
dat christus selve dus bediet
ic en soeke mine glorie niet
in vitas patrum staet dus bescreven
van vaders die leyden zalich leven
dat si hem ghec toochden van siene
om ydele glorie te ontvliene
van eenen ouden lesen wi dat
die in een hol heremite zat
ende rustende pensede in gode
tote hem quam een werlic bode
die hem bat sonderlinghe zeere
dat hi woude om onsen heere
tijdlike komen te zinen sone
so vele so zeere bad die ghone
dat met hem quam die oude vader
doet tvolc veriesch so quamt algader
met bernenden lampen wat het mach
ende als dat die oude zach
wesende ghec toochde hi hem schiere
sine cledere warp hi in die riviere
sonder toeven daer hi bi stoet
selve so liep hi metter spoet
int water ende wiesch zine leden
diene bracht heft te dier steden
was vor dat volc geschofiert
doe hi ne sach so ongemaniert
die cleder dede hi hem weder an
ende dat volc keren van dan
om dat lijc te gravene ghereet
den ouden heft hi een stuc geleet
wien hi nerenstlike bat
dat hi hem woude verclaren wat
bedieden mochte dat hi hadde gedaen
want dat volc dat daer was gestaen
dat seghede algader ende niet min
dat gi hadt den duvel in
die oude heft hem gheantwort
ic en woude horen niet die wort
ghecker menschen voere hi plach
om dat hi ydele glorie ontsach
swaerlike dweelt hi ende sneeft
die in ydelre glorien leeft
die niet en acht hoe quaet hi si
mach hi goet heeten daer bi
tot dusdanen sprect aldus
sinte johan crisostomus
yprocrite was dat menen dijn
dattu niet priselic wils zijn
daer du nochtan geprijst wils wesen
die ewangelie sprect ooc te desen
hoe moghedi geloven in gode
die ydele glorie soect so ode
ende der glorien niet en goomt
die allene van gode coomt
ydele glorie moet zijn gehaet
si doet den mensche twevout quaet
int erdsche goet ende int gheestelike
vake so zietmen an die rike
dat sijt goet quisten menygerleye wijs
omme der ydelre glorien prijs
dat si ooc dat gheestlike goet
rooft des zijn wi wel vroet
wat goede die mensche heft ghedaen
wil hi prijs daer af ontfaen
so ne is zine weldaet niet
hier up so is ons wel bediet
dwelk ons scrivet een heilich vader
onmoghelic so eist tenengader
dattet cruut soude hebben sine rijphede
also is ons onmoghelic mede
die van consten wille hebben lof
dat hi ooc hemelsche vrucht hier of
maken soude vorden here
ydele glorie helpt ooc zeere
dat die mensche ongestade blijft
hier up sinte bernart bescrijft
die hare consciencie binden
in vremden tonghen die zullen vinden
hem selven nu goet nu quaet
nu groot nu cleyne na dat staet
ten willen der tonghen die haers gewaghen
sullen si prijs of laster draghen
dusdaene slachten den wederhane
die up den toren pleghet te staene
die welke keert met allen wynden
in die scrifture claer wi vinden
dat ydele glorie deren mach
sinte augustijn doet ons gewach
nyemand ydele glorie beseft
dan hi die strijt daer theghen heft
al ne begheert hi den prijs niet
die mensche wien men gheven biet
nochtan so eist hem swaer onthouden
dat zijs niet verbliden souden
alsmen prijs biet hier af dus
seghet ons sinte gregorius
licht so eist in eniger wijs
niet begheren der menschen prijs
mer als hi is ontfaen daer naer
so is hi te verstekene swaer
jeronimus scrijft ooc hier bi
swaerliker so derven wi
prijs dien men ons bieden soude
dan van gesteente ende van goude
in prospers bloemen vant ic dus staen
als die mensche heft boven gegaen
die zonden ende die al verdreven
so is nochtan anxt gebleven
of hi daer of meer tier tijd
in gode dan in hem selven verblijt
dat si grote macht heft ic merke
in dat si dicke bynnen der heiligher kerke
inden dienst ons heren geschiet
hets tontsiene dat sulc vortbiet
sijn schone discant vorden lieden
dat hi gode niet soude bieden
waer der nyemand ter kerken komen
men ziet ooc zeere die leken dromen
dat si dat liever souden horen
dan al datmen zanc te voren
dese ydele glorie mach wesen
in tween manieren als wi lesen
die eene is duvelic geseit
als yemand verblijt in zine quaetheit
hier up secht die prophete davijt
twi bistu in quaetheiden verblijt
die moghende in quaetheiden bis
die menschlike ydele glorie is
als men blijschap heft int goet
dwelk die werelt gheven moet
na ydelre glorien so dunket mie
dat volghen moet ypocrisie
want wie dat ydele glorie mint
is over heilich gherne bekint
ipocrisie is die fingiert
dueghet die hi niet hantiert
scrifture ghevet menighen raet
datmen dese zonde haet
ecclesiasticus secht ons te desen
en wilt niet ypocrite wesen
int anschouwen vanden lieden
sinte matheus woorde bedieden
als gi juwe almoesse biet
so ne doet voer ju trompen niet
ghelike dat ypocriten plien
dus secht noch sinte matheus te dien
als ghi vast of bedinghe doet
so ne hebt niet droeve den moet
ghelike den ypocriten die slacht
den wulf die an heft die schapes vacht
van wien matheus weten laet
ten valschen propheten so verstaet
die tote ju komen in clederen van schapen
ende bynnen zijn wulve diet al rapen
ypocrisie soudemen vlien
want scrifture gewaghet van dien
wraken die daer komen nare
vander ierster job secht clare
int ansichte vanden here
comt ypocrite nemmermere
die ander wrake is ter onwerden
daer si in versteken werden
ten gherichte hier up job sede
al clomme zine hoverdichede
ten hemele ende dat wesen mochte
ende zijn hooft die wolken gerochte
so sal hi dalen int ende verloren
want hi ter hellen moet behoren
die derde wrake is hem geschiet
dat hem die heilighe gheest ontvliet
so wien nyeman bekeren mach
hier af die wiseman doet gewach
discipline des heilighen gheest
verjaghen die geveynsden meest
die vierde wrake mach wel wesen
malediccie die wi lesen
gesproken ten ypocriten waert
van christus als matheus verclaert
die eerste is ju lieden pharisee
ende scriben ypocriten wee
die vanden hemele die duren
sluten theghen die creaturen
selve en komedi daer niet
ende anderen dat komen gi verbiet
die ander malediccie is geseit
wee ju lieden ypocriten die daer eit
der weduwen huysen ende hare stede
gheveynst met uwer langher bede
die derde malediccie is wee
ju ypocriten ende pharisee
die gelike zijt in ju leven
den grave dat buten is wit bescreven
die vierde staet dus int gestrijt
wee ju die zuver van buten zijt
van alle die goede exemple gheven
ende theghen hare bewise leven
scrijft up yzaijas aldus
mijn heere sinte jeronimus
hets lichter zonde doen vor oghen
dan gheveynsde heilicheit toghen
die redene waeromme onse heere
ypocriten doemt so zeere
is dat si valschelic hem verbaren
gelike of si van gode waren
daer se die duvel heft in handen
si schinen gods vriende ende zijn viande
men leest van antecrist claer al
die thooft van quaetheden wesen sal
dat hi meest bi ypocrisien
dat volc sal brenghen te zijnre pertien
hier up die wise salomon zede
bedecter so nes ghene quaethede
dan die simpel vort gaet
onder enyghen dienst dien men ontfaet
sinte pauwel die scrijft mede
die gheest openbare zede
dat somighe inden laetsten tiden
sullen vanden gelove gliden
ende na der dwelinghe geeste verstaen
die lerende omme sullen gaen
des duvels leringhe ende te hare pertien
dat volc trecken bi ypocrisien
nu laet ons die remedien scriven
die hoverde konnen verdriven
tot zessen staen er hier vor oghen
die eerste is so leeres toghen
datmen sal wandelen nacht ende dach
metten oedmoedighen daermen mach
die vele wandelt biden hoverden
sal daer bi hoverdich werden
ende in contrarien so es
dat secht ecclesiastes
die metten oedmoedighen heft geploen
te wandelne sal oedmoet an doen
historien maken ons des wijs
dat was een konync te parijs
als hi at allene maeltiden
dede hi zitten an zine twe ziden
te zijnre tafele ende theghen hem mede
donsienste armen vander stede
doe waert hem gevraecht van eenen
wat hi daer mede mochte menen
dat hi die armen so na hem trac
ende bi hem sette die konync sprac
een edel ridder hadt hem gewijst
job ende dus segghende geprijst
visenterende dine ghedane
sal ghene zonde di vallen ane
die ander hoverde remede
is te pensene die onwerdichede
des vleyschs ende zijn vuule hercomen
waer af het heft beghin genomen
want eerst so eist onreyne zaet
ten lesten ooc alst ute ghaet
ist den wormen te spise gegeven
ende tusschen desen so is al dat leven
die licham niet anders en es
dan een zac vul stinckende mes
hier up een prophete zede
in die myddel dine is onreynichede
van desen woorden die glose es
dat met rechte dat vuule mes
dat wi bynnen den buke draghen
van ons hoverde soude verjaghen
die derde remedie is daer af
exemple die ons christus gaf
hier up staet in augustine
van des menschen vrese die medicine
is cristus oedmoedichede
eene vierde remedie is mede
dencken om dat ordel zwaer
dat den hoverden sal komen naer
yzaijas secht van desen
des heeren dach sal upten hoverden wesen
bet achter ooc yzaijas seit
die crone der hoverdicheit
wert getreden metten voeten
die vijfte is van desen boeten
merken der werelt keytivicheit
vander welker job dus seit
die schichten godes die zijn in mien
ende die onwertheit van dien
heft den gheest uut mi gezoghen
job meende na der lerers toghen
dat die gheest die hem verhovaert
mochte hebben was niet zeere gewert
die zeste entie leste remede
is te denckene om onse ziechede
die den lichame is fel
ende der zielen also wel
ter zielen hebben wi sulke quale
dat wi niet en moghen wale
den lichtsten gedachte wederstaen
of eenen woorde zijn onderdaen
wine werden daer bi ontstelt
vander ziecheit des vleyschs vertelt
sinte augustijn dus ende seit
sulcghedaen is des vleyschs crancheit
dat hi niet en can geweren
den puust hi ne wast hem te deren
noch die vloen dat hi se can gematen
so dat si hem slapen laten
dit sinte augustijn dus verclaert
seghet een mensche te di waert
een woort du verstueres di
twi ne weerstu niet die vlamme van di
dat si di late slapen alstuut eyschs
so groot is die quale des vleysch
dat eene ziecheit of eene zwere
doet den lichame sulke deere
dat si dien al daer neder slaet
wel is die mensche die hem verlaet
up dat zijns is zeere verblent
na al der leringe vorkent
want hi niet anders is dan erde
hier mede endet die hoverde
nader hoverden traectaet
ist recht datmen ten nide gaet
diewelke haer dochter heet wesen
om dat si uut haer is geresen
capittelen heft nijt tote drien
bynnen den eersten salmen zien
vele leringhen om te latene
den nijt ende dien te verhatene
int ander capittel salmen horen
manieren die ten nide behoren
ten derden werden remedien gescreven
daer die nijt bi wert verdreven
nijt is also sinte johan seit
rouwe van vremder zalicheit
over zalicheit is ghenoomt
al dat den mensche in baten coomt
die eerste redene is waer bi
die nijt te verhatene si
ende recht is datmense vreest
want si is theghen den heilighen gheest
also matheus heft bescreven
dat si nauwe wert vergheven
ten anderen soude men nijt haten
want si is contrarie der karitaten
also scrifture ons bevroet
dat caritate is dat overste goet
also is bi contrarien geseit
die archste zonde nidicheit
eene wrede beeste heet si daer bi
also daer staet in genesi
ter tijd dat joseph was verloren
die vader alst hem quam te voren
sprac vul rouwen zeer verbolghen
eene wrede beeste heften verzwolghen
jacob meende den fellen nijt
want wel so wiste hi vor die tijt
datten die broeders minden niet
doer dromen die hem waren geschiet
nijt is vele argher dan hatie
of gramschap is want sie
komen ende spruten dicken
uut vor verdienden sticken
van dat eer misdaen mach wesen
mer nidicheit comt gheresen
uten quaden gronde van bynnen
ende laet ghene ghenoechte wynnen
den ghenen die met haer is gespiset
die ander redene is ons bewiset
dat van nide moet zijn bewacht
om dat si is van groter macht
ende daer toe ooc nyemand en spaert
also die bible wel verclaert
dat cayn sloech den goeden abel
brachte nijt toe ende niet el
nijt dede josepe vercopen mede
also ic nu hier voren zede
sinte jan secht ooc dat nidichede
den heere jhesum doden dede
pilatus was wel te bynnen das
dat hi hem bi nide gelevert was
vanden nidighen secht dus
een lerer heet cyprianus
dreghelic is zijn upsien
crom staet dat ansichte van dien
bleec is vake zine ghedane
bevende pleghen zijn lippen te ghane
crijsschelens pliet hi weder ende voort
begripende vallen zine woort
quaet verbreidet hi daer hijt weet
ende quaet te doene is hi ghereet
dus moghestu kennen sonder vraghen
bi ziene die menschen die nijt draghen
die derde redene daer men mede
sal verhaten die nidichede
dats om donsalicheit van hare
want daer die nidighe schuldich ware
te verblidene als anderen goet geschiet
daer bedroeft hi als hijt siet
hier omme wast dat job zede
des daghes ghaen si indie donkerhede
ende sullen inden middach clare
tasten oft bi nachte ware
van deser nidicheit seghet dus
mijn here sinte gregorius
des nidichs gedachte is gepijnt
in elke goede dinghe die hi vint
ende des luchtes schijn die doet
hem verdonkeren den moet
ten vierden des nidichs quaetheit schijnt
in dat si haren dragher pijnt
als die worm die int hout groyet
die van etene niet vermoyet
den boom daer hi in was geboren
dus et die nidighe hem selven voren
hier up salomons woorde gewaghen
verghave god dat die nijt draghen
in elke stede hadden oghen ende oren
so dat hem komen mochte te voren
dueghet die gheschiet al omtrent
dat meren mochte haer torment
salomons woorde ooc bedieden
hoe vele blischappen heilighe lieden
ontfaen int goede dat si schouwen
nidighen hebbens so vele rouwen
oracius doet ons bekent
van ghenen tiran so ne is torment
meerre dan vanden nidighen vonden
ten vijften lerers wel orconden
dat nidighen zijn gecorrumpeert
des moeten si zijn gerefuseert
so zeere gecorrumpeert si zijn
dat dueghet hem dunct wesen venijn
ende al dat quaet is dunct hem goet
dit doet hare felle nidighe moet
dus moghen hem wel an trecken die
die malediccie van yzaije
wee ju lieden die segghet ende verstaet
dat quade goet wesen ende tgoede quaet
die lucht noemende duusterhede
ende dat bitter heet gi zoete mede
van deser ghecorrumpeertheit
salomon in proverbien seit
boven allen corrupcien so es
nidicheit dat vuulste mes
die zeste redene is mede
des nidichs menschen verkeerthede
die nidighe is verkeert daer in
dat hem quetst in zinen sin
dat yet goets soude vermenicht werden
sijns selves profijt sal hi beverden
eer hijs yemen toe laet wesen
hier af in eene historie wi lesen
dat een konync rike ende groot
eenen nidighen ontboot
ende eenen harde ghierighen mede
te desen tween die konync zede
overdenct onder ju tween
wat dat eyschen sal die een
den anderen sal ic die helfte meer gheven
langhe si beyde swighende bleven
haerre gheen ne woude eyschen voren
bynnen so langhe des hadde toren
die konync ende beval also boude
den nidighen dat hi eyschen soude
doe iesch die nidighe over luut
dat men hem stake een oghe uut
om dat hi woude den anderen schenden
ende doen met beiden oghen blenden
hem selven iesch hi liever quaet
dan hi den anderen hadde gebaet
die nidighe is so quaets moets
dat hi liever heft van yet goets
te dervene dans yemand toe ware
nochtan secht seneca openbare
van ghenen dinghe die besittinghe
mach den mensche ghenoechte in bringhen
daer en moet een geselle toe wesen
die zevende redene is van desen
dat nidicheit moet zijn gehaet
om dat si in so vele schaet
haren dragher eerst ic merke
si ontrect hem die heilighe kerke
ende dat weldoen datmen daer in pliet
hier up salomon dus bediet
deylachtich van alle dien
bin ic heere die di ontsien
sinte augustijn secht al bloot
peynsden nidighen doch hoe groot
goet caritate pleecht te zine
die welke sonder onse pine
vremde goet doet onse wesen
in mester hughen boec wi lesen
hoverdicheit trect mi van gode
ende nijt van den evenkersten ode
mer gramschap mi van mi selven ontrect
die wise salomon dus ontdect
die haestelike wille bejaghen
rijcheit ende anderen nijt draghen
hi kent weynich dat ongheval
dat hem sciere toe komen sal
ecclesiasticus hier up seit
der nidigher erfachticheit
ende die dubble tonghe vort bringhen
wert ewych verwijt met schofieringhen
die achtste redene is daer bi
nidicheit te verhatene si
dat nijt is des duvels teyken geprent
daer hi sine discipulen bi kent
gelike dat ons scrivet wel
sinte jacob die apostel
dat teenen tide die heere jhesus
te zinen discipulen seghede aldus
in dat sal allen lieden kenlic zijn
dat gi zijt die discipulen mijn
ist dat gi onderlinghe hebt minne
also plecht sathanas te kinne
sine discipulen talre tijd
in dien dat si draghen nijt
des nidighen werschepe salmen vlien
want salomo secht dus van dien
metten nidighen drinc noch et
al eist dat hijt vor di set
ende et ende drinc tote di zede
sijn ghedachte is di niet mede
die neghende redene verstaet
waer omme nijt moet zijn gehaet
om dat die nidighe moet zijn geselle
vanden viant vander helle
beide int verliesen ende int wynnen
want als die nidighe mach bekinnen
dat die duvel wint ant misschien
van yemande hi verblijt van dien
metten duvel bedroeft hi mede
als yemand wel vaert dits zijn zede
hier toe scrivet mester tullius wel
die nidighe mensche ende die duvel
hebben een willen ende niet willen
selden of niet dat si schillen
ende als die nidighe scheit van hier
dan zijn si gesellen int helsche vier
nidicheit zonde hevet twee
manieren in haer ende niet mee
die eene is als men blischepe heeft
dat een ander misvalt of sneeft
dat ander dat hi droeft ende misbaert
om dat zijn evenkersten wel vaert
des nidichs blischap gelijct dien
die leghet in starker frenesien
om dat arechste heft hi blischap meeste
dits ene duvelike feeste
te verblidene in eens anders quaet
hier up in proverbien staet
die blijsschap in anders misval driven
sullen niet onbegrepen bliven
sinte pauwel secht te desen
caritate eyscht blide wesen
metten verblidenden droevende mede
metten ghenen die heft droef hede
die selve apostel dus bediet
wie is ziec ende ic niet
of hi segghen woude al claer
is yemand ziec dats mi zwaer
die nidighe schijnt argher zijn
in dit puent dan enych zwijn
wi sien als men een swijn doot
die anderen hebbens medeliden groot
daer die nidighe verblijt
als een ander valt of glijt
remedien so vindic viere
theghen nidicheit putertiere
dat eerste is dencken te dien dinghen
die ghemene bate in bringhen
hier up sinte gregorius seit
die vanden bande der nidicheit
vri ende ledich begheert te staene
trecke hem die erfachticheit ane
die beseten mach zijn in velen
sonder quetsen ofte quelen
sinte gregorius secht mede
die rechtelike die rijchede
sonder begheren laet over liden
sal nyemandes profijt beniden
ter ander remedie wil ic toghen
dinghe die ons helpen moghen
te hebbene broederlike minne
dat eerste dat ons brenct ynne
is dat broederschap van naturen
want alle creaturen
sijn na rechte zustere broedere
van eenen vader van eener moedere
om dat tvolc onderminnen soude
alsoot god onderminnen woude
een ander broederschap is daer mede
gheestlike na kerstenhede
daer ic gode vader af merke
ende moeder die heilighe kerke
een derde broederschap is geset
dat elk kersten is cristus let
ende hi is onser alre hooft
dat secht sinte pauwel gelooft
also wi hebben na onser betame
vele leden an onsen lichame
in christus wi also een zijn
die derde remedie is omme tvenijn
vander nidicheit te beweerne
datmen wachte van te begheerne
werlike eere ende weerdicheit
hier af is ghenoech gheseit
inder hoverden tractaet
ter vijfter manieren so staet
van die begheren heerschapien
daer moghestu dese remedien sien
ter vierde remedie is ons gheraden
te dencken up die grote schaden
die nidicheit haren dragher doet
een schade is ons bevroet
dat si den evenkersten verswaert
alst wel hier voren is verclaert
die ander is als lerers spreken
dat die nidighe is versteken
uter devoter conpangie
der heiligher kerken dus ontfaet hie
vanden heilighen gheest gheen leven
die welke rechte gracie moet gheven
ende niet meer dan hi zijn cleyne
goet wil laten ghaen int gemeyne
den evenmensche in dit leven
so sal hem christus weder gheven
van zinen goede in die ander tijd
hier mede so nemt ende die nijt
ende gramschap comt hier nare
diewelke vake spruut uut hare
nader hoverde ende den nide
eist recht dat ic daer toe tide
ende die gramschap si bewijst
want uut den tween vorsegheden si rijst
capittelen viere werden in hare
dat eerste sal ons toghen clare
die verhatinghe deser zonde
int ander capittel werden gevonden
die manieren die haer an cleven
int derde capittel werden bescreven
sonden die uut der gramschap komen
dat vierde capittel sal ons nomen
die remedien daermen sal mede
verwinnen deser zonden felhede
vele scrifturen maken ons vroet
datmen gramschap haten moet
hier up staet in levitici boeken
du ne moets ghene wrake soeken
job doet ons hier up verstaen
gramschap moet niet boven ghaen
der vroetschap die is in di
dattu yemand bedroeves daer bi
ecclesiasticus secht dus wel
weest niet te vergrammene snel
sinte jacob scrijft ooc vort
die mensche moet om te horene twort
snel wesen ende traecheit maken
beyde in gramschap ende in spraken
noch scrijft ecclesiast hier toe
van dinen herten gramschap doe
up dit selve woort secht dus
mijn heere sinte gregorius
gelijc dat storm ende onweder
bloesemen ende wijngaert slaet daer neder
gramschap also den herten deert
hieromme ist noot dat mense weert
gregorius doet ons becant
dat gramschap is als een helsch brant
verbernende der zielen zoetheit
hier up die wise salomon seit
die mensche mach niet een vier groot
also bedecken in zinen schoot
dattet niet verberne sijn cleet
dus is den mensche onghereet
te wachtene dat niet verbroyet
dat herte daer gramschap in groyet
paulus ons dus weten doet
weest tuwes selves behoef niet vroet
met quade te gheldene quaetheit
die selve apostel aldus seit
ne wreect ju niet met gheenre quaethede
mer gheeft der gramschepe stede
eene ander redene is daer bi
daer gramschap omme te hatene si
om dat si gode is contrare
ooc trect se hem die duvel nare
den evenkersten doet si ooc quaet
ende den ghenen in wien si staet
dat si gode mislijct secht dus
mijn heere sinte gregorius
als gramschap steect den moet
des heilichs gheests wonynghe si doet
verstueren dan vliet van daer
god die duvel comt daer naer
hier up in job geseghet staet
gramschap den ghecken man verslaet
gode so ist vertornende sake
dat die gramme mensche wrake
nemen wil van dat hem deert
die god proper te hem begheert
also ons wel scrivet die apostel
gramschap becomt wel den duvel
om dat si heft grote starchede
den evenkersten te deerne mede
gelijc dat vier van naturen
meest mach quetsen telker uren
vanden elementen viere
also heft gramschap putertiere
vele meest machten te deerne
om deser zonden venijn te weerne
ontstac zine discipulen bynnen
cristus metten viere der mynnen
die derde redene is bekent
dat gramschap al verblent
der menschen verstandelen moet
hier up secht een poete vroet
gramschap den moet so verblent
dat hi dat rechte siet noch kent
die wise salomon ooc vertrect
die man die gram is hi verwect
stridinghe ende die can wesen
gedoochsam al is strijt gheresen
die zocht hi ende doet te niete gaen
dit is vake wel verstaen
in salomons proverbien ic vant
swaer is die steen so is ooc tsant
mer gods gramschap is al in een
swaerre dan enych vanden tween
in proverbien noch bet an
secht aldus die wise man
wie sal den gheest onthouden wel
die ter gramschap wert is snel
ten vierden moet gramschap zijn gehaet
want si doet haren dragher quaet
den licham si quetsende es
hier up secht ecclesiastes
gramschap ende rouwe draghen
minren zeer des menschen daghen
int erdsche goet so schaet si mede
hier up ecclesiastes zede
onrecht doen ende stridinghen
doen te nieten derdsche dinghen
gramschap verdonkert so die oghen
also ons davids woorde toghen
up haer oghen vel vier in plaghen
so dat si ghene zonne en saghen
dat vier bedieden die vroede
den brant sijnde vanden grammen moede
die philosophus secht al clare
den rade sijn twe dinghe contrare
gramschap ende grote haestichede
ten vijften schuwe gramschap mede
want vele quaets der zielen si doet
salomon ons dus bevroet
gramschap heft ghene ontfermicheit
omdat si so scrifture seit
die hatende kiesen liever twreken
ende van gode te zine versteken
dan te vergheven cleyne misdaden
om te wynnene grote ghenaden
is partie lazers of verminct
grote schande hem dat dinct
te vechtene up onmachtighe lieden
hier up senecaes woorde bedieden
enyghe spaerstu van te slane
andere gaestu met wraken ane
van alre wrake dine hand af stiere
als van eenen te cleynen diere
grote eere is gedoochsamheit
aldus ons mester seneca seit
ghedoochsamichlic onrecht gedoghen
is edele grote oedmoedicheit toghen
die zevende ghecheit is si haten
den ghenen die hem doet vele baten
dat sijn diese persequeren
ende die se souden refuseren
ende ooc haten die minnen si zeere
dats zonde die verbiet die here
also het claer ghenoech staet
vor in dat eerste tractaet
ecclesiasticus secht al bloot
gramschap rust indes ghecs schoot
die wise salomon sprect mede
die ongedoochsame verheft zine gechede
die zevende redene is daer bi
gramschap te verhatene si
dat al meest is viervout quaet
in hem die na wraken staet
dat eerste quaet is van desen
dat hi selve richter wil wesen
tusschen hem selven ende zijnre partien
als hi wrake eyscht van dien
dat ander dat in hem is quaet
die altijd na wraken staet
dats dat hi in eener besichede
anleggher wil zijn ende richter mede
dat derde quaet is dat hi niet mach
ontbeiden den rechten wrake dach
des scrijft dapostel in deser manieren
ne wille niet vor tijd jugieren
dat vierde quaet is van dien
die altijd om wrake spien
dat si die gerechticheit des heeren
bi hare gramschap willen verkeren
ende hare viande willen vellen
nederre dan se god wil stellen
ter achtster redene so staet
daer gramschap bi mach zijn verhaet
vele exemplen schone bescreven
die ons bewijs daer toe geven
dat ierste exempel is vor oghen
dat christus vele woude gedoghen
mer een sancte augustijn dus verclaert
doe lach te stervene sinte bernaert
ende hem naken soude zijn ent
quamen die broeders hem omtrent
ende baden hem dat hi hem leren soude
enyghe dinc te haren behoude
sinte bernart antworde dien
anderen gelovedic meer dan mien
ontfenc ic quetselike sake
ic en iesch des ghene wrake
nyemand woudic schofierichede
doen ende ghevelt ooc dat ic misdede
dat beterdic so ic vermochte
exempel die wrake sochte
ende wederwrake wat so eest
datmen in sinte matheus leest
die heere eenen vor hem ontboot
die hem schuldich was ghelt groot
ende hiet hem betalen dat
den heere hi om ghenade bad
ende swoer te gheldene als hi mochte
den heere ontfermdes ende bedochte
ende schalt al quite daer ter stede
cort na dien dat dit was leden
heft dese eenen anderen ghemoet
die hem schuldich was cleyne goet
hardelike iesch hi hem dat
die ander om genaden bat
ende seghede te ghevene in corten daghen
die ander gaf niet om zijn claghen
ende dedene daer omme vaen
den heere was dit ghedaen verstaen
die hem verlaten hadde dat gelt groot
vor hem hi ne doe ontboot
hi seghede quaet knape daer ic
di quite schalt des is een stic
tgoet dattu waers schuldich mien
ende du ne verliets niet dat clene dien
die daer af genaden bat
doe beval die here dat
men den quaden knape gebonden
worpe in den kerker toten stonden
dat hi soude hebben vergouden
den lesten pennync vanden schouden
dus verboerde hi ontfermichede
in dat hi ghene weder dede
dat ander capittel kan bewisen
vander gramschap die devisen
van diewelke men weten moet
dat eene gramschap mach zijn goet
dats dat yemand gram bediet
up quade zonden die geschiet
up deser gramschap so es
dat secht ecclesiastes
gramschap beter dan lachen si
wel so is te wetene hier bi
dat beter is dat die mensche heeft
droef heit als die evenkerstijn sneeft
dan hi daer mede dreve sijn spel
die ander gramschap mach ooc wel
in twe manieren sijn verclaert
als menschen vergrammen te menschen waert
die eene comt haestelike voort
sonder te vermerkene dat woort
ende ooc sonder consent van gronde
ende dese is daghelixsce zonde
hier up die prophete bediet
weest gram ende wilt misdoen niet
die ander gramschap is zeere quaet
die met bevoele van redene staet
veroudert inden menschen die
so wert hi ghenoemt hatie
hatie te verhatene mede
mach helpen dat sinte johan zede
wie dat zinen broeder haet
manslachtich hi vor gode staet
hatie moetmen ooc zere haten
si is contrarie der caritaten
die welke vor gode is bekint
grote duecht ende ghemint
hatie becomt den duvel
dat orcont dus gregorius wel
de ouder die viant clene mict
dat hi ons die erdsche dinghe ontpict
mids dat hi ons caritate onthale
caritate becomt wale
gade dats wel geproevet an
dat word dat scrivet sinte johan
dit is mijn gebod nu kint
dat ghi malkanderen mint
hatie moetmen schuwen mede
si wederstaet ontfermichede
want willen wi niet verghevens plien
so ne sal ons gheen verlaten schien
si schijnt ooc in elker uren
contrarie werken der naturen
want menschen zijn in hare maniere
ontfermich ende goedertiere
hier up in job staet geseit
met mi was ontfermicheit
van mijnre kindscheit doe ic geboren
waert si quam mi te voren
gramschap derde capittel sal wesen
van quaetheden die zijn geresen
vake uter gramschap zonden
tot zes verscheiden hebicker vonden
striden orloghe maken brant
roof manslacht quetsen metter hant
dese zesse uter gramschap komen
die eerste is die wi striden nomen
van deser zonde verclaer staet
hier achter inder tonghen tractaet
vanden rove so is mede
genoech gesecht bynnen der vrachede
dus sal ic niet vandien tween toghen
laet ons sien vanden orloghen
dat wi die geleren vlien
want vele swaerhede doet si geschien
saken achte zijn hier gescreven
die ons bewijs ende lere gheven
gevechte ende orloghe te vliene
dat eerste is dat ons staet an te siene
dat orloghe dat wi dach ende nacht
hebben theghen des viandes cracht
die ons tallen tiden strijt an
hier up secht job die heilighe man
eenen ridderschape ghelike
is des menschen leven up erdrike
die bible maket ons vroet das
dat ten serpente gesecht was
ic sal tusschen di ende den wiven
viantschap setten die sal bliven
des viandes orloghe beghan
doe zonde dede die eerste man
ende noch altijd gheduert soe
gregorius die secht hier toe
eendrachtelike becoert sathan
den mensche al wynt hi niet daer an
dat hi ne waent vermoyen doch
men heft gesien ende siet ooc noch
heft en prinche orloghe swaer
dat hem mach quetsen ende gaen naer
al andere veden ende orloghen
sal hi te velne poghen
om tvolk te brenghene teenre minnen
om dat orloghe daer bi te verwinnen
dus soude die mensche allen lieden
minne ende vrientschap bieden
om te verwinnene des viands macht
die up di vecht dach ende nacht
die ander sake is waer bi
orloghe te verhatene si
om dat god den vrede mint
also scrifture ons doet bekint
dat vrede was over al die werelt wijt
theghen christus geboerten tijd
so langhe geduerde die vrede
datmen al meest die swerde versmede
ende maecte daer af zekelen ende pecken
ooc na sinte lucas vertrecken
in jhesus geboerten van nazarene
dat die enghelen songhen ghemene
glorie te gode in hemelrike
ende vrede den menschen in erdrike
dat god vrede mint toocht hi mede
in sinte matheus daer hi zede
zalich zijn die vredesamen want si
sullen gods kinderen heten daer bi
sinte lucas verclaert ooc al
dat god zinen discipulen beval
segghet eerst in wat huyse dat ghi
comt te desen huyse vrede si
ooc mede sinte johan bediet
doe christus vanden discipulen schiet
dat hi als erfachtichede
hem lieden pays gaf ende vrede
minen vrede gheve ic ju
minen vrede latic ju
in sinte johan ooc wi lesen
dat als christus was verresen
ende zinen disciplen brachte confoort
dat hi seggende was dit woort
vrede met ju lieden si
ooc ist te wetene wel daer bi
dat god orloghe zeere haet
dat hi so lichte zonden verlaet
al heft een zonder gode verwracht
is hi te beterne bedacht
god wil dien rechtevort ontfaen
ende laten dat orloghe al staen
sinte bernart secht ic segghen sal
gods ambacht is bisonder al
den vrede te vermakene weder
ende daer toe daelde hi hier neder
ten derden wert orloghe gehaet
wilmen merken dat grote quaet
dat si vake doet geschien
eerst so maect si vele hatien
want dusent viande werden vonden
in een orloghe teenre stonden
dan slaet die een den anderen doot
vanden welken hets vrese groot
of si in ewicheden sterven
ten anderen doet si menschen onterven
dat zine ontroven ende arm maken
die ewelic blijft lantwrake
dat derde quaet is dat si mede
rooft menyghe gewiede stede
ende doet nemen kerkelic goet
kerken si ooc verbernen doet
vele aelmoesen si weert
vele goets quist si ende verteert
dat vierde quade ende verdriet
is dat uten orloghe geschiet
dat die onnoselste den toren
altijd moeten liden voren
dat sijn die onnosele lantlieden
die nyemande onrecht en bieden
si sijn eerst berooft ende gebrant
hare vrucht versleten upt land
die ghedaen hebben groten arbeit
hier up yzaijas seit
die vanden quaden hem verschiet
gedoocht den roof ende dat verdriet
die vor hem lieden vechten souden
dat zijn die de
die brant maken hier ende daere
ende den lieden roven dat hare
sijn argher na scrifture vertellen
dan die vianden uter hellen
in der helle doen si nyemand toren
hi ne hevet verdient te voren
mer van brantstorers sijn gepijnt
vake menschen die god mint
ende die gherechtighest zijn mede
hier up god biden prophete zede
donnosele ende die gerechtichst leven
die hebben an mi gecleven
ten vierden soudemen in alre tijd
orloghe schuwen omme dat onprofijt
dat in orloghen is bekint
want die orloghe begint
om dat hi waent zijn onrecht weren
sal lichte moeten daer omme verteren
meer dan die zoene in sal bringhen
ic segghe ju in waren dinghen
so wie dat orloghe pleghen
om dat hem yemand is af versleghen
ende eenen daerover willen verslaen
die dode en sals ghene bate ontfaen
ic late varen die wederwraken
die die quaetdoenres altijd naken
of hier int leven of na der doot
sinte johan scrijft al bloot
ten vijften soudement haten mede
om dat broederschap daer ic af zede
want wi alle zijn gebroedere
van eenen vader van eenre moedere
ende die mensche in deser maniere
werct contrarie van allen diere
die een wulf den anderen niet misbiet
hier up seneca dus bediet
met quader arreden gebert
die eene mensche ten anderen wert
ende die liebaert te gheenre uren
dat gelike quetst van zijnre naturen
die een wulf den anderen niet bit
mer die eene hont den anderen terit
dien hi vint minst van crachten
desen honde menschen slachten
ende als een ander hem is te starc
so wijct hi dien ende ruumt dat parc
ten zesten soudemen se schuwen mede
om die grote keytivichede
die orloghesliede ontfaen
te hem selven moghen si niet verstaen
si moeten hem gewapent houden
nu si verhetten nu si vercouden
als nu hebben si spise berste
als nu zwellen si van dorste
altijd let hem lieden yet
wouden si liden half dat verdriet
doer gode of dat vierdedeel
si wonnen gode al geheel
die zevende sake daer wi bi souden
van orloghen ons onthouden
dats die onsekerhede al
hoe dat orloghe enden sal
want vake die in tsienste waent sijn
blijft onder eer dat comt die fijn
hier up paulus worden toghen
misselic so eist in orloghen
dat gheval van stride nu ende nu
dat zweert verslaet eenen vor ju
al is een groot ende starc
een starker mach sijn int parc
die te niete doet sine starcheit
hier up sinte jheronimus seit
die starke den starken bestrijt
ende beide verderven si int crijt
ten achtsten bewise is ons gegeven
dat wi in vrede souden leven
want alle wisen vrede begheren
men leest dat dalre vroetste der heren
dertich jaer helt zijn rike
in vullen vrede moghentlike
dat hi zinen name verdiende wel
want salomon luut paysivel
vanden vrede scrijft aldus
mijn here sinte ambrosius
bi vrede wassen cleyne dinghen
onvrede can grote te niete bringhen
die derde quaetheit die coomt
uter gramschap is brantstoor ghenoomt
brantstoorre is hi gheseit
die mit zijns selves quaetheit
vrucht verbrant huys of poort
nerghent en eist dat hi behoort
mer metten ghenen die hevet macht
brantstoor te doene ende ander cracht
ende dat orloghe si gherecht mede
so ne heet gheen brantstoorre diet dede
dat princhen beleider beval
die prinche draghedet an hem al
sulke v saken salmen hier horen
die moghen doen verhaten brantstoren
die eerste is dat grote verdriet
dat van brande vake geschiet
den onnoselen evenkerstijn
sulc huys sal verbernet zijn
die liede sullen met haren kindren
dwelen nu daere nu ghindre
al haer leven hier up so es
dat secht ecclesiastes
quaet leven ende vul van confuse
moeten herberghen van huse te huse
dat ander dat schuldich ware te kerne
die huys menen te verberne
dat is al deren si anderen zere
si quetsen hem selven vele mere
want die wederwrake van der quaethede
is ewich brant in die helsche stede
up sulken der armer vloec beclijft
hier up ecclesiasticus scrijft
die bede vanden gequetsten al
die heere god horen sal
ende ooc vanden weesen die bede
sal hi niet veronwerden mede
hier up ghenoech gescreven staet
inder ghiericheden tractaet
daert vanden rove doet gewach
die derde waeromme wesen mach
te schuwene dese zonde groot
omdat si vake quader doot
sterven die brantstoor toebringhen
indat boec vanden konynghen
staet hoe absolon sonder ducht
dede verbernen moabs vrucht
die hi ghewonnen hadde ten oeste
ende daer na verhanghen moeste
daer hi met zwerden dorsteken was
ons maect ooc te bynnen das
dat boec vanden rechteren wel
hoe dat den starken sampson ghevel
dat hi der philistiene coorne
al verbrande te haren toorne
van wien hi weder was geschent
want si venghen en ende maecten en blent
die vierde waeromme hoor
datmen schuwen sal brantstoor
dats om die dubble helsche pine
daer brantstoorres in staet te sine
of si werden vermaledijt
die die armen te gheenre tijd
in hare herberghen ontfaen
die si doer gode bidden gaen
hoe vele swaerre sal hi wreken
die thuys verbernen ende ontsteken
daer die arme in rusten mochte
god die sal met grammen gedochte
spreken so sinte matheus bediet
ic was gast ghi en ontfenct mi niet
tote die die armen niet ontfinghen
hoe sal hi dan moghen verdinghen
die die armen te verbernene plien
dat en kan ic niet gesien
die vijfte redene is daer bi
dat brantstoor so te schuwene si
want god den herberghere mint
gregorius doet ons bekint
van eenen man die gherne plach
armen tontfaene up eenen dach
hadde hi pelgrime ontfaen
hi droech hem water omme te dwaen
hare handen met oedmoeden
onder alle die daer stoeden
was een man wien hi waende gheven
hantwater ende hets hem ontbleven
in dien dat hi hem omme wende
en wiste hi waer die gast belende
omme sach hi hier ende daer
hi ne vant en niet des nachts daer naer
doe hi dachte te deser vremthede
sprac god te hem ende zede
du in die daghen die leden sijn
ontfenges mi in die leden mijn
mer ghisteren so ontfenghes du mie
in mi selven mensche besie
hoe groot god onse heere weghet
datmen den armen te doene pleghet
die vierde quaetheit die gaet
uter gramschap ghenoemt staet
manslacht dat dese zonde is zere
te hatene vindic menyghe lere
want onmenschelic so es
dat secht ecclesiastes
elc dier sijn ghelike mint
ende die mensche is so ontsint
dat hi verslaet zinen evenkerstijn
redenen viere daer toe sijn
dat manslacht moet zijn gehaet
die eerste redene is wel verstaet
dat nyemand den anderen moet bieden
hi ne woude dat hem also geschiede
dit bewijst redene van nature
al ne vonde men daer af niet in scrifturen
manslacht is theghen menschlicheit
want mester seneca die seit
hets wrede verwoetheit tenighen stonden
verbliden in bloede of in wonden
dat is dat een die menscheit laet
ende wreder beesten nature ontfaet
die ander redene daer wi om souden
vander manslacht ons onthouden
dats om die menichvoude pine
daer manslachtighen in staet te sine
matheus doet ons dus verstaen
alle die met zweerden slaen
die zullen met zweerden misvaren
sinte johans woorde ooc verclaren
die in apocalipsis staen
die metten zweerde sal verslaen
hem behoort ooc mede dat hi
metten zweerde versleghen si
die bible ons ooc weten doet
so wie dat sturtet des menschen bloet
sijn bloet sal gesturtet wesen
van deser zonde swaerheit wi lesen
god seghede tot cain in genesi
dijns broeder bloet dat roept up mi
cort staet daer in der bible naer
cayns malediccie swaer
hier omme werdstu vermaledijt
up erdrike ende dine tijd
dat land dattu wins met dijnre pine
sal niet gheven die vrucht sine
nader heilighen orconden
so zijn vier manieren van zonden
die roepende heten up onsen here
ende dese sal hi ooc wreken zere
die eerste is van desen misdaden
onnosele weduwen ende wesen versmaden
dus secht ons der bible lere
der kinder stemme clam up ten here
die ander quaetheit na der scrifture
is oncuuscheit theghen nature
daer af is ghenoech geseit
ter specien der onsuverheit
die derde quaetheit is onthouden
dat si den arbeiders gheven souden
van wien si hebben den arbeit
hier up sinte jacob seit
haer loon die ju hebben gewracht
die gi ontboost hebt ende ontcracht
die roept ende die roep is zaen
ten oren gods in geghaen
dese zonde heet manslacht
om dat si den armen ontcracht
den loon daer hi up leven moet
ecclesiast ons dus bevroet
die bloet sturtet ende die onthoont
den arbeider dat hi ne niet en loont
dese zijn broeders gheacht
die vierde zonde heet manslacht
daer af staet hier voren wel
hoe dat bloet riep van abel
die derde sake daer wi om souden
van manslachte ons onthouden
dats om dat wi broeders zijn
sonderlinghe die zijn kerstijn
alsoot hier vor wel is geseit
bynnen der specien der nydicheit
dat wi broeders zijn schijnt wel an
dat woord dat seghede sinte johan
besiet ende merct wat caritaten
god ons allen heft gelaten
om dat wi zine kindere daer bi
heten souden dat zijn wi
die vierde redene daer men mede
verhaten sal dese quaethede
is dat god den mensche wrochte
ende daer na weder so diere cochte
dat hi zijn leven daer omme gaf
sinte peter secht hier af
wi ne zijn met gebrekeliken goede
niet verlost mer metten bloede
des lams onnosel ende onbesmit
leyder hets al vergheten dit
bynnen deser zonde is ooc verstaen
den evenkersten quetsen of slaen
dwelk vor al uter gramschap riset
dit is claer ghenoech bewiset
int capittel nu ghesien
daer omme so zwige ic van dien
der gramschappen vierde capittel
sal die remedien toghen wel
daer gramschap bi wert verdreven
ter eerster remedie so is gescreven
sachte te antwordene hier van
scrijft in proverbien die wise man
sachte antworde morwet den moet
ende harde sprake verwecken doet
verwoetheit dus secht hi mede
sachte sprake brect harthede
exempel in proverbien van desen
int leven der vaders wi lesen
vanden abt machario
die hem hadde bereit also
dat hi gaen soude teenre stede
eenen discipel leyde hi mede
die verre zinen abt vorghenc
daer hi af misval ontfenc
want te ghemoete so quam hie
eenen pape vander afgoderie
die een groot stucke houtes droech
die discipel sprac ende loech
werwert gaestu duvel
die pape in gramschepen vel
dat sware hout hi over droech
daer hi den monyc upt hooft mede sloech
ter erden liet hi ne ligghen daer
den abt ghemoete hi daer naer
diene dus groete alse wi lesen
behouden moetstu pijnre wesen
die pape sprac ten abt mettien
wat goede hebstu an mi gesien
dattu mi bieds alsulke groete
die abt antworde met talen zoete
om dat ic di sach doen pine
die pape sprac uter groetenisse dine
so byn ic nu worden wijs
dattu gods knape zijs
te voren so ghemoetic hier
eenen monyc jonc ende fier
die mi sulke groete boot
dat ic en metten stocke groot
sloech ende heb en zeere ghewont
die heydene pape ter selver stond
heft zine afgode laten staen
vanden abt penitencie ontfaen
ten gequetsten ghengen si ghereet
ende hebben en ter cellen gheleet
daer waert die pape ooc begheven
ende waert leidende een heilich leven
dit exempel is hier geset
dattu weten souts te bet
dat sachte antworde doet verwinnen
ende harde doet nieuwen strijt beghinnen
die gramme mensche is bediet
biden potte die staet ende ziet
van welken salomon scrijft also
in zijn boec proverbiario
ghecheit is inder ghecken mont
overvloyende in alre stont
ecclesiasticus doet ons becant
die dauwe doet becoelen den brant
den dauwe gelijc is zoete tale
want gramschap doet se coelen wale
die ander remedie zwighen heet
daer gramschap bi te niete gheet
want salomon ons weten doet
dat also tvier is ghevoet
met houte datmen daer toe leghet
also ghelike gramschap pleghet
te wassene bider wedertale
hier up scrijft dus salomon wale
doe af dat hout ende also zaen
sal dat vier te niete ghaen
ecclesiasticus dus bediet
metten mensche ne stride niet
die die tonghe heft putertiere
doe gheen hout te zinen viere
die derde remedie wesen moet
datmen den viant doghet doet
hier up salomons word dus wisen
honghert dinen viant ghef hem spise
ende eist dat hem dorst gaet an
ghef hem water drincken dan
scrifture maket ons des vroet
dat doeghet diemen den viant doet
gelijct den colen die schone gloyen
die met hare hette verbroyen
gramschap die daer is geploen
die minne weder ontsteken doen
hier up so vindic bescreven
inder heiligher vader leven
van eenen heremite gode bequame
theon so was zine name
met onsen here was hi so wale
dat hi die zieken van hare quale
ghenas die tot hem quamen wel
up eenen nacht so hem ghevel
dat rovers quamen te zijnre cellen
ende begonden zijn doer te vellen
wanende dat die celle zine
vorsien hadde geweest van wine
ende meenden hem te nemen dat
die goede man vraghede hem wat
si so spade wouden dare
si segheden si quamen om dat daer ware
ende om te drinkene van zinen wine
sonder ondoen die venster zine
sprac die heremite in corter uren
blijft daer staende an die duere
tote ic kome tote ju leden
rechtevoert sonder langher beden
cleveden si der doeren an
ten woorde vanden heilighen man
dat er gheen vander stede en mochte
den nacht stonden si daer onsochte
des daghes dat volk te komen began
alsoot plach ten heilighen man
ter cellen omme geheelt te zine
van haren zeere van hare pine
ende als si die rovers vonden
sonder bande staen gebonden
wouden si die verbernen zaen
om roof dien si hadden ghedaen
ende als die heremite dat hoort
liet hi zijn lesen ende quam voort
hi seghede laetse alle gaen wech
sonder te doene enych arech
want seker anders ne sal van mien
gracie van ghenesene gheschien
doe lieten si die dieve gaen
die hem alle bekeerden zaen
ende vanden heremite penitencie namen
so dat si gode daer na bequamen
van amon so lesen wi mede
die in egipten zat teenre stede
in een wout so vele doe plaghen
so dat hem rovers alle daghen
brachten daer hi levede bi
teenen tide so soude hi
ute gaen omme nootsaken
ende beval twee wilde draken
te verwarene zine celle
die broeder ghenc wech ende die felle
draken deden des heremiten wille
binnen der cellen bleven si stille
te samen deden si die wachte
doe quamen die dieve die bi nachte
dat eten brachten so si plaghen
ende als si die twee draken saghen
in onmacht vellen si van vare
ende bleven also ligghende dare
tot die vader ter cellen quam
als hi die rovers also vernam
peynsde hi wale dat die zaken
quamen uten vare vanden draken
hi dancte den draken ende zede
dat si keerden te hare stede
die vijfte sake is so ict weet
om dat die tonghe is so ghereet
ten quaden moet si bewacht wesen
sinte jacob scrijft van desen
die nature van elken diere
ende die voghele van alre maniere
vermach die mensche te temmene wel
mer die quade tonghe fel
mach nyemand ghetemmen die leeft
bet achter sinte jacob gescreven heeft
onse tonghe is een vier
van alre quaetheit ongehier
menich quaet is bi haer ghedaen
also ghi hier nu sult verstaen
die tonghe heft al hare tijd
in wacheit daeromme si lichte glijt
in menigher vuulheit daer si in sneeft
in teikene hier af eist datmen gheeft
ter vonte sout indes kindes mont
om daer bi te makene cont
datmen der tonghen moet zijn meest
theghen der zonden woorden gevreest
want die mensche gheen lit en heeft
dat so jonc in zonden sneeft
dat zeste dat ons weten doet
datmen die tonghe wachten moet
dats om die grote moghentheit
die se heft ter quaetheit
dat orcont sinte jacob wel
die apostel int vierde capittel
vier boven al is een element
dat meest verderft ende schent
ende ooc ontstect die tonghe mede
dat rat van onser geborenthede
dat rad meent bediet te ghevene
des ommelopes van onsen levene
der tonghen overgrote quaethede
is ons wel bewijst daer mede
willen wi die dinghen anesien
dats hoe si deert waeromme ende wien
hem diet woort sprect deert si voren
tot wien ment sprect doet si ooc toren
ende ooc den ghenen van wien ment zeit
den spreker doet si arbeit
want gracie si hem ontrect
hier up sinte bernard ontdect
sprake is licht mer si wont
swaerlike te menigher stont
ende instrument bequame mede
treckende dat herte ter ydelhede
die tonghe ontrect ooc gracie van lieden
hier up ecclesiasticus woorde bedieden
die vroet is in zine woort
maect hem selven ghemint al voort
ende die gracie wert geschuert
vanden ghecken als verbuert
anders secht ecclesiastes
ghesinde sprake so es
blischap ende werdichede
ende onschemele tonghe mede
eene verkeringhe is van desen
also wi inden selven lesen
die tonghe quetst meer ende pijnt
dan enyghe beeste die men vint
want die tonghe van eenen quaden
soude een lantschap al verraden
of verderven eene stad
vake is bevoelet dat
dat si vele quaets mach doen
secht in proverbien salomoen
uten monde vanden zweerde
is er vele ghevallen ter eerde
mer onghetallic waren die vielen
bi der tonghe in doot der zielen
in menigher manieren deert mede
die tonghe in groter bedecthede
daer omme is si geheten serpent
hier up doet ons david bekent
si scharpten hare tonghen daer theghen
gelike dat serpenten pleghen
voetsel van serpenten venine
pleecht onder hare tonghe te zine
van verren deert die tonghe mede
want die hier woent in die stede
sal metter tonghe quetsen die ghone
die over viertich milen wonen
bi dat hi quaetheit vort sal bringhen
hem in deren ende in schofieringhen
inden hemel heet si ooc deren
als si blasphemie versweren
gode of dat hem toe behoort
hier up secht salomon dit woort
inden hemel satten si haren mont
ende die tonghe in corter stond
leet doer toter eerden neder
dus si doet och ende weder
die zevende redene daer bi
die tonghe te bewachtene si
dats om die verveerlike pine
daer quaden tonghen in staet te zine
want sinte lucas woorde vertellen
dat die rike man bynnen der hellen
zat in pinen menichvoude
ende bad abraham dat hi soude
lazarus segghen dat hi hem ghave
een dropel waters dat hi gelave
sine tonghe om te coelen den brant
dwelk hem was ontsecht te hant
dat der tonghen pine wert fel
bewijst in apocalipsis wel
sinte johan daer wi dus moghen schouwen
si aten hare tonghen van rouwen
gode si blasphemierden daer mede
in hare woorde in hare droefhede
int leven der vaders lesen wi van
eenen zere heilighen man
die up gode sonder cesseren
riep wilt mi telivereren
heere god vander tonghen mine
hier up heft in die boeke zine
ecclesiasticus dus gescreven
wie sal minen monde wachte gheven
ende wie sal up die lippen mijn
zetten een zeker teykijn
so dat ic niet van hem lede
ne valle ende mine tonghe mede
dat si mi verliesen niet
hier up is ons dus bediet
van david inden souter zijn
heere du sals die lippen mijn
updoen ende dan sal mijn mont
dijn lof kondighen vorder orcont
die selve prophete dus mere
zet hoede te minen monde here
te bereidene den moet
dats recht dat die mensche doet
mer der menschen tonghe bewachten
dat moeten doen godlike crachten
ende sonderlinghe gracie el
en soudse gheen mensche wachten wel
die achtste redene die ons maect vroet
datmen die tonghe wachten moet
dats tgrote misval dat daer staet bi
daer si niet ghewacht en zi
want nyemand mach wesen goet
die die tonghe niet behoet
ende al heft hi een goeden staet
hi ne zi bewacht hi wert zaen quaet
job die scrivet ooc te desen
nemmermeer en sal hi wesen
gherechtich in wien vloyt die tale
sinte jeronimus die secht ooc wale
warachtighe conste so eest
in die welke datmen leest
oefenynghe der gherechticheit
is zwighende wesen ooc so seit
sinte jacob wel te desen
wie dat religieus waent wesen
ende niet die tonghe toomt van quade
dat herte misleidende ongestade
ydel so is zijn religioen
want te niete gaet al zijn doen
die wise man heft dus gescreven
inder tonghe hangt doot ende leven
matheus secht uten woorden dijn
saltu gherechtich ghemaect zijn
die tonghe te bewachtene mede
is een deel onser goethede
hier up sinte jacob bediet
die hem in woorden ontsiet niet
dat is een vulmaect man
die wise salomon secht hier van
om der lippen quade daden
so nakede plaghe den quaden
ende uut deser plaghe zwaerheit
eist dat ecclesiasticus seit
zalich is hi die ontspronghen
wesen mach den valschen tonghen
die neghende redene is al bloot
dat onser vroetschap een deel groot
inder tonghen maniere leghet
hier up die wise salomon zeghet
die zine tale manierlike doet
die is gheleert wijs ende vroet
ecclesiasticus secht dat selve al
die wise toter tijd swighen sal
dat hem is der sprake noot
nu is te wetene wel al bloot
dats wel vor oghen sal die sprake
zijn in manierliker zake
datmen vier dinghe moet an sien
eerst die ghene die sprekens plien
hier up salomon dus bediet
den ghec en beteemt niet
te sprekene vormaect woort
dat ander dat daer toe behoort
dats die dinc daermen sprect van
hier up secht die heilighe man
jeronimus dat cleyne engien
grote dinc niet onthouden plien
dat derde datmen an sal zien
dats die persone tote wien
datmen spreket hier af dus
seghet sinte gregorius
naden ontfane van hem diet hoort
salmen dat woort brenghen voort
na dat die horende mach verstaen
want het ware verloren ghedaen
een vat wijns in eenen nap alleyne
die te onthoudene ware te cleyne
ten vierden beteemt dat twoort
te zijnre tijd zi gebracht voort
hier up ecclesiasticus orcont
die word werden in des ghecs mond
gelastert ende begrepen mede
want hi se te hare tijd niet zede
hier up staet gescreven wel
vanden prophete ezechiel
ic bid ju dat gi wilt leren hoe
ghi elken zijt schuldich te sprekene toe
die tiende zake daer wi bi souden
ernstlic wachte der tonghen houden
is die troest vander scrifturen
maect te dinen monde twee duren
seghet ons ecclesiastes
van hem geseghet ooc so es
maec dinen woorden eene schale
ende te dinen monde also wale
so doe rechte breidels intijts
dattu niet in die tonghe en glijts
ecclesiasticus dus bediet
gheckelic so ne sprect niet
dat niet dijn herte te snel zi ode
dine woort te brenghene te gode
die wise salomon dus orcont
verstec van di den quaden gront
die elfste ende die laetste zake
waeromme men sal bedwinghen sprake
dat is dat hem elk moet betiden
dat zine woorde moeten liden
doer dat nauwe gherichte ons heeren
diet al te rechte sal bekeren
daer omme soude ons wel behoren
dat wi onse woorde richteden voren
wiselike die merken kan
sal bider tale kennen den man
of hi vroet is ofte en es
hier up secht ecclesiastes
inden mond is die vroetschap bekent
bet achter heft hi dus geprent
nemmermeer en prijst den man
eer du die tale hores daer van
van desen selven zeghet dus
mijn here sinte jeronimus
int weghen der woorde is beseven
ware proeve des menschen leven
na dat is ghetoghet al
datmen die tonghe wachten sal
so wil ic die zonden nomen
die uut der tonghe moghen komen
ic vinder xiiii gescreven
van welken ic verclaer sal gheven
dat alre meeste noeme ic voren
dat wi blasphemie noemen horen
blasphemie is gheopenbaert
als men sprect te gode waert
enighe lasterlike woort
so menych in toorne brenghet voort
die gode neemt als te versprekene
ende over hem vermocht hijt te wrekene
van deser zonde soude elk vertraghen
saghe hi wel an die sware plaghen
die god daer omme heft gesent
gregorius doet ons bekent
in zine dyaloghe al clare
dat god een kind ten vijfsten jaere
haestlic sloech up des vaders schoot
dat van jonx met eeden groot
gode te blasphemierne plach
vianden het om hem komen zach
doe riepet met anxtliker talen
quade liede willen mi halen
eenen eet het daer na zwoer
mettien hem die ziele ontvoer
of hem god so wrac upt kind
hoe zwaere werden si dan gepijnt
dies pleghen ende tharen daghen sijn komen
zwaerlike vruchtic sal se god domen
want sinte johan scrijft dus al bloot
het is eene zonde toter doot
ic nyemand bidde daer voren
speelres hebbens vake toren
gehat dat si gode misspraken
als hem misvellen hare zaken
dat se des terlinghes loop bedroech
scrifture doet ons claer betooch
dat so wie zweert biden gods leden
verwijt hem zine menschlichede
die hi an nam om den zondare
merct oft dan is zonde zware
daer hi ontfanghen heft sprake boven
allen dieren daer hi mede loven
soude die hem also grote eere dede
dien doet hi sulke onwerdichede
gregorius bynnen zijnre dyaloghen
secht dat die ghene die ghedoghen
dat in haer huys blasphemie geschiet
sijn der misdaet onschuldich niet
een devoot ontsiende gode
soude in zijn huys ghedoghen node
datmen schofieringhe seghede groot
den ghenen dien hi hilt over devoot
van consciencien ende goet
merct dan of hi zeere misdoet
die dobbelschole hout of cameret
ende dat volc daer in bi hopen zet
die om haer spel den heere der heren
blasphemieren ende versweren
die selve zonde den ghenen ooc wert
die verhuren terlinge of bert
nyemand en derf daer in dolen
cameretten dat zijn dobbelscholen
den weert roect niet wat si hantieren
is hi verbetert van bellechieren
ende alle die taverne houden
moghen hem des niet onthouden
der eeden hebben si gheen verlanc
up dat si tappen haren dranc
die ooc up hare singerien
quekebreden te vriene plien
ende daer af ontfaen verschot
dese crucen den heere god
met consente sonder daden
gelike dat si vonden ghenaden
die christum brachten ter doot
ende diet rieden den heeren groot
ende ten crucene deden consent
hebben den eweliken torment
om hare quade ghierichede
so eist noch in alle die vorzede
die blasphemie te doghene plien
om dat si wasdom daer af zien
al doen sijt selven niet metten mont
haer ghierich consent roept telker stont
drinct ju droncken lieve her gast
blasphemiert gode ende cruusten vast
die husen daermen des in pliet
sijn des duvels temple ende anders niet
ende die daer vake pleghen te ghaene
dat zijn des duvels prochiane
ende na dat die heilighen toghen
men sal daer bi kennen moghen
welke gods kindere zijn wel
ende welke kinder vanden duvel
want den kinderen gods het pijnt
datmen te godewert yet en twint
anders sprect dan ere ende lof
des duvels kinder lachen daer of
als si blasphemie horen of zien
exempel vinden wi van dien
dat goede kinder hem doen kinnen
in dat si haren vader minnen
wi lesen dat twee liede waren
in echtschap te samen vele jaren
so dat daer waren zone drie
grote knechte so waren sie
het geschiede teenre tijd
tusschen desen tween eenen strijt
ende van spraken groot gheroer
die man bi zinen drien zonen swoer
dat si dat becopen soude
dat wijf begrepen also boude
ende sprac gi hebt versworen
die twee ju niet toebehoren
die eene ne is juwe maer
doe woude die man weten claer
welk zijn zone ware vandien
mer ten mochte hem niet geschien
gheen verclaer ne woude si gheven
cort daer na liet si dat leven
die man dede se doen ter eerde
doe waert die man ziec ende begeerde
sine maghe te hebbene present
om te makene testament
doe gaf hi te kennene daer
dat zijn wijf hadde gesecht claer
dat mer die eene zone is sine
dien wil ic secht hi gheven tmine
die ander die mi niet bestaen
wil ic dat uut minen erve gaen
welk hi is en weetic niet
daer omme en doe ics gheen bediet
cort starf die man na desen
die lichame moste begraven wesen
die zone waren van geschille
want elk des mans kind wesen wille
so langhe streden si dat ghinc
die nyemare vorden konync
als hi verstond twi dat die strijt
was hi hiet in corter tijd
den doden binden an eenen boom
ende dats elk neme goeden goom
die naest den herte schieten can
sal hebben dat erve vanden man
die twee schoten hare pilen
ende die derde ter selver wilen
versprac se zeere beyde gader
ende hi zeghede na minen vader
so ne schietic emmer niet
wat ooc vanden goede geschiet
daer waert die konync bevroedet das
dat dat die rechte zone was
des vader goet was hem gegeven
die schutters zijn daer zonder bleven
die zone toochde zine minne
des was hi weert vanden gewinne
van desen geliken doene
vindmen van konync salomoene
inden derden boec der konynghen
dat twe wive vor hem ghinghen
die om een kind zeere streden
die konync hoorde dat si zeden
beyde dattet kind ware hare
een zweert hiet hi brenghen dare
dat in tween te deylen hi zede
ende alsment daer te neder lede
voer die moeder vor dat kint
ende sprac heere ic wils twint
ghevet haer ten is mine niet
die konync doe dat kint gheven hiet
der moeder diet nochtan ontzede
ute rechter moederlichede
aldus die kinder gods men mach
claer bekennen alden dach
want si bedroeven telker tijd
als men den here doet verwijt
die des niet sijn roekens cleyne
want selven pleghen zijs al gemeyne
der tonghen ander quaetheit
is murmureringhe gheseit
dats wedersegghen gods woort
of der wet die hem toe behoort
ons te wachtene daer van
leert ons die wise man
wacht ju van murmureringhen
die gheen profijt in mach bringhen
den mensche ne waer schade meer
want dat van groten lone was eer
dat murmuracie dat loon loos blijft
hier af sinte johan bescrijft
wilt onderlinghe murmureren niet
hier up paulus dus bediet
doet broeders juwe bedinghe
sonder murmureringhe
datmen sal murmuracie vlien
leert ons christus bi yzaijen
den prophete die dus zeghet
gelike den lamme dat leghet
vor hem diet scheren sal ter stond
als stom ontdoende niet den mond
na dien dat ons god die vader
bi zijnre ghenaden schoep al gader
ende ons die zone loesde daer naer
vander verdoemenissen swaer
so ne souden wi murmureren niet
als god wil dat ons wederstoot geschiet
hier up heft paulus gescreven
weder wi sterven moeten of leven
murmureren ne sullen wi twint
sinte augustijn ons dus ontbint
die hemelsche medicien
weet wat hi ons wille vorsien
om ons te troestene ende wat niet
hier up yzaijas bediet
wee den ghenen die yet
theghen zinen schepper te zegghene pliet
ooc souden wi murmureren vlien
om dat die here god van dien
vake wrake hevet ghesent
moijses boec doet ons bekent
dat zijn zuster lazers wart
om haer murmureren hart
die bible ghevet ooc orconde
dat om der murmuracie zonde
dathan ende abiron al haer leven
uut haren lande waren verdreven
die bible doet ons ooc becant
dat choree daeromme was verbrant
ooc verclaert die bible mede
dat om dese selve quaethede
god sendede serpenten fel
onder die kinder van israel
so dat si onder die plaghe bleven
dat meeste deel ende lieten dat leven
hier af der bible woorde verclaren
alle die van desen x jaren
of daer boven hebt theghen mien
ghemurmurert ju ne sal niet geschien
dat gi komen sult int land
up dwelk ic lichtede mine hand
datter gekomen sullen mee
dan calef ende josue
vander murmureres pine
secht judas in die epistole zine
die murmureren metten herten
si wandelen in hare begherten
vanden selven secht aldus
mijn here sinte gregorius
nyemand gods rike ontfaet
die in murmuracien staet
ende murmuracie hi beghevet
die dat rike gods ontfanghen hevet
hier na so wil ic bewisen
van murmuracien die devisen
tot vieren te scrivene ic mi betide
die eerste is murmuracie van nide
hier up die ewangelie verclaert
van die waren inden wijngaert
des morghens tijdlike verhuert
ende al den dach dat loon bezuert
die te vespertide quamen
hadden des loons so vele vramen
al hadden die eersten haer belof
si murmureerden zeere daer of
dat die laetsten so vele ontfinghen
het dochte hem onrechte dinghen
noch vintmen menyghen dies pliet
hoe vele goets dat hem geschiet
hi knotert als een ander wel vaert
dits bynnen den nide wel verclaert
der ander murmuracien zede
comt uut der hoverdichede
van deser doet sinte lucas gewach
als die phariseus sach
dat hem christus tasten liet
van hare die zonderinne hiet
in hem selven murmureerdi dare
ende seghede waert dat dese ware
prophete hi soude sonder blijf
ter stond weten dat dit wijf
is zonderinne die hem taste
dit murmureren regniert vaste
in die hoverde van mannen van wiven
sien si anderen moyheide driven
des murmureren si rechtevoert
ende vraghen waer af hem dat behoert
om vor offeren ende om paes
rijst murmuracie vake elaes
onder dese dulle wiven
dit can hoverde wel bedriven
die derde murmuracie wort
der ghiericheden toebehort
in desen was besmit judas
doe hi murmurerende was
datmen dat ungentum niet vercochte
vor iiic pennynghe so datmen mochte
den armen hebben gegeven dat
hi hads dan zijn deel gehat
die valsche woorde die hi zede
leerde hem die quade ghierichede
noch vintmen murmureres heden
dient al comt uut ghiericheden
hoe wel haer ghelt is vor besteit
si segghen had ict hier gheleit
het ware van meren ghewinne
dit brenct ghierichede inne
ende wat dat si ane vaen
altijd waer tander beter ghedaen
te vreden hi nemmer wesen en sal
dits ghierich murmureren al
dat vierde gecroen is theghen gode
hier af mach hem nyemand ode
ontsculden want men sneeft daer in
als daer theghen croent onse zin
ende murmureren inden moet
upt ghene dat god met ons doet
ist van armoeden of van qualen
of dat wi van hoghen dalen
dat cleyne gheluc dat grote misval
dit doet ons murmureren al
up dat weder murmureren wi vake
ende up ander ghelike zake
die ons daghelix geschien
dat wi gode al an tien
alsoot ooc vake van hem coomt
mer wi ne weten wert ons vroomt
eerst eist eene dulle zede
te murmureren omme ziechede
want sulc in qualen is devoot
die in gesonden moy ende groot
wesen soude ende so hoverdich
dat hi der gracien niet is werdich
quale mach lichte zalicheit wesen
int leven der vadere wi lesen
van eenen wien dat coude genc an
quam teenen heremite hiet johan
bidden dat hijs hem maecte quite
doe antworde die heremite
dat di meest van noden si
begherstu te hebbene geweerd van di
want vake des lichamen zeer
doet der zielen zalicheit meer
want vele is er gesuvert daer mede
int ghedoghen der ziechede
nochtan gaf hem olye die heremite
daer hi des couden mede was quite
van eenen ridder lesen wi dat
hi eenen heilighen vader bat
dat hi ne loosde van zijnre quale
die oude besach den ridder wale
ende vraechde hem van zinen zeden
die hi plach vor der ziecheden
die ridder antworde hem te dien
ic was moghende ende ontsien
dat nyemand dorste theghen mi steken
noch soudic mi up sulken wreken
waert dat ic vermochte dat orloghe
mer die quale doet mi sulc doghen
dat ic des ontberen moet
aldus die heilighe man verstoet
den ridder beter meer qualen wesen
dan hi hadde gesijn ghenesen
tot den ridder hi doe zede
den here der ontfermichede
bid ic lieve vrient dat hi
in dien staet behoude di
daer du oedmoedichst in bedies
die ridder dancte hem zere dies
want hi ne verstond niet wale
dat dander bad om zine quale
daer hi bi zalich mochte wesen
mer hi ne bad om gheen genesen
dul is hi als hi gevroede
die murmureert omme armoede
die so hoghelic is gheloont
dat si in den hemel is gecroont
want indie ewangelie wi horen
dat god die armen heft vercoren
in die werelt te zinen geloven
als erven des riken van daer boven
wat goede dat armoede doet
maect ons dat capittel vroet
dat vander ander remedie sprect
daer ghierichede mede brect
dullike si ooc laboreren
die om dat weder murmureren
weder het regent so die zonne schijnt
daer omme verkeert het niet i twint
al gheeft hem god te haren ghevoeghe
die acker niet te bet en droeghe
hier af vindic exempel gescreven
in der heiligher vader leven
een heremite zeyede waermoes
ende dat weder bleef schone altoes
so langhe dat den heremite dochte
dat zijn waermoes niet wassen mochte
van droechten om reghen bad hi gode
dat hem niet was getwidet node
hi dedet reghenen vele ende ghenoech
des hadde die heremite zijn ghevoech
cort daer na so dede hi bede
om schone weder ende zachthede
ende god heftet hem gegeven
wat souder vele af gescreven
so wat weder hi begheerde
dede god komen up die eerde
dies niet vergroyde van eenen stale
doe waende die heremite wale
dat waermoes al verloren ware
wanderen soudi cort daer nare
teens anders heremiten huus
daer vant hi dat hem dochte abuus
waermoes schone gewassen staen
toten heremite is hi geghaen
ende zeghede broeder hoe mach dit zijn
waermoes zeyde ic int hof mijn
god sende daer toe te mijnre bede
alsulk weder als ic zede
ende daer is niet gegroyt i blat
die ander antworde hem up dat
met rechte is ju also geschiet
wante ju en dochte niet
dat god vroeder was dan du
daer du hem wijsdes nu ende nu
wat weder dat hi soude gheven
doe kende die heremite zijn sneven
dat hijt dullike hadde ghedaen
ende heftes penitencie ontfaen
noch vintmer meer dan dunct genoech
woude tweder comen na haer ghevoech
dat si dat land souden vullen met drachten
mer si souden int ende slachten
den heremite daer ic af screef
wies warmoeshof droghe bleef
van groten vrede ist occusoen
dat die liede haer werc wel doen
ende latent gode vort bestieren
na zijn godlike visieren
want datmen ziet quade so rike
goede ghedoen so nauwelike
menych murmureert om dat
die heilighen hebben vake gehat
murmuracie van desen
job seghede daer af na dat wi lesen
dat leven die putertiere mere
verheven in sulker eere
ende vertroest metter rijchede
jeremyas ooc dit zede
bi wat saken is die wech
vanden zonderen so zalech
die altijd qualike werken
alsoot waer is elk macht merken
abacuc murmureerde mede
want tot den heere god hi zede
waeromme ist dattu zwighens plies
alstu den onwerdighen zies
dat hi onder hem tredende si
den gherechteren dan hi
die prophete secht dus clare
hoe langhe sullen verbliden zondare
deser gelike murmureren
machmen met eenre sake solveren
die getrouwe medicien
als hi an den zieken sal zien
dat hi niet sal moghen leven
dan so sal hi orlof gheven
van al dat hi eyscht ende vermaent
mer den zieken dien hi waent
weder ter gesonden bringhen
dien verbiet hi vele dinghen
dus consentiert god den quaden
die in wanhopen staet van genaden
dat hi mach rapen ant erdsche goet
al eist ooc dat hi weldaet doet
sijn loon wert daer mede ghedaen
gregorius doet ons verstaen
overvloyte van erdschen goede
is een teyken so ic ghevroede
van ewelike te zine verdoomt
hier omme als enych liden coomt
salmen gheen murmureren toghen
mer verdraghen ende hebben vor oghen
dat alle dinghe moeten keren
ter heiligher ordinancie des heren
hier up ecclesiasticus bediet
ne ordelt theghen den richter niet
die welke in gerichte nu al
ordelt ende int ende sal
vander derder tonghen misdaet
dats als die mensche sijn quaet
wil ontschulden ende decken
nader heilighen vertrecken
is dit overgrote quaetheit
want sinte gregorius die seit
der ghedachten goedertiere
so is altijd die maniere
te bekennene hare misdaet
daer nochtan en is gheen quaet
dese zonde sullen wi vlien
ist dat wi willen anesien
van hoe groten lone het zi
oedmoedich biechten houd in di
dit zeghet sinte gregorius
vander biechte sprekende dus
niet min rekenic tenighen stonden
oedmoedich biechten vanden zonden
dan van duechden hoghe daet
van den prophete gesecht staet
ic zeghede ic sal theghen mien
mine ongerechticheit belyen
ende du hebstse vergheven mede
van minen zonden die quaethede
die morder die ter rechter hand hinc
wan hemelrike met dese dinc
dat hi bekende zine misdaet
in die bible getoghet staet
doe adam zonde hadde ghedaen
dat hijs hem ontschulde zaen
toten heere god want hi zede
twijf dat gi mi teenre geselnede
ghavet ghaft mi ende ic at
voort is hier te wetene dat
menyghe onschout is vonden
om te deckene die zonden
die een dect hem metter ziechede
dat hi van quale niet en dede
die licham was also gepijnt
dat hi niet mochte weldoen twint
ondancken gode quaetsegghen misbaren
up die ghene die bi hem waren
dit was zijn pleghen doe hi qual
wel spreken verghat hi al
die ander hem tontschuldene pliet
bi dat hi vele lieden doen ziet
die up dese onschoude hem stellen
sullen niet hebben te min hellen
al werden si verdoomt bi hopen
de zware moghen zijt becopen
want te meer vlammen daer sal behoren
des sal te meerre zijn haer toren
hier up staet gescreven so
binnen der bible in exodo
ne volch niet deser schare mede
om te doene enighe quaethede
ecclesiasticus dus bediet
misdoe int ghemeyne niet
misdaet is argher int ghemeyne
ghedaen vele dan wesen alleyne
want sulc exempel daer an neemt
diet eer te doene niet hadde gheteemt
siet die leke misdoen den clerc
rechtevort neemt hi daer an merc
dus blivet hi vake daer in verblent
om dat die ander scrifture kent
die derde ontschuldicht zijn misdoen
om dat hijt langhe heft geploen
ende secht dat hijt niet laten mach
hier af is ghedaen gewach
int laetste capittel der luxure
daer salment vinden claer ter cure
van die hem van quaden ontschouden
om dat zijs hem niet moghen onthouden
wat daer af is salmen daer zien
dus scrivic hier niet meer van dien
die vierde ontschulden haer venijn
van zonden met dat si edel zijn
het en ware gheens ridders doen
neder te sittene in een sermoen
mer quetsen ende roven haer ondersaten
dat beteemt nu edelen staten
doer der werelt prijs hoveren
dat goet verdwasen destrueren
ende alle ontemelike zeden
ontschulden si metter edelheden
alle dinc te doene sonder weldaet
dat vermach nu edelen staet
die vijfte wil hem ooc mede
ontschulden mids hare jonchede
gelike of hem hadde gegeven
die duvel selve haer jonghe leven
so willen si des duvels zede plien
ende wanen dat hem sal geschien
heilich te werdene in hare oude
dat hem nyemand daer up soude
verlaten men merken mach
want jonghen sterven alden dach
nyemand moet hem ontschouden
van zonden die wil zijn behouden
te zware een kent zine misdaden
te lichter vint hi ghenaden
hier up die prophete dus bediet
mine ongerechticheit deckic niet
ne dect die mensche niet zine zonden
so dect se god in allen stonden
mer wil hi hem tontschuldene plien
so wroecht en god selve van dien
dul zijn si die hare zonden decken
daer si met toghene souden wecken
den here der ontfermicheit
want also scrifture seit
te zondigher dat si hem belyen
te meer ghenaden sal hem geschien
exempel hier af vindic bescreven
inder heiligher vader leven
dat een heilich vader zede
truwanten die gaen ter bede
ende rovers ons biechten leren
die truwanten hem daer toe keren
dat si hem ten onzalichsten toghen
als si komen vor der liede oghen
om dat si wecken willen daer mede
die liede ter ontfermichede
dus mosten wi vor die gods oghen
onse zonden ten vuulsten toghen
om te vindene meer genaden
die rover ziet doer zine misdaden
hem selven verordelt ter doot
ende lyet zine misdaet groot
ende met groter zericheden
bidt hi om der liede beden
kennende dat hi verdient hevet
aldus die hem beschuldicht ghevet
vor gode met groter bitterhede
verkrijcht grote ghenaden daer mede
dus wisen ons truwanten ende dieven
hoe wi gode moghen gelieven
die vierde zonde is genoomt
verzweren die uter tonghe coomt
twierhande is dese zonde bediet
die eerste maniere is alst geschiet
als een bi wille loghene zweert
die ander maniere zere deert
ende dat comt als een is gezet
yet te doene vander wet
gestaeft ende hem versweert dan
die dusdaene ede neemt an
slacht dien die hem selven strect
waer af die wise man ontdect
gestrict so bistu in die woort
die uut dinen monde komen voort
ende ute dijns selves tale
bistu ghevanghen also wale
saken achte sijn hier te ziene
om verzweren bi te vliene
die eerste zake mach zijn becant
datmen den duvel gheeft die hant
die men ten valschen eede biet
die ander zake is wel bediet
om dat menyghe ander quaethede
schuwet alle ghewiede stede
so die luxurieuse pliet
die verzweres en schuwen se niet
ist inder kerke ist upten altare
ist upten ewangeliare
die der onsuverheit wil plien
sal ghewiede stede vlien
mer die up die strate hem soude verzweren
sal des in der kerke niet ontberen
die derde zake die so sprect
dat hi gods gebod verbrect
dat welk in exodo dus verbiet
noeme in ydelheden niet
den name van dinen god
die vierde zake toocht en zod
die hem verzweert want al clare
is hi als een valsch zeghelare
want metter trouwe die hi ontfinc
int doopsel zweert hi valsche dinc
want zweren en is min niet
also sinte augustijn bediet
dan gode teenen tughe nemen
hoe dar dan die valsche ghetemen
dat hi van gode wille maken
een tuuch te ere valscher zaken
daer god is waerheit ende leven
als dewangelie hout bescreven
si zijn dat secht scrifture wel
argher dan is die dnvel
want nerghent men gescreven weet
dat die duvel ye zwoer eet
nochtant dat hi is bekent
van loghene vader ende fundament
gods name zweren is grote quaetheit
want die wise salomon seit
een over starc toren ende vast zeere
is die name van onsen here
tenen groten verhevenen staet
comt die gherechtich als hi daer gaet
die vijfte zake is sonder scheren
om dat se god haet die verzweren
orconde hebben wi van dien
biden prophete zacharien
ne peynst gheen van ju leden
theghen juwen vriend quaetheden
met herten ende wats geschiet
loghenachtighen eet mint niet
al dit zijn se die ic zere
hebbe gehaet sprac die here
ten zesten der verzweres zede
vervult den mensche van groter quaethede
hier up ecclesiasticus leert
so wat mensche die vele zweert
wert vervult metter quaethede
ende plaghe sal niet scheiden mede
vanden huyse daer hi sal wonen
ter zevender zake ons vermonen
die woorde der heiligher scrifturen
dat die verzweert sluut die duren
theghen hem selven van hemelrike
hier up secht die prophete rike
wie sal climmen in des heeren hoochede
ende staen in zine heilighe stede
die ghene die niet heft gezworen
in zijns evenkerstens toren
die achtste zake is om dat verzweren
den mensche doet so vele deren
so is hier bi scrifturen bediet
dat die here al zweren verbiet
ten ware bi rechte soot is geseit
ende datmen dan zweert waerheit
in matheus christus woorde leren
ic segghe ju lieden ne wilt niet zweren
noch bi hemele no bi eerde mede
om dat so zondelike zede
is zweren so leert ons scrifture
zaken zesse die telker ure
zweren wesen doet onweert
dat eerste is datmen vake zweert
want oude gewoente nature bediet
also men an den gemenen ziet
dat se niet konnen spreken een woort
daer en comt een eet mede voort
hier up ecclesiasticus orcont
ne wenne te zwerne niet dinen mond
want vele misvalle zijn in hare
noch secht die selve lerer hier nare
niet vake so ne moet zijn
die noemynghe gods in den mond dijn
wie hout nu leyder dese lere
ten is vrouwe maget knape of here
die zonder zweren spreken konnen
kinder die nu spreken begonnen
leren vloeken ende zweren voren
des hebben si ghenoechte diet horen
die ander is datmen zwerens plecht
om dinc daer cleyne bate an lecht
ja vake om niet ende zonder noot
hier up staet bynnen der bible bloot
in deutronomie bediet
ydel ne noeme gods name niet
want hi ne wert niet zonder wrake
die se hantiert om ydele zake
hoe zwaer salt noch wesen dien
die des al haer leven plien
dat is datmen zweert ghereet
om dinghe diemen valsch weet
onrecht te vervorderen mede
aldus dit jeronimus zede
die heere god levet zwere waer
ende int gherichte recht ende claer
int gherichte is daer bediet
dat noot is datmen beziet
ende richtet dat woort sonder heet
vort te brenghene wel ghereet
ter zester zake verbiet scrifture
zweren bi enigher creature
die god ter werelt geschapen heeft
hier up matheus ute gheeft
ic segghe dat ghi te gheenre tijt
gheensins te zwerene schuldich zijt
noch biden hemele daer bi
die troon gods so is hi
noch bider eerde ooc also wel
want si is zijnre voeten schamel
bi creaturen god verbiet
te zweerne om dat die mensche niet
bi vake te zweerne bi desen of dien
schinen mochte in afgoderien
want sulc so dullike mint zijn kint
dat hi verzwoere eer elken sint
ende gode mede al te voren
eer zijn kind soude zijn versworen
dits afgoderie geproeft ode
om dat zijt minnen boven gode
alsoot hier voren wal is geseit
int eerste capittel der vracheit
die loghene laet ons merken an
die menych wel orboren can
want dat volc meest daer mede omme gaet
dese sonde moet zijn gehaet
want vele quaets toe comt bi hare
dwelk hier na getoocht is clare
sinte augustijn dus secht lieghen
is i valsch luut om menschen bedrieghen
om dese zonde te vliene
staet ons alle zaken an te ziene
die ons daer af vervremden moghen
eerst der heiligher scrifturen toghen
ecclesiasticus dus bediet
nem te dijnre zielen wert niet
enyghe loghenlike woort
dan secht die selve lerer voort
ne wille ghene loghene minnen
die ander zake die onse zinnen
dese te schuwene maect gheles
dats om dat si duvelic es
also die bible doet betoech
dat die duvel alre eerst looch
ende wat menschen die is gewone
te lieghene is des duvels zone
also sinte johan vertrac
dat christus tot den joden sprac
uut juwen vader den duvel gi zijt
ende gi wilt zonder vermijt
juwes vader gewerken doen
dat lieghens die duvel heft geploen
die ewangeliste johan bescrijft
als hi zecht loghene so ontblijft
hem niet zine propre zede
hi is loghenachtich zijn vader mede
ter derder sake is gheset
dat si besmit dat edelste let
daer meest in missit vuulheit
want also die wise man seit
onbequame ende walghelic zere
sijn vuule lippen den here
ten vierden salmen wachten van desen
want loghene den mensche valsch doet wesen
den menschen is van herten leet
als hi eenen pennync weet
onder zijn ghelt die valsch si
vele argher nochtan is hi
die vorsienlike lieghens pliet
dan die pennync dien men valsch ziet
want al is hi valsch gesmeit
des en is in hem ghene archeit
mer in hem diene munte ends smalt
aldus die mensche die loghene calt
maect hem selven valsch daer mede
also dat boec der vroetschap zede
mond die lieghet zielen verslaet
dus is loeghene gevenijnt quaet
so quaet is loghenachticheit
dat ecclesiasticus seit
een dief is beter dan een man
die lieghens ghewoente hevet an
nochtan wert erve van beiden
droefheit die nemmermeer sal scheiden
ten vijften moet loghene zijn gehaet
want si den mensche doet groot quaet
die loghene weert allene
dat ghene trouwe is int gemene
dus secht jeronimus al plat
die loghenachtighe doen dat
dat coepliede niet gelovet zijn
om te schuwene dit venijn
wast dat salomon die wise zede
loghene woort ende gheveynsthede
so doet here verre van mi
jeremias secht hier bi
hare tonghe is een schicht
wondende harde licht
onder dese zonde is begrepen
dat misdoen van valscher orconschepen
vele heilighe scrifturen wisen
dat ons hier af soude afgrisen
eerst is ons gesecht also
in die geboden in exodo
du ne suls gheen valsch orconde sijn
theghen dinen evenkerstijn
bet achter staet daer dus bekant
du ne moets niet voeghen dine hant
dattu segghes dinen evenkerstijn
tuuchnisse die valsch sal zijn
valscher orconde pine wert fel
dat scrijft ons die wise man wel
onghepijnt hi niet en blijft
dieghene die valsche orconde drijft
bet achter ooc zine woort verclaren
loghenachtich orconde sal misvaren
quaet is valscher orconde pleghen
want hem drien so ghaet si theghen
gode den richter vor wien hi zweert
ende hem wien zijn segghen deert
die valsche orconde secht doet daer mede
gode blasphemie ende lelichede
als hi van valscheden hem vermeit
die selve is godlike waerheit
daer na hi den richter deert
die recht te wisene beghert
die valsche orconde hout hi vor waer
ende wijst daeromme onrecht daer
ten derden so doet hi ooc leet
up wien hi zweert den bosen eed
ende die valsche tuuchnisse zeghet
daer hi ne vake mede pleghet
te onteerne ende somtijd ontgoet
dit heeit menych zwaerlike gemoet
loghene heft menyghen ghedeert
des is si te schuwene weert
ende wie dat se wille verhaten
die moet ghierichede laten
want si die loghene doet visieren
dit proeven die copenschap hantieren
die zeste vander tonghen zonden
is verradenisse ghenoemt vonden
dits eene overzware misdaet
recht eist dat men se verhaet
voer om hare wreetheit groot
also scrifture toghet al bloot
dat si drinct der menschen bloet
ende metten vleissche is si ghevoet
dit bescrivet ons aldus
mijn here sinte gregorius
die eenen anderen verraet
in menschen bloede hi hem verzaet
job die secht ooc van dien
waer bi persequeret gi mien
ende zijt van minen vleische verzaet
die met verradenissen omme ghaet
ne spaert vriend noch viant
dit doet ons scrifture becant
want god selve toghet wel
biden prophete ezechiel
wes woorde ons dus doen weten
die vadere sullen die kindere eten
die kinder hare vaders mede
hier up in jeremien god zede
elk die der verradenisse dient
sal eten dat vleysch van zinen vrient
leyder hoe wel schijnt dat heden
doer der valscher ghiericheden
dat die eene vrient den anderen et
ende met valscheden dat zine ontmet
dese verradenisse is ontbonden
in zes diverse quade zonden
dat eerste is openbare doen verstaen
dat een ander heymelic heft ghedaen
dit heet verradende woort
dat ander quade is datmen hoort
te vermeerrene als ment vort seit
die derde is yemand toghen valscheit
die vierde goede bedecte dinghen
loghenen ende te niete bringhen
dat vijfte is datmen goede saken
versmaen wille ende cleyne maken
die zeste is goet in quaet bekeren
alle dese na der heilighen leren
sijn over verradenisse uutgegeven
swaerlike ooc ende zeere si sneven
die verradenisse horen gheerne
hier af so raet ons tontbeerne
ecclesiasticus die dus bediet
met verraders en menghet ju niet
sinte bernard secht ooc van desen
verraden of gehorsam wesen
den verrader niet lichte in mi
can ic segghen welk arghest zi
die zevende zonde is ghenoomt
smeken die uter tonghe coomt
vele leringhen wi lesen
dat smekerie gehaet moet wesen
salomons woort segghende zijn
zoocht nyemand metten lippen dijn
ecclesiasticus secht al bloot
prijst nyemand vor hi is doot
die smeker is voetster gheseit
om dat hi gheven schijnt zoetheit
hier up salomons woorde verclaren
of di zoghen die zondaren
troeste di in hem lieden niet
bet achter salomon dus bediet
die quade zinen vriend zoghens pleghet
leydende daer hi is ontweghet
die smekere mi slachten dinct
den krekel die te zomer zinct
ende te winter zinct hi niet
biden zomer is bediet
die rijcheide der werelt heeft
ende biden winter die arm leeft
die smeker zinghet als hi ziet
den ghenen diene mach vorderen yet
mer als hi is den armen bi
die niet mach gheven so zwighet hi
het schijnt dat smekerie is
argher dan verradenis
want verradenisse somtijd doet
inden mensche comen oedmoet
daer hem smekerie doet verheffen
in salomons woort wi beseffen
dat smekerie is des duvels net
onschouwelijc vorden mensche gezet
dit secht ons salomon also
in zinen proverbiario
die smekende zine tale vertrect
sinen evenkersten een net hi strect
sinte augustijn ooc mede leert
dat meer smekers tonghe deert
dan des vervolghers hand
dit is vake waer bekant
salomons woorde dus orconden
beter so zijn der minnen wonden
dan cussen geveynst van die en haet
in ecclesiasticus so staet
beter eist vanden vroeden ghedoghen
verspreken dan te zine bedroghen
vander ghecken smekernie
hier toe zeghet yzaije
mijn volc die di zalich toghen
bedrieghen di vor dinen oghen
anders hi aldus bediet
wee ju die te zegghene pliet
den quaden ghi leit goeden staet
om die ghiften die ghi ontfaet
salomon ons te bynnen maect
dat den smeker quaet loon naect
die den quaden wandelen bi
segghende hem dat hi goet si
dat volk dat moetse vloeken al
dat geslechte die versteken sal
salomons worde dus ontladen
die gherechtich secht den quaden
ende den goeden verdoemt also wel
gode is hi abhominabel
hier na laet ons van vloekene zien
des harde vele lieden plien
ende coelen haren toren daer mede
dits eene sonderlinghe zothede
sinte pauwel scrijft van dien
benediet wilt niet vermaledien
van sinte peter gezeghet staet
gheeft vor goet niet weder quaet
vloeken slacht na salomons toghen
den voghel van hogher vloghen
die elk sins zine proye zoect
dus vaert te quiste al datmen vloect
want die vloeken zijn gheseit
theghen gods gherechticheit
die sonder verdiente vloec biet
scrifture ne heelt dat niet
up hem en keert des grote misdaet
in scrifturen ghetoghet staet
het en is gheorlooft niet
datmen den duvel eenen vloec biet
want gods creature so is hi
hoe dat si quaet zijn willen si
daer hi omme heft dat torment
claer doet ons scrifture bekent
dat meest te wachtene is algader
vloec van moeder ende van vader
want swaerliker si vake dieden
dan die komen van vremden lieden
ecclesiasticus dus in hevet
benediccie die die vader ghevet
maect vast die husinge vanden zone
der moeder vloeke zijn ghewone
uut te rodene dat fundament
dus zijn die moederen onbekent
die hare kindere vloeken so quaet
bidden om die kindsche daet
daer god niet ghedoghen woude
datmen den duvel vloeken soude
die anderen schofieringhe zeghet
zeere te misdoene hi pleghet
hier up jeronimus bediet
also die mensche hem wachtens pliet
dat hi nyemand met stocken slaet
also gelike hem te wachtene staet
dat hi nyemande schande zeghet
die vredelike mensche pleghet
lichte te verdraghene ander dinghe
dan die woorde van schofieringhe
emmer ontstelt hi hem daer mede
salomon ooc hier bi zede
die nyemands on wille te zegghene sparen
sullen daer na horen den haren
bet achter maect hi ons dus vroet
die den armen ontwertheit doet
sinen schepper verwerket hi
ecclesiasticus secht hier bi
dat al sal correccie geschien
datmen niet ne moet te dien
menghen schofierlike sprake
mer nemen ghenadighe wrake
also rechte loye leert
mer eist in toorne ghekeert
ende schofieringhe volgt daer an
so is valsch die correccie dan
van rechter correxien zeghet dus
die lerer mester tullius
begripen ende begrepen zijn
is van vrientschepen recht tekijn
als ment sonder smeken doet
ende sonder te schofierne den moet
salomon dus ute ghevet
die zachte van moede is die levet
in alre ghetemperthede
ende in zijn castien mede
menghet hi ne ghene blame
den castier is grote schame
dat hi verstuert den ghonen
dien hi te weldoene wille vermonen
mids dat die tonghe so hart vallet
hier up salomon dus callet
tonghe die bequame vout
is rechte als des levens hout
onghemanierde tale bedrijft
dat si den gheest te stucken wrijft
dus is elk castien quaet
dat te schofieringhen ute ghaet
hier na laet ons van stridene leeren
daer hem gramme vele toe keeren
dat stridinghe gehaet moet zijn
leert ons aldus sinte augustijn
geen dinc en ghelijct so wel
den werken vanden duvel
als striden doet ende daer bi
eist claer getoghet dat hi si
des duvels knape dies vele pleghet
want sinte pauwel aldus zeghet
den knape gods beteemt gheen striden
mer sachte te zine in allen tiden
striden soudemen schuwen mede
het is grote oneerlichede
dit orcont dus salomons lere
den mensche so eist grote eere
dat hi vander stridinghe vliet
schandelic so eist hem dies pliet
mester seneca secht mede
striden is wivelike zede
striden sal elk vroede vlien
want si teken is van drien
zonden daer is getoghet bi
dat die mensche hoverdich si
want salomon die zecht hier van
die lippen vanden hoverdighen man
menghen hem vake metten stride
ooc secht hi in een ander zide
dat striden is teiken van zotternien
in proverbien scrijft hi van dien
ghecke zijn met schofieringhen geminget
die glose hier af dus vort bringhet
die ghecke moghen noch en wouden
vander stridinghe hem onthouden
stridinghe maect den mensche verkeert
hier up salomon dus leert
die verkeerde ne roect hoe
hi wect stridinghe ende brenct toe
stridinghe die is ooc mede
teiken van rechter quaethede
salomon doet ons dus bekent
die quade soect altijd perlament
om dat hi stede soect over al
die quade enghel hem gemoeten sal
van stridene is ons wachtens noot
om dat verdiente is so groot
den ghenen dies hem wachten can
hier af staet exempel van
den heilighen macharise gescreven
inder heiligher vadere leven
dat hi eens in bedinghen lach
te gode als hi vake plach
een heilighe stemme heft hem bediet
noch en quamestu te maten niet
dattu heldes diere twe wiven zede
die wonen in die naeste stede
als dit macharias heft gehoort
is hi up gestaen rechtevoort
ter stede wert ghenc hi te hand
daer hi die twe wive vant
dien hi vraghede om haer leven
ende hebben hem antworde gegeven
dat si twier broeder wive waren
ende dat si hadden xl jaren
gewoont te zamen onverscheiden
ende dat ghene van hem beiden
der ander nye torn hadde ghedaen
daer sijt hadden konnen verstaen
noch met werken noch in woort
ende metten herten meenden voort
nemmermeer werlic woort te sprekene
dat en meenden si niet te wrekene
ende souden gheerne int religioen
woudent hare mans laten doen
een ander exempel ons bevroet
dat dat rechte onnosel bloet
gheensins striden can van desen
int leven der vadere wi lesen
dat twe broeders vele jaren
te zamene in eene celle waren
die nye deilden woort verscheiden
doe sprac die eene van hem beiden
laet ons striden onder ons tween
wi sullen legghen eenen steen
elk sal segghen die steen is zijn
doe seghede die een die steen is mijn
doe sprac die ander heilighe man
is hi uwe so houten dan
aldus dit orloghe verschiet
want si ne konden gestriden niet
al is striden grote quaetheit
alsoot hier vor wel is gezeit
die wise nochtan meest verbieden
te stridene met v manieren van lieden
dat een is metten moghenden man
ecclesiasticus secht hier van
ne stride metten moghenden niet
up aventure of na geschiet
dattu quamest bynnen zinen handen
hi mocht di ghelden te dijnre schanden
striden moetstu ooc begheven
met die rike ende welich leven
die mochts di leveren al te vele
dat quetsen mochte dine catele
te stridene bewint ooc niet di
theghen die vul van woorden si
du ne soudes dien niet anders stelpen
dan oftu tergets honde welpen
quaet ooc zere het striden doet
theghen die gram heft den moet
want si niet te merkene plien
wat si segghen of vor wien
gramschap belet elken man
dat hi gheen waer bekennen can
die man heft ooc noot dat hi blive
te vreden met zinen ghemelden wive
want beghint daer die strijt
nemmermeer wert des vermijt
nu leert hier vort van die plien
te beschimpene dat si zien
ende telken dinghe boerde vort bringhen
also wel te gheestliken dinghen
alse die der werelt toe bestaen
dit is grote zonde ghedaen
sinte matheus dus orcont
uten herte ende uten mond
so comt dat den mensche besmit
up die beschempers zeghet dit
die wiseman die zeere blameert
dat een met zinen geselle boerdeert
ten vriend niet boerderich si
die betrouwen heft in di
loghene is cleyne wederzien
met die vele boerderens plien
want si tomen se daer mede
so watmen doet in elke stede
daer mede houden si haer spel
vaert het qualike vaert het wel
met schempe spreken si daer van
of het en genghe hem selven an
dan stellen si enyghen schemp daer toe
in exodo staet gescreven hoe
dat si geplaghet sullen wesen
die so schempen dien of desen
besien wi nu die grote misdaet
van die gheven quaden raet
si bedrieghen hem selven voren
daer na die ghene die achter en horen
hier up die wise salomon zeghet
gelike dat die schutte pleghet
te quetsene die hi verslaet
so doet hi die ghevet bosen raet
wie dat quaden raed ghevet
niet min zonden hi daer af hevet
dan hi selve dat quade dade
dat daer geschiet bi quaden rade
dus zeere quetst hi hem daer mede
hier up ecclesiasticus zede
die den putte bedalf al
selve hi daer in vallen sal
ende die den steen leghede neder
up hem sal hi keren weder
ester toghet ons figure das
dat amon gehanghen was
an die galghe die hi dede
maken met groter haestichede
om te verhanghene mardochee
dus verhaelt menych zijns selves wee
die vroeden ons ooc mede verbieden
raed te nemen an jonghe lieden
want van jeroboam wi lesen
dat hi zijn rike verloos bi desen
dat hi te zinen rade trac
jonghe ende die oude verstac
den mensche ooc wel te wachtene staet
dat hi niet hore na ghecken raet
wien al goet dunct dat si begheren
dus secht ecclesiasticus leren
nem ghenen raed wat dijns geschiet
an ghecke want si ne minnen niet
sonder die dinc die hem becoomt
ooc eist noot dat die mensche goomt
dat hi niet stelle zinen raet
an dat ter werelt minne bestaet
up dat hi gode wille behouden
want dat vleysch ende die werelt souden
den mensche ten eweliken schade
leyden wrachte hi na haren rade
van dien laet ons leren voort
die te zeyene pleghen discoort
dat is eene grote quaetheit
hier up in parabolen seit
salomon die wise lere
ses dinghe sijn die haet die here
ende tsevende zine ziele verwaet
dat eerste quaet dat god haet
is oghe in hoverden verheven
dits bynnen der hoverde wel bescreven
dat ander dwelk haet die here
is die tonghe die lieghet zere
ten derden so haet godes moet
hande sturtende onnosel bloet
dat vierde is dat herte ongemaniert
dat arghe gepense altijd visiert
dat vijfte zijn voete snel
die nerghent omme en lopen el
dan quade mare in allen steden
draghen met loghenachticheden
tseste dat god hatens pleghet
is hi die valsche orconde zeghet
dat sevende daer god hem up verstoort
dats onder broeders zeyen discoort
discoort zeyen is harde quaet
so wie daer mede omme gaet
is waerlike des duvels kind
want die duvel altijd pijnt
vrede te hinderne daer hi mach
onder die historien ic sach
van eenen konync die vele dienstliede
helt also noch doen rike liede
onder al warenre twe van prise
die een sette vor den konync spise
die ander schencte vor hem den wijn
also dit grote dienste zijn
so langhe si dus dienden dare
dat die ghene waert geware
die van spisen te dienene plach
dat vrientliker die konync sach
up den schencker dan hi up hem dede
dat dochte hem mer niet dat hijt zede
hi dachte weder ende voort
om daer te makene discoort
te eener tijd so sprac hi
te zinen geselle die hem stond bi
wildijt niet qualike ontfaen
een dinc dede ic ju gerne verstaen
dat ju missit want dats mi leet
waert dat bliven mochte secreet
ic wane ic ju dat segghen soude
die ander antworde also boude
eer ict niet secreet liete bliven
eer so lietic mi verdriven
doe sprac die ander valsche man
ic salt ju ontdecken dan
mijn here den konync dincket
dat ju adem een deel stincket
daer omme als gi den nap biet
drinct hi so weynich als gi ziet
dats om dat hem wederstaet
als ju adem up hem slaet
hi ne wilt ju niet doen bekint
om dat hi u so zere mint
daer omme waert goet dat gi leret
dat gi dat hovet omme keret
als ghi geschenct hadt den konync
den schenker al zijn bloet ontghinc
van scheemten dat hem die ander zede
grote bedanctheit hijs hem dede
so hi best conde met zoeter tale
dat waer gewest had waendi wale
ende meende dat hijs soude gedincken
als hi den konync ghave drincken
daer na als die konync zat
ter tafele daer hi dranc ende at
doe hi hem geboden hadde den wijn
keerde hi omme dat hovet zijn
so langhe des die schencker plach
dat die conync na hem zach
ende mercte dat hijt dede altenen
des wonderde hem wat dat woude menen
doe die maeltijd was vulgeten
die konync woude die waerheit weten
twi die schenker also dede
ten anderen knape dat hi zede
sech ofstu wets wat bediet
dat mijn schencker omme ziet
altijd als hi mi den nap gheeft
ic wil weten wat dat in heeft
want altijd ict hem doen zie
doe sprac gheknielt die quadie
verlaets mi here ic bidde ghenaden
dat mijn geselle quame in schaden
dat soudic niet gherne ontdecken
woudic ju die saken vertrecken
ic souds ontfaen grote blame
ende hem dat te wetene quame
want ict ontfenc over secreet
die konync sprac up dat ict weet
van mi en salt uut komen niet
hets sonder noot dat gijt ontsiet
doe antworde die valsche man
here ic salt ju segghen dan
hi secht dat ju adem stinct
ende tallen tiden als gi drinct
ende hi den nap weder ontfaet
die stanc hem in die kele ghaet
hier om ist here dat hijt doet
den konync so verwies zijn moet
dat hi zwoer bi sijnre cronen
hi soude hem den schemp wel lonen
so dat hem schinen soude onsochte
mettien daer te komene gerochte
die teghelen te makene plach
die konync riep ene doe hi ne zach
vraghende wanneer hi heten soude
die ander kniede also boude
ende zeghede dat werc leghet al gereet
morghen wert die oven heet
met der zonnen ga ic daer toe
die konync beval hem doe
den eersten bode dien ic te di
sende werp dien sonder si
in den gloyenden oven heet
die ander antworde wel ghereet
here ju gebot wert ghedaen
die man is heymwert geghaen
des andren daghes doe die konync
up was dachte hi up dit dinc
ende die schencker ghenc daer mettien
die konync heft en vorsien
hi riepen te hem ende seghede gaet
daer mijn teghel oven staet
segt den mester dat hi doe al
dat ic hem gisteren beval
die ander seghede heere ic gha dare
derwaert ghenc hi daer nare
in den wech so hi soude ghaen
vant hi eene capelle staen
doe hi se zach neech hi haer boude
met dat hi se vorbigaen soude
cloppede die clocke an die boort
doe dachte hi als hijt hadde gehoort
waendic minen here van zinen dinghen
ten ovene gheen verlies in bringhen
hoe gherne ic met innychede
in die capelle mijn ghebet zede
ende dat heilighe sacrament anzien
die clocke clopte weder doe mettien
doe trat hi ter capellen inne
ende vant die misse ten beghinne
daer kniede hi neder ende ghenc lesen
die konync versach bynnen desen
den knape diet al hadde ghedaen
hi seghede loopt al sonder ghaen
ten teighelovene ende besiet
oft ghedaen is dat ic hem hiet
ende brengt mi antworde gherinc
haestelic die ander ghinc
ende is gheringhe die capelle leden
daer dander lach in knyegebeden
ten teighelovene is hi gekomen
den meister so heft hi vernomen
tot den welken hi is geghaen
ende vraghede hem oft was ghedaen
dat die konync ghisteren beval
die mester seghede neent mer men sal
sine knapen hiet hi komen
den bode hebben si ghenomen
ende staken en in den heiten oven
beneden gloyende ende boven
daer moste hi verbrant wesen
die misse was vulent bynnen desen
die knape die se hadde vulhoort
quam ten ovene rechtevoort
tot den mester seghede hi
mijn heere die konync hiet dat ghi
doet dat hi ju ghistren beval
die ander seghede hets ghedaen al
also mijn here die konync hiet
keert weder thuys ende gebiet
mi te mijns heeren des konyncx waert
die knape keerde metter vaert
ten hove daer hi heft vernomen
den konync ende is vor hem gekomen
knyelende heft hi ne gegroet
ende seghede heere met groter oedmoet
die teighelmester hem tu waert biet
het is ghedaen dat gi hem hiet
grammelic seghede die konync sech
waer toevedes du in den wech
du ghenghes so tidelic derwaert
die ander antworde al vervaert
als die waende hebben misdaen
hi seghede heere ic sach staen
eene capelle onder weghen
mettien dat ic quam daer theghen
lude dat clocsken dat daer hinc
so dat ic in die capelle ghinc
dat heilighe sacrament besien
den konync gruwelde van dien
dat wrake so vort was gegaen
hi sprac nu doet mi verstaen
twi gi u hovet te kerene pliet
altijd als gi mi drincken biet
die knape seghede here ghenaden
mijn geselle heftet mi geraden
hi seghede mi dat mijn adem stanc
ende ju dat deerde in juwen dranc
dat hooft hiet hi mi omme keren
dat ju mijn adem niet soude deren
die konync seghede ic hore wel
dat dese sake na rechte vel
die die valsche loghene vant
dijn geselle die is verbrant
ic dancke gode der eeren groot
dattu niet en biste doot
tusschen ons tween was groot discoort
blijft in vrede dienende voort
also hi seghede van mi te di
also seghede hi van di te mi
des heft hi quaden loon ontfaen
scrifture doet ons wel verstaen
dat christus daer omme daelde neder
den vrede te vermakene weder
tusschen der menscheit ende den vader
die vrede minnen sijn algader
godes kinder ende zullent bliven
nader ewangelisten scriven
vort laet ons te dien verstaen
die met ii tonghen ommegaen
die als si zijn den mensche bi
spreken si dat hem lieve zi
ende achter spreken si contrare
dese zonde heft god onmare
want in proverbien hier van
secht salomon die wise man
die ongeschapene vroetschap secht dus
dats die gods zone jhesus
verwanighe hoverdighe
ende den quaden vracken mede
ooc den mond met tonghen tween
die verbanne ic al in een
dese zonde moet zijn onweert
om dat si den mensche so deert
si zet en in anxte groot
dit is openbare al bloot
want ten levet wijf noch man
die eene tonghe bedwinghen can
hoe sal hi se bedwinghen bede
ooc doet si hem grote lede
si doet hem hebben quaden name
ende ooc wesen onbequame
met hem allen dies werden geware
hoor of si niet en deert sware
vermaledijt is hi dies pliet
ecclesiasticus aldus bediet
die ruoaboveuoabovent ende ii tonghen draghet
wert met maledixien geplaghet
cort so scrijft hi ooc daer nare
in schanden ende in pinen sware
werden gheervet al hare daghen
nydighen ende die ii tonghen draghen
werden ooc vermaledijt
want si hebben in hare tijd
verstuert vele die hadden vrede
dus wert hem weder onzalichede
ooc so waer hier quaet gesweghen
vandien die beroemens pleghen
dat dit nyemand soude doen
raet ons die wise salomoen
prisen moet di een ander mont
dan die dine daniel orcont
van nabugodonosor den konync
dat hi om anders ghene dinc
verdreven was uut zinen rike
dan om zijn beroemen ewelike
exempel van roeme vindic bescreven
inder heiligher vader leven
een dul heremite eens anzach
dat leven dat hi te leydene plach
ende hads in hem roem van dien
also die duvele nauwe spien
den mensche zonde te brenghene ane
so quam hi in eens wijfs ghedane
vor dat hol daer die heremite in zat
si groeten ende claechde na dat
biddende dat hi se onthouden wilde
in zinen hole vor beesten wilde
si soude des nachts verbeten werden
doe hiet hi se daer bynnen terden
daer ghenc si hem an met zoeter tale
smekende als si konde wale
ende verwan en also dare
dat hi ghedoghede van hare
dat si en tastede al omme
dat in temptacien vel die domme
salomon ooc hier af seit
zots mont overloopt der zotheit
dus toocht sinte lucas gestrijt
somych lachen vermaledijt
wee ju lieden die lachet nu
weyninghe wert hier na met ju
lachen is van vele manieren
waer af ic vinde tote vieren
een lacht als hi boosheit hoort
hier up secht salomon dit woort
die ghec zine boosheit doet
als of hem lachede die moet
een ander lacht of hi ware ontsint
van desen salomon dus bekint
alle blischap is den ghec ghecheit
dat derde lachen is geseit
simpel uut rechter ydelhede
hier up ecclesiasticus zede
in lachen gheft die dulle zijn luut
mer het gaet sonder quaetheit uut
dat vierde lachen plien die vroede
stille met eenen zoeten moede
ecclesiasticus woorde die prisen
stille ende zelden ist lachen der wisen
scrifture doet ons ghewach
dat christus gheens lachens plach
mer hi weynde te drien stonden
na der ewangelisten orconden
eerst so lesetmen van hem
dat hi weynde up jherusalem
wies destruxie hi vorsach
des sinte lucas ons doet ghewach
anderwerf weynde hi mede
doe hi lazarus up staen dede
ten derden weynde hi int hovekijn
theghen die toecomst der passie zijn
ten behoude vanden ghemeynen
daer wi te rechte na souden weynen
wee den ghenen dies hier vergheten
want seker het wort hem verweten
ghelike dat hier getoghet staet
dat te vele spreken is quaet
so is te langhe zwighen ooc zonde
hier toe vindic schone orconde
want ecclesiasticus zede
tijd van zwighen van sprekene mede
ysidorus secht ooc te desen
gehouden moet die tonghe wesen
ende niet gebonden ooc te zere
sinte bernart secht in zine lere
inder tonghe hangt doot ende leven
daer omme salmen wachte gheven
dat si niet des levens goet
met vele zwighens domen doet
noch ooc mede uut hare lichtheit
dat si niet te vele en seit
an wien men vroetschap zoect ende raed
dat ghezweghen is harde quaet
die dat leke volk hebben te leerne
so menic mi daer af te keerne
want hem lieden soude mi niet behoren
te begripene so ic seghede voren
die bet dan ic dat latijn verstaen
doen so si willen loon ontfaen
elken sal zijn werc volghen naer
dit scrivet sinte johan al claer
laet ons die remedien leren
die die tonghe moghen bekeren
van misdoene ende bewachten
ten welken behoren grote crachten
tot vi vindicker bescreven
die ic te kennene sal gheven
dat eerste is merken ende ansien
die misvalle die moghen geschien
uten misrake der tonghen
die vake tontijd heft ontspronghen
dat ander is datmen merke mede
der tonghen nutschap ende abelhede
boven allen leden is si dat let
abelst ten dienste gods ghezet
dits hier vor al wel gheseit
int capittel der ledicheit
dat viii vruchten orcont
die komen moghen uten mond
die derde redene is spreken zelden
met weynich woorden ende bestelden
want gelike dat misdaet leghet
in datmen vele sprekens pleghet
so licht in weynich sprekens goetheit
hier up ecclesiasticus seit
die vele sprekens haet inden moet
quaetheit hi daer mede uut doet
selden spreken riet ons mede
mester seneca daer hi zede
vele min moetstu orboren
dine toughe dan dine oren
vorder secht hi ooc daer in
so doe rusten dinen sin
dattu liever hores dat woort
dan duut selve brenghes voort
die vierde redene is spreken spade
dat woort eerst angesien met rade
dus secht ecclesiasticus wale
wes niet rasch van dijnre tale
ecclesiasticus noch bediet
gheclike so ne sprect niet
traech moetstu ooc wesen node
dine woort te brenghene vor gode
dat vijfte dat die tonghe mach dwinghen
dat is oedmoet in bedinghen
te gode dat hi se wille bewachten
want het gaet boven menschen crachten
dat zeste is zwighen dus
scrijft ons des jheronimus
tonghe die utet hare sprake
heft der malediccien wrake
swighen sal die beteren rechtevoort
ende om dat zwighen toe behoort
den cloostriers also wi zien
dat si silencie te houdene plien
na hare ordine se tiden
so wil ict over laten liden
mer scriven vindic lere van desen
exemplen twe hebic gelesen
daer na sal ic zwighen prisen
na die lere der heiligher wisen
biden welken der leeken zin
sprekens moghen roeken te min
want al moeten hantwercslieden
eysch ende ooc antworde bieden
int oefenen der werelt dinghen
min spraken mochten si vortbringhen
ende al dat selve besluten souden
so wel hem die hem onthouden
want elk woort sal gheordelt wesen
dat eerste exempel wi lesen
inder vader leven bediet
is van eenen abt die agathon hiet
want hi drie jaer al in een
in zinen mont droech eenen steen
om dat hi zwighen woude leren
anders en conde hijt niet geweren
dat ander exempel dat ic las
van eenen riken ridder was
die woude ingaen een religioen
sinen schiltknape hiet hi doen
die boetschap tot den abt aldare
ende hiet hem segghen openbare
dat die ridder ware al stom
ende dat hi woude in al niet zom
onderdaen der ordine wesen
monic was hi ontfaen met desen
gaen soude hi up eenen dach
met zinen abt aldaer ziec lach
een ridder ende sterven soude
daer sach die stomme also boude
dat duvele die ziele en wech droeghen
ende zeere staken ende sloeghen
van jamere weyndi dat hi mochte
dat zinen abt groot wonder dochte
die dode was ghedaen ter eerde
die abt te keerne begheerde
eenen anderen heft hi int wout ghemoet
die om roeven te weghe stoet
hi vraghede den abt wan
int wout quam so menich man
want hi ne hadt niet eer gesien
die abt antworde te dien
dat daer een ridder was verscheden
te wies like si alle reden
om gode te biddene daer
die roever sprac of dat is waer
wie sal vor mi bidden dan
ic hebbe beroeft so menyghen man
in dit wout ende menych jaer
die abt antworde hem daer naer
wiltu des nietmeer vort pleghen
dine zonden werden di schier vergheven
up datstu wils penitencie doen
die roever seghede u religioen
belovic dat ic sal ontfaen
ende juwer ordine zijn onderdaen
daer toe so bin ic bereet
met dat hi den abt gheleet
sijn si teenre brucgen komen
die roever heft vor den wech genomen
als die den wech wisen soude
daer vel hi ende starf also boude
die stomme monic die achter quam
zach dat een enghel die ziele nam
an hebbende eens monics habijt
ende voerde se ten hemele in corter tijd
doe lachede die stomme ende hads spel
dat zijn abt mercte wel
als zi ten cloostere waren komen
heft die abt den stommen ghenomen
daer bezwoer hine ende zeide
up rechte onderhoricheide
of hi mochte spreken dat hi
hem te kennene ghave waer bi
hi eerst weynde ende daer na dreef spel
hi hadt beide ghemerct wel
die monic seghede gi hebt misdaen
die upsate die ic hadde bestaen
is nu te male bi u te broken
daer heft die stomme al gesproken
wat hi van beiden hadde ghesien
doe vel die abt ter eerden mettien
ende bad hem dat hi abt ware
hi ontseghedet mer hi bad dare
dat hi ne erghent sluten woude
daer hi vortan zwighen soude
merct te hoe groter heilichede
zwighen den ridder komen dede
auctoriteiten van vele wisen
vindic die zwighen leren prisen
al voren secht sinte augustijn
here verhore die sprake mijn
in die blischape van mi
ende als mi noot van zwighene si
van arcenius heb ic verstaen
als hi soude uut den palaise gaen
om te ontfane monikerie
een stemme seghede arcenius vlie
zwijch stille ende ruste di mede
sinte jeronimus ooc zede
beter zijn die heilighe dorpernien
dats wel menende zwighens plien
dan bezondighe schone sprake
die welke ontbeidende is der wrake
zwighen den mensche te sterkene plecht
waer af yzaijas zecht
in zwighen ende in hopen al
onse starchede wassen sal
zwighen maect ruste ende vrede
waer af yzaijas zede
vrede is werc der gherechtichede
zwighen is hare oefenynghe mede
zwighen kan toren slaken doen
zecht in proverbien salomoen
die verzwighet des ghecs woort
zacht die gramschap rechtevoort
seneca doet ons te bynnen des
dat zwighen teiken der vroetschap es
ooc secht dus die wise man
eist dat die ghec zwigen kan
hi wert gerekent over goet
zwighen toghet wisen moet
job te zwighene ons dus vermaent
zwighende werdi wijs ghewaent
salomon doet ons dus ghewach
nyemand die ghec is zwighen mach
zwighen secht scrifture mede
is een teiken der heilichede
ende van gheestliken gewinne
want het brenct den mensche in minne
dat hi zine zalicheit hoort
die gods zone is selve dat woort
die van ons gehoort wille wesen
ecclesiasticus secht te desen
daer gheen hoorre is schiet gheen tale
der konynghe boec verclaert ooc wale
dat samuel sprac die woort
sprec heere want dijn knecht hoort
dus moetmen leren zwighen voren
ende daer na salmen moghen horen
ten laetsten so wert hier ontbonden
vanden daghelixen zonden
daer men lichte af comt te ghenaden
die mensche ne zi te zeere geladen
saken drie zijn hier gescreven
die ons hier te kennene gheven
dat kleyne zonden goet zijn gevloen
want si moghen wel quaet doen
dat eerste quaet datter an mach zijn
dats die menichte secht sinte augustijn
van dagelixen zonden hi ons bediet
die si lichte veronwert niet
veronwertstu se als si geschien
somwile eysch ghenaden van dien
die ander zake is ghene zonde
en is ghedaen so cleyne ter stonde
si ne sal van gode gheordelt wesen
job die secht ons te desen
ja en merct die gheest al mine weghen
waer zijn si die te pensene pleghen
dat elk woort dat doer den mond lijt
wert gheordelt ten ordel tijd
ten derden eist goet datmen se vlie
dat ghene hooftzonde wasse in die
bi dat die mensche te onverre siet
hier up ozyas dus bediet
sine starcheit hebben si gheeten
ende hi en konde dat niet geweten
ecclesiasticus dus uutghevet
die cleyne dinghe onwert hevet
valt in groter alte met
ons is in figuren gezet
dat cleyne zonden moghen quaet doen
dat davids zone absoloen
bi sinen schonen hare verhinc
al is een haer een cleyne dinc
so starc was die vermenichthede
dat hi hanghende bleef daer mede
dus moetmen cleyne sonden weren
dat si bi menychten niet en deren
dat daer die ziele bi werde geschent
aldus die spieghel der zonden ent
na den eersten belove vulkomen
al woude yemand die rime domen
dat si erghent valt te hart
den ghenen dien si te pinen wart
bidt hem dat hi se wille bekeren
ende dat hi merke den zin der leren
of die mach werdich wesen dat si
slichte rimen ontschulde daer bi
menyghe schone auctoriteit
is bynnen desen boeke gheseit
wies woord doer rimen verandert zijn
dichtende dietsch walsch of latijn
bi node men versetten moet
die woorde sal die rime werden goet
is die sentencie claer behouden
elk wise sal den rijm ontschouden
die inden spieghel wil zien dan
of hem smitte clevet an
en achte up die rime niet
mer die zonden die hi daer in ziet
pine daer toe dat si zijn ghevelt
een spieghel is daer toe gestelt
dat elk die daer wandelt bi
besien mach of hi schone si
want int glas leghet die cracht
niet an dat daer an is ghewracht
al ware een spieghel vergult omtrent
ware dat glas doncker ende blent
tonrechte soude hi geprijst wesen
aldus mach ic segghen van desen
spieghel dat die rime twint
te prisene is dien men daer in vint
mer die claerheit vanden schine
dus mach elk zien die zonden zine
te beterne up dat hijs begheert
die hopic dat wel prijs is weert
die welke prijs moet zijn gegeven
den heere uut wien is claer beseven
daer aller spiegels claerheit uut spruut
hoe dat des spiegels virtuut
claer die zonden can bedieden
wil elk dat misdoen van anderen lieden
merken ende dat zine achter laten
so sal hem spieghelen cleyne baten
hier af is een exempel gescreven
inder heiliger vaderen leven
dat een abt also ict las
die amon geheten was
met vele broederen zat teenre stede
die eene vanden broeders zede
vader zecht ons een goet woort
die abt amon ghenc rechte voort
daer hi eenen zac heft vonden
dien vulde hi in corten stonden
met waren van cleynre haven
met stroe met zande of met kave
dat een eynde vulde hi al dat hi mochte
int ander hi weynich te doene rochte
doe hief hi ne up zinen hals met crachten
dat ydele vor dat vulle achten
ten broeders is hi also ghekomen
die welke als si en hebben vernomen
saghen si dat hi weder ende voort
also ghenc ende niet sprac een woort
doe sprac een broeder zecht ons tbediet
wat dit meent wi ne wetent niet
amon heft antworde gegeven
broeders dits der werelt leven
dese grote borde up minen ric
zijn mine zonden dier ne wil ic
niet besien noch daer af horen
dit cleyne dat ic houde voren
sijn mijns evenkerstens zonden
die bezie ic in allen stonden
ende kan se groot maken wel
wie dat dan wil desen spieghel
besien te zijnre zalichede
en doe niet also amon dede
die zine zonden achter hem stac
ende zach zijns evenkerstens lac
mer anzie zijns selves sneven
ende pine dat si zijn verdreven
so mach hem spieghelen helpen dan
god heere up wiens troost ic beghan
te dichtene dit grote werc
ic dancke di als een simpel clerc
dattu woudes ghewerden mien
te makene instrument bi wien
dine gracie hevet vuldaen
dat die lesers moeten verstaen
so die sentencie biddic here
dat si ju dienen moeten de mere
ende ic diet bi der hulpe dine
hebbe ghetrect uut den latine
bidde dat dichten ende scriven
mi te ghenaden moete bliven
so dat ic na dit corte leven
met ju here moet zijn verheven
uut wien ic beghinsel nam
secundum magnam misericordiam tuam
