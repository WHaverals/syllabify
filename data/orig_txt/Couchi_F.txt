dat ic gheerne zoude claghen
ende in biechten u ghewaghen
als die bem u vleesch ende u bloet
ende wistic eneghe dinc dan goet
die u te nosen mochte comen
te scanden of te onvromen
heeldic die so waric quaet
florant sprac eduwaert nu so laet
horen wat hebdi vor hande
daer mi scade ende scande
of comen mochte het ware goet
dat te tiden ware verhoet
ende dat ics hem nu ende echt
danc wiste ware recht
die mi dat te voren brochte
dat ic dat beletten mochte
sout ghevallen of ghescien
ic bidde u berechtes mien
nemet dan wel lieve heere
het deert miere herten zeere
dat ic metten oghen zie
dat so grote compangie
hevet die heere van couchi
met miere vrouwen want also vri
ne zach ic nye wijf no man
na dat ic ghemerken can
ende ic menichwaerven zie
so es het amijs ende amye
of mi ne bedriecht mijn waen
ic zie uwes cleine gade slaen
miere vrouwen beatrijs
ende ic ben te voren wijs
dat ter feesten van couchi
was ghequetst dhertoge vri
van zinen neve om haren wille
ende dat zi in ghescille
eerst quamen om een verwijt
ende dat hi in een crijt
den oem beriep dat was om hare
ende daer so hadde ander mare
of ghecomen cortelijc
ne waer die coninc lodewijc
dat mi te zegghen es te groot
maer al soudic bliven doot
ic moet quiten mine trouwe
men soude den grave entie vrouwe
eene ure niet versceden zien
bin alden daghe gheloves mien
sijn die lieden al ghemeene
heere mijn hets u te cleene
dat ghijt hebt ghedoocht so lange
het schijnt dat hi bi bedwange
u die vrouwe ontfortsen zal
so die lieden over al
wel connen zegghen ende borderen
ende daer mede maken sceren
om die redene entie woort
die de nideghe brochte voort
wart florant die oude heere
bescaemt boven maten zere
ende slouch zijn hovet neder
peinsende voort ende weder
al die tale hi wel verstoet
die hi vaste int herte loet
het was hem te hoorne zware
dat hi in zine oude jare
van haer zoude moeten hebben blame
dien hi minde als zijn lichame
als zine ziele als zijn lijf
waeret also dat men zijn wijf
ontminde hi ware hem liever doot
ende men soude hem tyen bloot
dat het zine outheit dade
joide die vrouwe buten pade
of dat daer of liepe mare
want hi kende wel dat ware
dat zi met andren waren vry
ende met elc andren gheerne bi
waren vrouch ende spade
maer hi ne deder zine scade
noynt te eenighen tiden inne
dat daer eeneghe lose minne
ofte fraude in mochte wesen
si waren beide so ghepresen
in allen duechdeliken love
ende daer toe in elken hove
dat zi niet zouden in enegher blamen
willen hare goede namen
penseus wart die grave florant
om die worde vanden tyrant
liever haddi hem ghezweghen
want als een man heeft ghecreghen
druc inder herten binnen
qualic can hine uut ghewinnen
want altoos leit hi ende cnaghet
ende als daer nijt toe draghet
bi rade vanden viant
so wast der herten eenen bant
die men qualijc can ontcnopen
als tstrec so vaste wert toe ghelopen
metten over fellen nide
die welke die vermalendide
viant eerst ter werelt brochte
ende oec also vaste cnochte
dat men niet ontcnopen can
florant die over rike man
die liet in zijn herte groyen
dat rijs van twifele ende bloyen
van een crudekijn heet nijt
daer mede dat die weerelt wijt
es ghevoet harde zeere
dies moete ontfaermen onsen heere
ende ziere liever moeder marien
die heere dorste niet antyen
ziere vrouwen eeneghe dinc
want lodewijc die coninc
die so was haer naeste bloet
ende die edele grave goet
hadde so vele dor hem ghedaen
ghelijc dat ghi hebt verstaen
dat hijt hem niet dorste openbaren
ende brochti die vrouwe in maren
met fellen worden enegherande
dat ware hem ewelike scande
of dat hi den evelen moet
ghewonne vanden grave goet
dat zo ware hem alte zwaer
so dat hi hilt zijn ghebaer
simpelre dan hi te voren dede
jeghen hem beiden telker stede
quaet so hadde eduwaert
ghedaen an die dachvaert
vander valscher lozer sprake
altoes gheloefdi up die sake
van hem beiden grave florant
ende hi mercte tconvenant
dat zi so dicken waren tsamen
alsi hem te ghemoete quamen
so scuwedi hem beiden den pat
onwerdeliken ende dat
en haddi noyt ghedaen te voren
ende den ridder wel gheboren
plach hi spade ende tylike
te groetene wel hovesschelike
met eenen lachenden anschine
nu groetine met eenre grine
ende die treckende ende zaen
was hi verkeert ende tegaen
ende ziere vrouwen mede
hi een ander wesen dede
dan hi plach daer te voren
dat die vrouwe wel gheboren
meercte entie grave gheeert
dat zijn wesen was verkeert
maer so zuver was haer minne
dat ziere beide ne wouden inne
gheene wankelinge laten comen
van ghepeinse of daer in dromen
dat daer yemen quaet in helt
ende bleven altoes verzelt
beide vrouch ende spade
in goeder minnen maer zine scade
deder inne grave florant
bi rade vanden viant
ende vanden valschen eduwaert
dat hi emmer altoes grenjaert
gremmende bleef als een hont
hi hadt hem laten m pont
costen van roden goude
ende hi hadde onder moude
ghezijn die heere van couchi
dien hi also gheerne bi
plach te zine daer te voren
die minne die was al verloren
die hi an hem hadde gheleit
die doghet entie hovescheit
die hi hem dede wart vergheten
daer so hadde een worm ghebeten
diepe in ziere rosen blat
so dat nemmermeer dat gat
conde heelen noch ghenezen
ende als hi in eenegher rezen
ghevaren was die heere van couchi
weder het verre was of bi
so was blider zijn ghebaren
vele om zijn wech varen
die grave an hem daer te voren
hi hads rouwe ende toren
ghehadt in zijn herte groot
nu en was dies gheenen noot
hi dede hem an eenre ziden
wanneer dat hi zoude riden
sijns orlofs en gheerdi niet
ende als hi comen hiet
weder die heere van couchi
ende hi was der steden bi
dede hi hem buten weghen
so dat hi vanden vromen deghen
vervremde boven maten zeere
ende alsmen hem vanden heere
plach te bringhene goede mare
so was hi in blider ghebare
ende dedem eere diese brochte
nu was hi diet lettel rochte
ende hadt zelve telker stonde
liever ghesleghen van monde
dan hijt hadde vort ghezet
ende te voren so haddi met
hem altoes ghewillen riden
beide vechten ende striden
jaghen vlieghen zolacheren
nu en haddis gheen begheeren
recht so haddi in onweerden
den besten ridder die boven der erden
den scamelsten ende den boutsten mede
die hem noynt ontrouwe dede
ende hi hadde hem eer te goede
gheworden met zinen bloede
dan den vader diene wan
ende eer hem die goede man
eeneghe ontrouwe hadde ghedaen
hi haddem eer laten vlaen
ja als an zijn goede wijf
die noynt adre an haer lijf
hadde van ghepeinse quaet
al waest dat die valsche raet
ontstelt hadde den grave florant
ende hi jeghen den wigant
grote veede drouch van binnen
daer nemmermeer an quam verwinnen
vor die puust wart vulzworen
so men hier na zal horen
ende als die heere van love
ontboden was sconinx hove
al hadder feeste oec ghesijn
ghelijc triacle scuwet venijn
scuwedi al daer hi mochte
dat den grave wonder dochte
ende die oude grave florant
voer dicken in zampaengenlant
dies hi niet ne plach te voren
ende altoes was hi in die oren
ghevedelt van eduwaerde
den serpente van fellen aerde
die blide was dat hi den grave
florante hadde ghetrocken ave
als van minnen die hi
drouch den heere van couchi
seere liet die oude man
vanden heere dat ghespan
ghelijc als ghi hebt ghehoort
ende van daghe te daghe voort
wies die nijt ende die omminne
altoes an die gheveinsde zinne
want als hi onverhoet
quam biden heere goet
ofte met hem dranc of at
cleine goet dede hem dat
al dorste hijt openbaren niet
omme dat tedele diet
so vele dor hem hadde ghedaen
dat hijs hem niet conste ontgaen
of en hadde anders toe ghecomen
nu so willic u nomen
een ghedeel ende doen verstaen
vanden hertoghe adelaen
ter tijt dats mijn verstaen
dat die hertoge van ardaen
jeghen zinen neve vrede
maecte te parijs in die stede
twelke hem tlant van couchi
coste gheheel al daer hi
heymeliken omme rouwe
dreef so dedi om die vrouwe
die hem hare minne ontsede
te couchi binnen der stede
also ic u maecte cont
ende dat hier omme wert ghewont
ende te parijs binder steden
daer toe beroupen van valscheden
daer hi pays of moeste maken
ende int vuulste vander zaken
bleef vor meneghen wigant
ende hem daer toe zijn lant
dat hi voer in ardane
daer hem eene ziecheit ane
quam vanden rouwe groot
daer hi omme moeste doot
bliven in beide die oghen
dat hem dede tgrote doghen
ende eer hem wert die doot bekent
ende het naecte zinen ent
so gaf hi tlant van ardane
eenen bastaert die hi ane
der vrouwen wan van bulioen
ende lyede vor tabelioen
dat het was zijn ghetroude wijf
soet hem riet die keytijf
ende het was loghene groot
ende daer in so bleef hi doot
die hertoge adelaen
als die waerheit hadde verstaen
die edele grave van couchi
vriende mage verzaemde hi
ende voer te ardane waert
om eene eerlike uutvaert
te doene van zinen oem
ende ten rouwe woudi goem
nemen ende draghen zwart
menich goet man so wart
den heere te goede daer
selve karel dat es waer
die caluwe van vrankerike
die zone van lodewike
ende menich vrome wigant
maer van famwele florant
ghinc hem af te diere noot
daer ne was die trouwe niet groot
ende die veysde hem onghesont
maer die nijt die inden gront
hem stac was tocusoen
maer met menegen hoghen baroen
es hi comen te ardane
die raucleder hadden ane
dat waren die vrienden zine
ende daer onder wapine
wel hoghelike dat zi quamen
binnen deuve daer zi vernamen
den steerken bastaert van ardane
die hem noynt die vader ane
drouch dan hi zine doot
dat hem quam uut nide groot
trac boven maten seere
om dat hem die vader eere
dede in zine doot
harde meneghen heere groot
hadde bi hem die bastaert
die den vader hadde ghehaert
ghelijc zinen sone ghetrout
hine spaerde zelver nochte gout
jeghen eere iheghen cost
hi peinsde dat wel ghelost
soude wesen metten lande
ende metten goede menegherande
dat die vader achter hem liet
masebrouc waest dat hi hiet
om datten dhertoge adelaen
an ziere moeder wel ghedaen
wan upter masen riviere
daer hi metter vrouwen fiere
hem heymelike voer vermeyen
inder scoender contreyen
so ghelieve gheerne plien
mazebrouc hiet hi uut dien
als hi kerstin was ghedaen
maer den vader adelaen
dien so haette hi toter doot
als die was van moede groot
tote hi hem zijn lant updrouch
ende eeren meer dan ghenouch
dede dat hine hem trac an
over ghetrout dat herman
die bisscop zijn oem bedreef
diere zaerters ave screef
vor notarisse vor tabelioene
so hijt wiste wel te doene
al waest loghene ende ghedwas
dat hi niet ghetrout en was
was hi heere wat lacher an
van couchi die vrome man
die es comen binnen der stede
met wel groter moghentede
maer niet ne quam hi so zaen
die uutvaert was eerst ghedaen
her mazebrouc entie zine mede
die zo waren noch in die stede
den vromen heere van couchi
dien so wellecomden si
ende alle die met hem quamen
dat zi alle in danke namen
mazebrouc die zeide neve
dats u god vele eeren gheve
aldus langhe ghebeit
ghi hadt cleine weerdicheit
totn hertoghe minen vader
dat dinke mi want al te gader
mine vrienden mine maghen
die hebbic over vele daghen
hier binnen deser stat verzaemt
ende als ghi niet ne quaemt
hebbicken eerlike gheaert
ende ghedaen die uutvaert
als eenen edelen princhier
over niet so comdi hier
ende moghet wel weder keeren
maer emmer hebdi lettel eeren
ghedaen den hertoge uwen oem
die heere nam der talen goem
die men hiet van couchi
ende aldus andworde hi
christus heere wat horic nu
moetic versproken zijn van u
vor dese heeren dats mesdaen
hadde die hertoge adelaen
dusdaneghen zone als ghi zijt
ende hijs niet ne heeft ghelijt
so moeste hi hem emmer scamen
hoe eist dat ghi heet bi namen
ic peinse dat ghi zijt bastaert
want mijn moye hildegaert
en hadde bi hem noynt kint
orgelieus sidi ghesint
wel so moghedi bastaert wesen
wat onderwindi u van desen
minen oem teenegher ure
vor mi te gheven sepulture
die oir bem van zinen lande
die werde van eenen cleinen zande
sprac masebrouc sone hebdi ane
den hertochdomme van ardane
al hebdi minen vader ende mi
tlant ontfortst van couchi
boven dat ghine in die lede
wondet ende daer boven valschede
ane leit te parijs
ic die zegghe u wel dat ghijs
ander mare noch sult horen
ghetrout kint ende bet gheboren
bem ic zeker dan ghi zijt
al eist dat ghi mi despijt
nu ter tijt in sine doot
vor al dese heeren groot
vor bisscoppe vor tabelione
dat ic zijn ghetroude zone
bem ende oor van zinen lande
dies hi mi vor dese wigande
seghel ende brieve gaf
die icker mach toghen af
ende dese heeren ter orconde
waert so dat ic yemen vonde
diere woude zegghen jeghen
hem so volghes menich deghen
diet hem aldaer holpen steerken
beide leeke ende cleerken
elckerlijc in zinen houc
sach upten fellen mazebrouc
dor die tale gheloves mi
doe sprac die heere van couchi
ghenaden god ende alle zant
mi es hier ontseit mijn lant
ende men versprect mi toe
onwerdelike ende ic ne weet hoe
dat ic come an dese rey
biden goeden sente mey
dit en es eerstwaerven niet
dat mi evele ghesciet
ende onrecht ghedaen ende dogen
ende jammerlijc belogen
dat ic met redenen al verwan
god die zi ghelooft der van
ende zijn lieve moeder marie
also ic hope dat si mie
noch in rechte zullen steerken
al haddi papen ende cleerken
tuwer hulpen vele meere
die coninc lodewijc mijn heere
die keyser ende coninc zi
sal te rechte houden mi
naest gode onsen lieven heere
ende mijn scilt ende minen speere
daer toe dat ic mi verlate
ghine hadt heden dese ommate
wane ic wel gheseit te mi
onvergouden haddic ende ghi
hier ghesijn onder ons tween
ende die mijn eerve ende mijn leen
mi sal ontsegghen ende ontgheven
hi die zalre bi zijn leven
niet brocht minen jonghen heere
ende dese princhen vul der eere
die ic niet ne wille beroeren
ic soudu van uwer quader voeren
castien die ghi ane mi toocht
die heeren zeiden u ghedoocht
ende en maect ons gheen ghevecht
die ghene die tmeeste recht
hevet het zal hem bliven
wine zijn hier comen om gheen kiven
maer om der zielen te bidden goet
diere god ontfaermen moet
ende allen zielen mede
maer die orghelieushede
dat ghelaet ende dat ghebaer
dat die bastaert toochde daer
dat was groot boven maten
ende dat wonderlijc ghelaten
hi en hadde gheloves mi
om den heere van couchi
niet ghegheven eene peere
dor al dat zijn rechtzweere
was ende van bastardien
van zinen weghe al wildijs niet lyen
het moeste nochtan also wezen
die menege was vroet van dezen
binden lande van ardane
die heeren daer vele lach ane
spraken daer ten besten toe
so dat zi alle schieden doe
ende meenden dat ziere of
spreken souden in sconinx hof
vor die ghenoten vanden lande
des anders daghes eene offrande
dede die heere van couchi
ende eene scone uutvaert dies hi
hadde lof ende eere
ende gaf om onsen heere
cloosters ende den armen lieden
vele goeds hi dede ghebieden
dat si den fellen bastaert
masebrouc een penewaert
goeds noch heerscepien
comen lieten in ziere voechdien
up al dat zi van hem hilden
ende vraechdem of si wilden
vor dien tijt was ghesien
maer den heere was van dien
sticke niet gheandwoort
die weder keerde rechtevoort
tote parijs in die stede
daer eene grote ziechede
lodewike was comen an
daer of dat die goede man
moeste sterven inden hendt
xvi jaer haddi tregement
ghehadt gheweldichlike
na zinen vader den coninc rike
ende in dat jaer dat hi staerf
sine lieden waren te diere waerf
seere drouve boven maten
heeren vrouwen van allen staten
omme des conincs ziechede
want zine goedertierhede
ende zine grote gherechticheit
sine doghet zine edelheit
die was boven maten groot
hi hadde na zijns vader doot
tlant in vreden wel ghehouden
enten jonghen enten ouden
recht ende wet ghedaen
dies hi hadde lof ende eere ontfaen
ende die wile zekerlijc
dat die coninc lodewijc
siec was ende onghesont
was die grave namecont
die vrome heere van couchi
sinen soeten lieve bi
die welke hadde al zine memorie
maer ons bewijst die istorie
dat masebrouc die felle bastaert
bin diere tijt dede zinen aert
met die hem ghinghen ane
in dat lant van ardane
van hoy was hi behoeder
ende heere bleven na ziere moeder
ende vanden lande van bulioen
harde menich vrome baroen
bestoet hem vander moeder ziden
maer onder den keyser te dien tiden
dat so haddi verwoorven
van zinen oom waest hem verstorven
die ziere moeder broeder was
van goten die grave ras
dat so was zijn oudervader
het bestoet hem meest algader
van tarase triestram
dese waren alle gram
dat die heere van couchie
soude willen die heerscapie
hebben te male van ardane
ende haren broeder uter bane
steken ende bastaert maken
nochtan wisten si die zaken
wel dat hi was bastaert
maer ten hoochsten weghe waert
wouden zine helpen bringen
want scone waren hare dingen
dat ziere ave zaerters groot
hadden ende in die doot
die ghifte vanden vader zijn
ende hiere in dede zinen fijn
bi scalken ende bi lozen rade
als die hadde cleine scade
yet te doene cleine of groot
want die over felle doot
hem te stuer was ende te wreet
ende te male zijn secreet
was die bisscop herman
daer zijn uterste wille ghinc an
omme dies hijs hadde te bat
ende hi mede anden scat
deelde ende an die tresorie
die bastaerd zijn neve ende hie
warens eens harde wel
si waren beide scalc ende fel
ende masebrouc die steercste was
van al dien lande ghelovet das
out van xxiiii jaren
hine haddem niet willen vervaren
van sterken lieden zevene
om te rovene vanden levene
haddi hem ghedreghen nijt
ende ghehadt hadde in een crijt
ghemeenlike zine maghen
woudene helpen ende draghen
so si daden wel anschijn
want met hem zi ghevaren zijn
dor dat lantscap van ardane
om haren neve te helpen der ane
ende machtich te maken vanden rike
si quamen also moghendelike
dor dat lant ende in die steden
ende met so sconen reden
ende daer toe alle officyere
ende clergie alretiere
so dat zi sonder letten meere
al daer ontfinghen over heere
masebrouke van bulioen
die hem dede vernamen doen
met ziere niewer heerscapien
bi rade vander baronien
om dat te zeere darewaert
dat luut drouch van eenen bastaert
so wart hi ghenaemt reinier
onder alle die princhier
ende voort onder die clergie
ende ware oec yemen die
hem die eerste name gave
hem zouder toren comen ave
up dat hijt gheweten conde
ende waer men oec dien name vermonde
dies ne droughi hem niet ane
binden lande van ardane
was hi over heere ontfaen
si worden hem alle onderdaen
van eerven ende van leene
beide groot ende cleene
si hem alle manscap deden
te deuve binnen der goeder steden
twelke was die hooft stat
harde blide was omme dat
die hertoghe reinier
die fel was ende putertier
ende oec hovermoedich zeere
hine kende gheenen heere
up wiens moghenteit hi hachte
mids zinen hoghen gheslachte
dat hem wel woude mede
over mids der moghentede
van zinen lande van ziere namen
so hoofden zi an hem te zamen
want hi was een heere groot
hem dochte oec dat zijn ghenoot
niet ne leefde verre no bi
so hovermoedich so was hi
als hertoge was die putertier
ende hi was ghenaemt reinier
ghelike ghi horet bedieden
so waren daer eneghe lieden
die de vrome grave reine
hadde verlost te brunensteine
daerse die mordenaers felloen
hadden ligghende int prisoen
hadden ontfanghen daer
dreven zi een drouve ghebaer
dat zi hadden andren heere
si wisten wel die loze keere
die mer onder dume dede
ende datmer vortijts zede
van masebrouke van bulioen
maer adelaen die baroen
die woude hem niet trecken an
om dat zijn moeder eenen man
hadde als hi was gheboren
maer als der vrouwen quam te voren
die doot ende soe sterven zoude
ende hi was van cleinder houde
gaf zoene al doe adelane
dies zi andren te verstane
harde wel conden doen
al was hi die felloen
al doe worden ghetrout kint
dies si waren gram ghesint
al die ghene gheloves mi
die vanden heere van couchi
verlost waren als ic zede
ende meenden dat si die waerhede
den grave zouden overdragen
twee ghesellen twee ghemagen
streken henen so verre dat zi
comen sijn te couchi
maer zi en vonder niet den heere
sonder yet te letten meere
trocsi te famweele waert
want hem lieden was verclaert
dat zi al daer vinden zouden
haren heere den vromen bouden
beide traken zi te zamen
also langhe dat zi quamen
binnen der stat van famweel
si trocken binnen den casteel
beide te gader al daer si
vonden den heere van couchi
si cnielden vorden vromen man
ende spraken hem met groeten an
hi was diese wel ontfinc
ende vraechdem of si eenege dinc
al daer an hem begheerden
si zeden heere van groter weerden
ende dor bringhen eenen mare
daer wi omme drouve ghebare
alle die ghene van ardaen
hebben over heere ontfaen
den hertoghe reiniere
die grave andworde sciere
wat reiniere es dat
heere men mach die waerheit plat
niet segghen hets die bastaert
die mazebrouc was vermaert
maer reinier es hi nu ghenant
als hi heere wart int lant
was deerste name of ghedaen
als die grave dat hadde verstaen
so zlouch hi zijn hovet neder
ende over een stic hief hijt up weder
claghelike hi doe zede
ende moetic emmer boeshede
vinden an mine naeste magen
dies so moetic gode clagen
want ics niet ne hebbe verdient
alle die vremde zijn mi vrient
mine maghe zijn mi viant
mijn vader ontgaf mi mijn lant
mijn oem hevet mi oec ontgheven
dat mi van rechten ore es bleven
tgoede lant van ardane
dat hem heeft ghetrocken ane
een bastaert daer ic niet af ne weet
die waerheit of hi mi besteet
al ware hi bastaert van adelane
ende hijt hem ghedreghen ane
hadde in zine doot
met valscheden die es groot
en mochte van gheenre weerden zijn
het en ware biden wille mijn
diere noynt toe dede consent
bi gode den heere omnipotent
so gruwelijc was nie ghesien
dat zi hebben onthervet mien
boven dat ic hem verboot
dat si cleine nochte groot
niet ne ghaven den bastaert
also gram dat hi waert
te besiene hoet ghestaen
was metten goeden ridder lucaen
die in goeden poynte was
ende van danen voer hi ras
om te zine te couchi
sinen lieden claechde hi
hoe dat menne woude ontheerven
daer si wouden voren steerven
sine goede lieden eere
dies hem zeide danc die heere
te ghuse so voer hi daer naer
daer hi claghe int openbaer
dade over den bastaert
sine lieden onvervaert
seiden heere als ghi wilt
ontdecken uwen edelen scilt
ende ontwinden uwen vane
om te vaerne up ardane
so willen wi alle zijn bereet
die heere heeft hem danc gheseit
in wel vriendeliker wijs
van danen voer hi te parijs
ende eer hi te parijs toe quam
onder weghen hi vernam
dat die coninc lodewijc
versceden was van erderijc
ende te gode waert ghevaren
dat waren hem die droufste maren
die hi nye hoorde in al zijn leven
ay god wat rouwen was ghedreven
al doe vanden goeden man
te weenen dat hi began
also bitterliken zeere
hi claechde den goeden heere
so hi wel te rechte mochte
hi zeide die de weerelt zochte
dore hine hadde vonden
so goeden man in zinen stonden
daer an dat hi seide waer
groten rouwe groot mesbaer
mochten zi driven wale
sine lieden alle te male
om den goeden lodewijc
van couchi die grave rijc
so ghebaerden zi ghemeene
beede groot ende cleene
jonghe oude leeke cleerken
niewer so mochtemen merken
anders dan rouwe ende verdriet
van couchi dat vrome diet
quam verslooft in ghereden
in zine herberghe binder steden
es hi haestelijc ghevaren
hi beete zonder eenich sparen
ende es te hove ghegaen
daer die coninc was ghestaen
in eenre riker ymbaren
sine conduten alle waren
vul specien van zoeter guere
ende ghezuvert sine ymmuere
die balsemen ghaven zoete lucht
die vrome recken van hogher tucht
stonden daer in eenen rinc
bi kaerle den jonghen coninc
die men den caluwen hiet
die welke ne finierde niet
van groten rouwe dien hadde hi
die edele heere van couchi
die so heeften al daer ghegroet
ende die ander heeren goet
die daer bi hem waren ghestaen
van wien dat hi wel was ontfaen
ende vanden jonghen coninc mede
diene bi hem al daer dede
staen want hi was een ghenoot
mantel ende sorcoet
cousen ende oec caproen
was schiere brocht den ridder coen
ende al van fluweele zwart
dat hem daer ghegheven wart
dat hi haestelike dede an
al weenende die goede man
dat zi wel mochten cleine ende groot
merken dat hem sconincx doot
harde zeere ter herten ghinc
karel die jonghe coninc
hadde zine messagiere
ghesent an alle zine princhiere
was ghesent over al
die boden waren sonder ghetal
die men sende verre ende bi
te famweele waren si
ghesent an die edele vrouwe
die welke hadde groten rouwe
om den heere haers neven doot
nu hoort onhovesschede groot
van florante haren man
alsmen hem die mare an
vanden doden coninc brochte
so peinsdi ende dochte
datter zijn vrouwe niet soude varen
omme dat zoe den vromen baren
daer soude vinden van couchi
daer soe tonghemake bi
soude wesen harde zeere
maer selve so bereide hem die heere
om te vaerne te parijs
ende als die vrouwe was wijs
dat hi varen soude alleene
ende hi groot nochte cleene
haer ne zeide vander vaert
was in doghene die vrouwe waert
peinsende boven maten zeere
sprac aldus die vrouwe god heere
ghevroeden mach ic ende weten
dat ic bem wel zaen vergheten
coninc heere om uwe doot
god bringhe uwe ziele uut alre noot
ende verdse vander hellen gracht
ic bem al nu te min ghehacht
met minen heere den grave florant
om dat ghi doot zijt vrome wigant
mi dinke dat hi heeft onwaert
dat ic zoude varen ter uutvaert
daer toe dat ic bem ghebeden
dat bediet vander reden
dat zo mach ic weten wale
doe zende soe ten zelven male
om haren heere dat hi quame
maer het was hem onghename
hine wouder comen niet
doe ghinc twivelike diet
eeneghe lieden die daer zijn
van wien ic den neve mijn
hebbe verloren om dat hi sede
van uwer onghestadichede
daer an dat hi niet ne looch
die vrouwe was van moede hooch
quaet gheseit mach lettel baten
sprac die vrouwe wilt u ghematen
heere te sprekene zulke woort
want heere brochte een ander voort
die tale ghi zouter wrake of nemen
ende hoe moechdi dan ghetemen
te peinsene in uwer herten gront
of te sprekene metter mont
vanden ghenen in eneghen keere
quaet die noyt na uwe onneere
stoeden noch na uwe blame
ghi mocht den zulken inder fame
bringhen het ware beter ghelaten
heere dies wilt u ghezaten
in eenen edelen reynen ghedachte
biden heere die mi ghewrachte
met ziere heilegher moghenteden
ic hebbe toten daghe van heden
ghedaen als eene goede vrouwe
ende ghequijt die zelve trouwe
die ic u beloofde wilen eere
als ic u nam teenen heere
ende sal oec eewelike
tote ic sceede van erderike
ende noch en es hi niet gheboren
die mi anders leide te voren
dan doghet ende reinicheit
het soude mi oec wesen leit
haddic an yemen anders vonden
god late mi leven mine stonden
ghelijc dat ic hebbe ghedaen
sone sal ic gheene blaemte ontfaen
met verdiender waerheit
ende heeft yemen yet gheseit
anders dat heefti becocht
ende heere waerdi wel bedocht
ghine zout dies vermanen niet
u neve was een evel diet
ende stoet altoes na mine blame
ghi peinst lettel om die vrame
die wi hebben ic ende ghi
vanden heere van couchi
ontfangen inder tijt verleden
al ware een feyt uut haesticheden
ghevallen dat wel ware verdient
soudi daer omme zulken vrient
willen verweerken segt mi
als die heere es van couchi
redene kent ic bids u zeere
heeft hi doot den valschen heere
so heeft hi u dat lijf behouden
es dan die zoene niet wel vergouden
ende miere zuster behilt hi tleven
ende zampaengen dat ons es bleven
daeromme dat icken minnen moet
ende die hem anders jan dan goet
evel so moet hem ghescien
ende ewelijc sal hi van mien
ghemint zijn zonder dorpernie
ende bider maghet sente marie
ic zal varen inden rouwe
als eene ongheblaemde vrouwe
ende die bem vanden naesten bloede
dies mi wee mach zijn te moede
so watter yemen omme doet
doe keerde haer die vrouwe goet
die der tranen vele ontsprongen
dat den ouden enten jongen
deerde diet zaghen an
ende florant die hoghe man
die veranderde in die tale
hi keerdeem omme te dien male
hem ne stoet den evelen moet
niet an vander vrouwen goet
noch vanden heere van couchi
maer in die herte so ne was hi
niet ghepayt als te gronde
onna was die felle wonde
ghenesen die hi hadde ontfaen
sine vaert bereeddi saen
om te vaerne te parijs
ende die edele vrouwe jolijs
van minnen ende daer toe vul rouwen
si dede eenen waghen bouwen
ic wane men so rikelike
vonden hadde in vrankerike
noch daer toe scauwen moghen
met zwarten fluwele overtoghen
al des ghelike so was zi
ende alle die haer waren bi
waren alle zwart flueelijn
die cussine waren pellerijn
swart die daer binnen laghen
so wat dat was anden waghen
was van dierbaren ghetauwe
ende al ghedaen na den rauwe
die perde die ghingen int lymoen
adde die werde vrouwe doen
alle over cleeden met morede
ende die vrome ridderen mede
entie andre meysnieden
waren alle zwarte lieden
die den waghen volchden naer
het was een drouvelijc ghebaer
met oghen te scouwene an
den waghen ende zijn ghespan
ende diere hoorden toe
die vrouwe es up gheseten doe
den andren dach zi u bekant
naer dien dat die grave florant
was ghesceeden uter steden
die welke so langhe es ghereden
dat hi es comen te parijs
als hem toe horde in diere wijs
want hi was een machtich heere
meneghe vrouwe ende menich heere
sachmen comen bider steden
die heere van couchi hi dede
nauwe wachten ende spien
om dat wivelijc engien
ende om den grave haren man
of zi alle beide dan
ten groten rouwe souden comen
die heere die was doe vernomen
comende maer die vrouwe niet
twelke den heere was bediet
qualike dies ghelovet mi
mochte doe die heere van couchi
drouver wesen dan hi was
bi dies hi beduchte hem das
dat der vrouwen yet mesquam
ende dat up haer gram
om zinen wille was florant
dies men an den wigant
werden mochte wel gheware
drouver was zijn ghebare
om die weerde vrouwe menjoot
dan soe was om die doot
vanden coninc lodewike
nochtan was die ridder rike
om die doot drouve zeere
vanden coninc sinen heere
doe dien rouwe te gader quam
so waest dat men an hem vernam
dalre rouwelijcste ghebaren
van hem allen diere waren
beide van leeken ende van cleerken
dat die meneghe began merken
het zeiden oec lieden ghenouch
dat hi meeren rouwe drouch
dan karel die caluwe dede
maer zine wisten die waerhede
van al niet ende den gront
maer in wel corter stont
slakede een deel den rouwe
die mare quam dat die vrouwe
comen was binnen der stat
so zimperlijc dat vor dat
noynt ne was sghelijcs ghesien
seere so verblijdde doe van dien
die vrome heere van couchi
want den staet der vrouwen vry
die was harde zeere gheprijst
ende met vinghers na ghewijst
boven hem allen die daer quamen
die vrouwe van hogher namen
die voer sonder letten meere
ter herberghen van haren heere
redene waest ende bediet
dat zoene woude scuwen niet
der vrouwen hoort omoedicheit
ende daer toe onderdanicheit
ende so zoe meerre zi
so het haer bet gheloves mi
toehoort omoedicheit
na de materie der edelheit
teen en dochte nichte mee
sonder tander dan in die zee
een dochte zonder scip of boot
of in ander water groot
daer hi dore woude varen
sonder quetsen vanden baren
hoe dat zijs eens ghedrougen
dat en can ic niet ghevougen
weder vrouwe nochte heere
ter materien ic weder keere
als die vry edele baren
diere toe ghebeden waren
comen waren entie vrouwen
doe so mochtemen anescouwen
den doden coninc van parijs
ten clooster waert van sente denijs
met siere dierre sepulturen
voeren te diere uren
daer was menich edel man
die zine wapine hadden an
ghelijc of zi waren doot
wel c orsse van prise groot
waren daer teenre scaren
die metter wapine verdect waren
verkeert staende ende averecht
of zi hadden in een ghevecht
verwonnen ghesijn ghemeenlijc
so die coninc van vrankerijc
verwonnen was vander doot
ende die orsse van leden groot
also drouvelike ghinghen
dat hem die hoofde neder hingen
schinende toter eerden toe
die heeren ende die vrouwen doe
also drouveliken naer
quamen in haer ghebaer
dat het ne was wijf no man
diese zach met oghen an
hine moeste weenen daer
die tordsen maectent also claer
die mer voren voerde ende drouch
dat het wonders ware ghenouch
te zegghene na der waerhede
al hadde een grote stede
met alle ghesijn in viere
was te ziene die maniere
aldus ende in deser wijs
sijn si comen te sente denijs
daer die kerke jeghen berecht
was ende altemale ontdect
dor die vlammen vanden viere
daer die kerke mede schiere
hadde verbrant ende ontsteken
ic wane men noyt horde spreken
van so rikeliker uutvaert
die clerke van constegher aert
songhen al daer requiem
die abdt dede also hem
toe hoorde den dienst ons heeren
men ne dorste hem niet leeren
wat hi doen zoude ende laten
die hoghe bisscoppe die prelaten
die rike abten entie monken
die dekene entie canonken
die caermers die jacopine
die minderbroeders die augustine
die wilgemine die zartroes
slichte papen na haerre voes
dyaken ende subdyaken
costers clerken wat gheraken
ten chore conde of daer bi
of ten stagen al daer zi
boven den chore mochten staen
hebben haer beste daer ghedaen
over die ziele vanden heere
ende tsiere conincliker eere
sulc zanc boven zulc tenoor
was nie ghehort in eenen choor
sulc cant ende zulc discant
so goet musiker ne was int lant
die te rechte hadde verstaen
die conste diere was ghedaen
soe was so menichfout
daer zonghen jonghe daer zongen out
daer zonghen claer daer zongen rude
daer zonghen stille daer zongen lude
al die menegherande zoen
was te hoorne groot bordoen
der ghelijc men noynt becande
maer alst quam ter offrande
so ghinct eerst ten ziene waert
die offer die uut hogher aert
was ghestelt na den tijt
in een coninclijc abijt
was die scilt van vrankerike
gheoffert ende der ghelike
dat der wapinen hoorde toe
want den coninc mochtemen doe
sien in der ymbare
of hi in levenden live ware
ende in ziere vulre wapine
of een in die stede zine
so hadden gheset die wigande
ghelijc dede hi zine offrande
ende alle gader zine ghenoot
toonden met rouwen groot
of hi hadde ghezijn in live
die heeren ende die edele wive
offerden al daer deen na dander
vanden coninc alexander
no vanden coninc darijs
sone was in gheenre wijs
so scone uutvaert ghedaen
die materie doet verstaen
dat die vrouwe beatrijs
van famwele in zulker wijs
al daer hare offrande dede
datmen ghemeenlijc zede
al hadde zoe zekerlike
coninghinne van vrankerike
of des conincx moeder ghezijn
ofte zuster na den schijn
so ne mochte vrouwe beatrijs
haer devoor in gheenre wijs
edeliker hebben ghedaen
dominicus die was ghestaen
der ymbaren ander ziden
ende zach die vrouwe liden
die up hem drieu haer ogen daer
in een zimperlijc ghebaer
dat den heere was bequame
die vrouwe van hogher name
was van tween priesters daer gheleet
die met rouwen was ghecleet
elc toter erden in zijn abijt
die vrouwe was te diere tijt
vanden heeren meer gheprijst
ende met vingheren ghewijst
dan alle dandre die daer quamen
die jonghe coninc hoghe van namen
wiste haer des groten danc
die offrande gheduurde lanc
ende also was ghedaen
so es men daer vort ghegaen
inden dienst lofsam
ende als hi ten hende quam
so ghinc hi ter tommen waert
ic wane dat van zulker aert
noch van zulker maniere
nie tomme was ghewrocht so diere
dat ghesteente ende dat gout
dat daer ane was ghebout
ende van meesters hant ghewrocht
dat en haddemen niet ghecocht
dat wanic wel om eene chyteit
daer was onder eerst gheleit
sijn wijf die edele coninghinne
karels moeder ende uter minne
wilde hire onder ligghen daer
daer was harde menich jaer
ghewrocht over die tomme diere
van hoghen meesters meneghertiere
ystorien waren daer an ghewrocht
hi moeste wezen wel bedocht
diese te rechte zoude nomen
hine hads oec niet te hoofde ghecomen
die ghene dies pine hadde bestaen
ende ic wilt oec overzlaen
vander tommen dat jugement
omme dat mi niet bekent
daer of es dat ondersceit
onder die tomme was gheleit
die coninclike dode lichame
so der eeren was betame
tgout die orssen ende twas
ende die wapine diere was
gheoffert was eens heeren goe
weert also ic verstoet
ja eens groots heeren rike
die clooster was eewelike
te beter vander offrande
doe zo keerden die wigande
met kaerle weder te parijs
ende die vrouwen in hogher wijs
ghingen zi te zamen eten
die jonghe coninc vul der weten
die so dancte elken heere
ende elker vrouwen vul der eere
die zi hem daer hadden ghedaen
na maeltijt zijn si ghegaen
te rade up alle dinc
ende wanneer men den coninc
binnen riemen cronen woude
daer so drougen die heeren boude
eens so ic u zegghen mach
upten heilegen dertiendach
naest comende dat die offrande
die coninghen uut vremden lande
daden onzen lieven heere
dat was een dach van groter eere
daertoe waren zi ghemeene
vermaent groot ende cleene
die der cronen hoorden toe
dat zi wel onthilden doe
ende als ghesceeden was den raet
die vrome heeren haer ghelaet
hilden met elc andren daer
ende metten vrouwen vorbaer
van famwele die vrouwe vri
sprac metten heere van couchi
ende zeide hem haren staet
ende hi haer weder zinen raet
ende altemale zijn belanc
so dat die vrouwe haren ganc
vor den jonghen coninc dede
ende bat hem met haerre bede
dat hi haren man in dien
wilde hebben dat haer mochte ghescien
ruste ende pays na haer verdienen
ende hise niet woude ontzienen
in rusten in payse noch in eeren
noch oec haren staet ontkeeren
ende hi haer dade der ghelijc
so hi bi den coninc lodewijc
sinen lieven vader dede
ende voort bat zoe hem mede
dat hi name te hem waert
vander doot van eduwaert
dien die heere van couchi
stac om die redene dat hi
hem scande zeide ende blame
den coninc was wel bequame
die bede die de vrouwe bat
ende harde cortelijc na dat
hi den grave florant ontboot
doe zeide hem die heere groot
weet van famwele florant
dat mi wel es becant
dat ghi hebdt eene vrouwe fijn
die alre liefste nichte mijn
die mi van zibben mach bestaen
ende mi vele eeren heeft ghedaen
dies biddic u dat ghise eert
ende niet vermindert maer vermeert
dadi anders het ware quaet
ende biden heere daert al an staet
het ware mi van herten leet
want ic gheen liever nichte weet
mijn vader mindese so doe ic mede
ende voort weet die waerhede
dat die heere van couchi
seere es ghemint met mi
ende hi es oec te minen live
so dat ic van eenen ghekive
hebbe ghehoort in u hof
daer manslacht es comen of
dat mijn vrient zoude hebben ghedaen
die waerheit hebbic wel verstaen
dat hi minders niet ne mochte
harde goet dat mi dochte
dat ghi peinset om oude daden
daer u die ridder wel in staden
in uwer noot heeft ghestaen
ende wies hier es mesdaen
dat ghi dat te mi waert keert
ende ghi elc andren eert
so ghi vortijts hebdt ghedaen
want vanden heere wilt verstaen
mach u comen gheen achterdeel
doe cnielde die heere van famweel
ende zeide heere wies ghi ghebiet
willic doen ende anders niet
ende en staet mi oec te doene
dus maecte die jonghe coninc zoene
vanden heere van couchi
ende vander vrouwen vri
ende vanden heere florant
daer niemen of was becant
dan hem vieren namelijc
daer die coninc van vrankerijc
harde wel ane dede
ende florant hilt zinen vrede
ende dede ziere vrouwen eere
ende tyede hem beiden niet meere
weder stille noch openbare
ende hine wouder gheene mare
van niemen of horen meere
anders dan doghet ende eere
maer wat hi int herte drouch
beide spade ende vrouch
dat so condi helen wale
ende dat was vernoy ende quale
dat hi zeder wel anschijn
dede der vrouwen fijn
naer die doot van haren lieve
daer die vrouwe bi in grieve
quam vander bitter doot
dat scade was ende jammer groot
maer doch staerf zoe dor die minne
die heeren die te parijs inne
ter uutvaert doe waren comen
hebben alle orlof ghenomen
kerstinheit ghemeenlike
wart naer die doot van lodewike
harde zeere te onvreden
beide lant ende steden
die so worden in ghescille
ende die van rome hadden wille
dat zi eenen keyser wouden
maken ende dien zelve houden
machtich binnen harer steden
mids harer groter moghenteden
maecten zi eenen keyser doe
welken keyser dat viel toe
altemale lombardien
toscane romenien
almaengen ende oostrike
ende hi wan moghendelike
die steden diere hoorden toe
dat karel die calewe doe
conde beletten niet
die dat keyserike liet
varen an zinen danc
sine moghenteit was te cranc
hine hadde noch gheen crone ontfaen
ende het was hem ondergaen
met moghenteden eer hijt wiste
of zijn raet al daer na ghiste
want tkeyserike van groter werde
dat so moeste metten zwerde
sijn ghewonnen ende ghehouden
noch van rechte no van scouden
hadder niemen anders an
was hi coninc of ander man
karel ende lodewijc
sijn zone hildent vromelijc
si waren machtich ende ontsien
ende zeere ghemint te dien
so was karels zone loyhier
onder meneghen princhier
dus waren zi keysers allegader
oem vader ende oudervader
karel des calewen vorseit
al was hem die moghenteit
onthouden ende ondergaen
eer hi hadde crone ontfaen
daer die vrome jonghe baroen
an hadde ghenouch te doen
om te houdene in vreden
sijn lant ende zine steden
want dat edele conincrike
was tupperste van erderike
alse vander kerstine wet
die jonghe coninc heeft hem ghezet
te vaerne van steden te steden
vizenteren ende in vreden
te houdene groot ende cleene
tote dat die coninc reene
sine crone soude ontfaen
nu was die tijt so ghegaen
dat kersdach beghonde naken
ende te riemen zachmen maken
grote ghereedscap al omtrent
jeghen dat hoghe cronement
elc prinche zi u verclaert
dede hem te parijs waert
als die daghe waren leden
van diere toe waren ghebeden
ende vermaent van rechter scout
metten jonghen coninc stout
voeren die heeren wide vermaert
ter stede van riemen waert
ende die vrouwe van famwele
ende meneghe damoyzele
volchden den coninc na tien tiden
dor dat zi souden verbliden
dat hof ende in eeren risen
na des edels staet bewisen
binnen riemen der goeder stede
so quam grote moghentede
beide van vrouwen ende van heeren
die den coninc wouden eeren
so betaemde der hoocheit
het was altemale bereit
dat der feesten hoorde toe
si waren oec alle doe
toecomen die dienst heeren
die den coninc adoberen
souden helpen ende verchieren
na costume ende na manieren
si ontbeden den hoghen dach
daer die offrande up ghelach
ende als die feeste was comen
die wi dertiendach nomen
leedden die heeren wide vermaert
den coninc ter kerken waert
die men noemt onser vrouwen
daer men binnen mochte scouwen
harde meneghe chierheit
die daer jeghen was bereit
al die menistraudie vander stede
men al daer te weerke dede
orghelen ende portativen
ende al die conste diemen driven
met enegher menistraudien mochte
men al daer te weerke brochte
so die coninc ter kerken ghinc
het was een gratieuse dinc
te ansiene ende een groot omoet
dat die coninc ghinc te voet
het was oec ghevrosen zeere
ende men hadde in langhen eere
so couden winter ghezien
ter kerken quamen zi na dien
daer binnen was groot bedranc
groot gheluut groot gheclanc
die edele coninc die was daer
gheleit upten hooft outaer
al daer men zacreren soude
alle die liede jonc ende oude
baden onsen heere al daer
over den coninc openbaer
ende oec mede stillekine
dat god die gratie zine
anden coninc woude zenden
ende vanden hemele ghehenden
dat wel weerde sacrament
dat wi moeten inden ent
orboren als ons naect die doot
dats olye ende kersme groot
daer kerstinede bi verclaert
dat die inghel nederwaert
selve bringhet uten trone
dat es eene miracle scone
ja daer men gherechtelike
eenen coninc van vrankerike
te riemen sacreren zal
haer ghereedscap hadsi al
te riemen bin onzer vrouwen kerke
bisscoppe meesters hoghe clerke
beghonden den dienst al daer
die erdsche bisscop dat es waer
van riemen der goeder stede
was die daer die messe dede
het hoorde toe zinen leene
die choor beghan al ghemeene
up te heffene vullen zanc
het scheen dat inden hemel clanc
ghemeenlike dat clergiet
dat ne wilde sparen niet
sinen zanc te diere tijt
het was te hoorne groot delijt
ende te ziene meloudie
vander edelre clergie
ende vanden princhen met
die hem ten dienste hebben gheset
ende goede clerke waren
dominicus die vrome baren
die edele grave van couchi
boven hem allen zo sanc hi
want van hem allen was niemen
al doe binnen der kerken van riemen
die beter cleerc was
noch die bet zanc of las
na musike na ortegraphie
so edelike zanc hie
dat hi alden choor verlichte
sijn zoete lief des conincx nichte
die weerde vrouwe van famwele
die bekende wel die kele
haer herte verglorifyerder in
in altemale haren zin
daer die lievelike zanc
der vrouwen dor die oren clanc
het was haerre herten medecinael
die andre prijsden oec altemael
diere hem verstoeden an
ende ghaven lof den goeden man
ende die bisscop die ghinc voort
den dienst doen so daer toe hoort
ende als die weerde man
die prefatie began
ende hise heeft ghehent
so wart al daer bekent
olie ende kersme mede
comen met eere claerhede
vorden priester upten outaer
ende alsmens wart ghewaer
begonsten zi alle singhen dus
met luder stemmen sanctus
dominus deus sabaoth
benedictus heere god
so sidi in alre tijt
seere waren zi verblijt
beide leeke ende cleerke
ende al dat was in die keerke
als die miracle was ghesciet
ende die bisscop ne lette niet
hine dede zine officie voort
ende hi sprac die heileghe woort
daer hi met maecte tsacrament
almachtich god omnipotent
dalende ute des vader scoot
in dat cleine zuver broot
twelke hi hief weerdelike
al daert arem ende rike
saghen metten oghen an
ende daer na die goede man
dede dat ambocht voort
dat ter messen toe behoort
als den dienst ten hende quam
men den edelen coninc nam
ende hiefene vanden outare
met eere crone van goude clare
so was hi hoghelijc verchiert
wel so was hi ghemaniert
die edele coninc wel ghedaen
wien dat men brochte zaen
eenen witten muul amblant
daer men up hief al te hant
omme dat hi was ghewijt
coninc ende ghebenedijt
bi der gratie van onsen heere
al die weerde ende al die eere
die men eeneghen coninc royael
doen mochte teenen mael
die so was hem over recht
ghedaen van ridders ende van cnecht
ghenoten ende leenheeren
brochten met groter eeren
te riemen in die hoghe zale
die ministraudie al teenen male
vander vranxscher crone was daer
die menich blidelijc ghebaer
maecten vor den coninc
heeren vrouwen wel varinc
ghinghen hem te male vercleeden
ende ter etentijt bereeden
te riemen in die hoghe zale
daer verzaemden al te male
heeren vrouwen riddren cnecht
so het behoorde over recht
daer men in allen uren
hof hout met openen duren
daer een coninc wert ghecroont
dat hof was zeere verscoont
van alrande chierhede
met wel groter weerdichede
leeddemen den coninc dwaen
metten bisscop die ghedaen
den hoghen dienst hadde daer
si dwoughen ende daer naer
heeren vrouwen na haer betamen
die coninc van hogher namen
die men in eeren mochte loven
dede den bisscop sitten boven
ende daer naer so zat hi
ende daer naer die landsvorsten vri
ende die vrouwen wel gheboren
saten elc na zijn behoren
beatrijs die vrouwe rike
plach biden coninc lodewike
te zittene in elken hove
dies woudse buten love
karel die calewe steken niet
die dat wivelike diet
ter tafelen zitten dede daer hi
sat die heere van couchi
die was upper bottelgier
ic wane hi vor die vrouwe fier
blidelike diende al daer
een edel vriendelijc ghebaer
dat so mochtemen daer zien togen
wies men hadde peinsen moghen
beide van dranke ende van ate
dat behoren mochte den state
dies so was al daer plenteit
also varinc als gheseit
of gheweinscht was om die dinc
het was daer also varinc
so wel was ghedient al dare
ende ten hove ghenomen ware
beide van ate ende van spisen
men hadde connen niet vulprisen
dat edel rikelike hof
ic ne weet of ic daer of
soude hebben bate of prijs
dat ic allen maecte wijs
wat mer dranc of wat mer at
ic wane neenic ende om dat
willict over laten liden
si waren alle metten bliden
coninghe hertogen ende graven
croodsen ende cromme staven
ende al dat hem volchde naer
het was een edelijc ghebaer
dat daer toechden vrouwen heeren
ende menistrele een hof vul eeren
waest te riemen int palas
onse heere niet vergheten was
dat waren die aerme die quamen
om hebben in ziere namen
ende die huusaerme te dien
die so waren wel vorsien
ende die aerme cloosters mede
so dat si daden haer ghebede
boven maten harde zeere
over kaerle den jonghen heere
dat hem god woude gheven
gratie ende langhe in zalich leven
te vulstane in weldaden
ghemeenlijc zi dus baden
over den coninc rike
dat hi moeste vrankerike
beleeden so zi beide gader
daden vader ende oudervader
karel ende lodewijc
die beste princhen van erderijc
waren si in haren tijt
ende karel des zeker sijt
die so achtervolghet wale
daer was bliscap in die zale
tgherende volc was wel ghegaeft
ende die aerme wel ghelaeft
ende die rike wel ghedient
daer die name zeere versient
bi was vanden groten heere
aldus daden zi hem eere
sine dienst lieden daer
men hoofder toten avonde naer
dat mer weder decken ghinc
ende also dede die coninc
hof houden xl daghen
met mannen met vrienden ende magen
daer binnen hiltmen menich spel
so men mach ghevroeden wel
van bohoerden ende van tafelronden
ende van quinteynen die stonden
jeghen die grote staken
van jachten diemen daer zach maken
achter straten vander steden
ende van alre spellijcheden
alse die feeste hende nam
brochten die heeren lofsam
den coninc weder te parijs
daer maecte hi bi rade wijs
alrande officyeren
ende vrouwen ende princhieren
ontfinghen hare leene daer
ende namen cort daer naer
orlof anden groten heere
die hem dancte vander eere
die si hem hadden ghedaen
ende bat dat zi hem wouden staen
in staden als hijs hadde noot
want zine heerscapie groot
die so was ghemindert zeere
bi dat zijn vader die heere
ende zijn oudervader helt
dat was die keyserlike ghewelt
die zi met eeren groot bezaten
dat hi claechde boven maten
die heeren wister wat toe doen
maer baden den hoghen baroen
dat hi hem pijnde wel na tgone
te regierne die vrancsche crone
hi hadde daer an lands ghenouch
ende zi wouden spade ende vrouch
lijf ende goet daer voren zetten
woude hem yemen dies beletten
dies was ghepayt die coninc goet
ende zijn raet wijs ende vroet
voeren van steden te steden
die zi in payse ende in vreden
stelden ende in goeder hoede
daer si an daden als die vroede
daer die coninc wel ghezint
boven maten bi wert ghemint
aldus brochten die heeren stout
ten hende den winter cout
ende als maerte leden was
woude die edel ridder ras
die vrome grave van couchi
versouken gheloves mi
sinen neve den bastaert
die hem toechde fellen aert
dat hi tlant van ardane
hem hadde ghetrocken ane
dies hi hadde grote claghe
vor den coninc alle daghe
ghedaen die heere groot
die den bastaert ontboot
te hove daer hi niet ne quam
dies die coninc was wel gram
want reinier bi gheenen keere
ne woude den coninc over heere
houden maer den keyser vri
die edel heere van couchi
swoer dat hi den tyrant
soude zien in zijn lant
daer toe gaf hem die coninc fiere
vm der saudeniere
ende die heere van couchi
verzaemde zine lieden vri
te couchi te ghuse mede
ende mids vrienscap ende bede
van dien hi lieve hadde ghedaen
so verzaemdi na tverstaen
der materien viiim man
want iim gaffer hem dan
van famweele grave florant
uut famweele uut zampaengelant
van scanden conde hijt laten niet
ende want hem die vrouwe riet
so dat hijt laten niet ne dorste
maer eene quade imborste
so hadde in tmeenen vanden heere
nochtan was hi blide zeere
dat hi daer vervremden zoude
ende den vromen grave boude
sende die vrouwe groten scat
heymeliken omme dat
hem vele scats zoude behouven
aldus machmen vriende prouven
in des weercs openbaren
ende die grave vanden baren
sende hem vc saudenieren
heymelijc ende een bestieren
daer of een der neven zijn
omme dat die ridder fijn
siere dochter loste vander doot
dat was eene trouwe groot
dat die heere daer omme dochte
so dat die grave wel hebben mochte
met die hem vielen an
bet dan xiiiim man
ter weere of also vele
dies zijn herte was in spele
als hi zach die scone scaren
die hem alle ghehulpich waren
daer mede nam hi zine vaert
ten lande van ardane waert
fel ende wreet so was reinier
ende zeere putertier
want harde wel so wiste hi
dat die grave van couchi
met crachte up hem zoude comen
daer hi raet up heeft ghenomen
met zinen vrienden met zinen maghen
ende versaemde in corten daghen
wel xxm man
want die bisscop viel hem an
van ludeke der goeder stede
ende zijn oudervader mede
die heere van ghoten was
sbisscops broeder zijt vroet das
ende reiniers broeder van taraes
dese hadden groot zolaes
beide int vechten ende int striden
sine plaghen in haren tiden
ne gheene ander dinc te doene
si hadden den keyser ottoene
alle manscap ghedaen
die romeine hadden ontfaen
ende die ghermanne mede
ende almaengen dats waerhede
lombardien ende oostrike
so dat ottoen moghendelike
sinen keyserliken stoel besat
maer niet sone pijndi hem dat
te crankene die vranxsche crone
maer dese vornoemde persone
waren comen in ardane
met meneghen sconen vane
omme te helpene reiniere
jeghen den grave fiere
die men hiet van couchi
ten cante so traken zi
des lants met haerre cracht
omme des graven macht
te wederstane ane den cant
dat hi niet ne brake int lant
si zloughen anden velde groene
tenten ende pawelioene
ende die heere van couchi
die es comen also bi
dat hi vernam niemaren
hoe dat daer die grote scaren
ten cante laghen vanden lande
die hem waren viande
ende diene wouden wederstaen
doe dedi zine ghetelde zlaen
hem lieden up eene mile naer
so dat zi met oghen claer
tenten ende pauwelioene
bliken zaghen in dat groene
ende zi ghingen haer ghetelde
al daer rechten anden velde
die tente die dedele man
bindien wilden woude wan
also zaen also met staden
was ontorst ende ontladen
was zoe also zaen gherecht
dies menegen ridder ende cnecht
hadde wonder harde groot
dat pawelioen menjoot
was an te ziene gracelijc
om te verstane claerlijc
so was thooft een pawelioen
up eenen mast van veerwen groen
ende die cameren daer an ghestaect
waren tente wijs ghemaect
kuekenen stallen bottelrien
een coninc van alexandrien
hadder met eeren in ghelegen
menege woenste was ghezlegen
omtrent die scone tente daer
die ondeckers openbaer
reden hem al daer ontdecken
tusschen beiden om een mecken
te nemen van anders macht
ende die spierers dach ende nacht
slopen in die heeren daer
omme te wetene al twaer
ende tmeenen der wigant
so dat zi dat convenant
van elc andren wisten wale
die moghentede ende die ghetale
der viande ende wie zi waren
van couchi die vrome baren
die so nam eenen yraut
ende dien beval die heere staut
dat hi varen zoude ter vaert
an zinen neve den bastaert
ende hem heesschen strijt
ende velt ende tijt
ofte camp teen van beiden
die yraut began hem bereiden
haestelike te ziere vaert
harde wel was hi ghepaert
hi voerde voer hem eene scive
van zelvere daer tien waerf vive
wapinen in stoeden der heeren rike
maer dat hooft was vrankerike
die yraut hiet bien argent
harde verre was hi bekent
in heydinesse in kerstinede
kendi tlant ende oec die zede
ende die wapine der heeren
daer ane dat hi vele eeren
in zinen levene hadde ghehad
harde zaen haddi den pad
over ghemeten bien argent
int heere so ward hi bekent
also zaen als menne zach
die yraut dede ghevrach
omme thof van reiniere
dat men hem wijsde sciere
daer es hi comen harde zaen
vele heeren wel ghedaen
hi daer biden bastaert vant
hi beette neder ende bant
sijn pert vor die tente daer
ende ghinc ter zalen naer
daer hi vant die principale
hi groetse met zoeter tale
si hietene wellecome zijn
doe sprac hi dus die heere mijn
die edel grave van couchi
die ontbiet u ende bi mi
dat ghi wilt heere reinier
sijn lant zijn eerve rumen hier
in dat caes daer ghijt doet
doedi wel ende ghi ghevroet
ende ter redene daer ghijt laet
heescht u die heere van vromer daet
dach velt ende strijt
of dat ghi jeghen hem int crijt
comt van beiden hebdi cuere
beraet u in corter ure
ende gheeft andworde mi
voort die heere van couchi
die so doet u deffiieren
na viandeliker manieren
twelke hi u zal doen anschijn
daer met hi die sprake zijn
liet ende die bastaert reinier
die zeide ghi zijt harde fier
in uwe tale bien argent
ende die u hier ghesent
heeft es harde orghelieus
hoverdich ende zeere preus
maer cleene so es hi van mien
weder gheducht of ontsien
sine deffianche es mi welcomen
haddic minen raet ghenomen
ic soudu andworden dan
doe so ghinc die felle man
te rade met zinen maghen
ende began hem lieden vraghen
wies hi wilde anegaen
ende wat hem dochte best ghedaen
ic zoude vechten riedijt
alleene jeghen hem int crijt
omme dat die minste scade
ware waert bi uwen rade
doe zeiden die andre daer
den eenwijch ware u te zwaer
want men zoude zijns ghelike
niet vinden in vrankerike
hi heeft die vroemste vanden lande
verwonnen met zinen brande
in campe te meneghen stonden
van gheenen vromer men vermonden
in al erderike mach
het ware ons een evel zlach
verloren wi u vrome wigant
ende ardanen tgoede lant
wi hebben liever te deser uren
dat wijt met u avonturen
wi hebben drie man jeghen twee
sonder te lettene mee
keerden zi metten rade
den last sprac met liever lade
van ludeke bisscop herman
den yraut sprac hi dus an
bien argent nu hoort na mi
segt den heere van couchi
dat hi heeft groot onrecht
dat weten heeren ende cnecht
dat hi wille teser weerven
sijn vleesch ende zijn bloet bedeerven
harde fel es hi ghezint
emmer so es naerre tkint
dan tsuster kint machmen weten
wie datter na woude meten
hi zoude bliven int onrecht
het weten ridder ende cnecht
ende cleerke ende leeke
ende rike ende weeke
datter goede brieve of sijn
wel ghescreven ende in latijn
ende daer ghesteken ane
den groten zeghel van ardane
van ludeke ende van bulioen
ende van meneghen tabelioen
ende van notarise mede
in kennessen der waerhede
dat men emmer moet gheloven
men maecht middelen no cloven
het moet bliven al gheheel
ende wille hi ons achterdeel
doen an onsen maech vorseit
dat mach hem wel worden leit
te kenne doet hem bien argent
eist dat hi hem niet omme went
ende striden wille met ons
wi die gheven u respons
van heden upten derden dach
men ons al hier vinden mach
daer so willen wi uptie bane
tlant behouden van ardane
onsen neve reiniere
die daer sal zine baniere
ontwinden wel vromelijc
ende wi alle ghemeenlijc
dies zo wilt hem maken vroet
daer sal menich omme zijn bloet
sturten moeten up die bane
eer hi tlant van ardane
onsen neve afwinnen sal
ende hier met so weetijt al
nu keert weder als ghi beghaert
wi meenen onse dachvaert
te houdene na miere tale
dat zullen wi spraken zi te male
reinier zijn broeder beide gader
sijn oem ende zijn oudervader
ende die tharen rade waren
nu adieu so willic varen
seide weder bien argent
ende doen minen heere bekent
dat ghi hem zult leveren strijt
ende velt te zulker tijt
so ghi mi hebt doen verstaen
mettien so es hi ghegaen
te zinen paerde ende up gheseten
dat hi met sporen heeft ghesmeten
als hi orlof hadde ghenomen
ende reet so langhe dat hi es comen
in dat heere van couchi
vor zinen heere so es hi
ghegaen die na hem beidde
sine redene dat hi zeide
ghelijc dat ghi hebt ghehoort
ende hoe hem was gheandwoort
na den heesch die hi ane leide
dach tijt velt ende stede
bien argente hadde verstaen
heeft hine harde wel ontfaen
bode zeidi wille god
die boven al doet zijn ghebod
het mach den bastaert wel berouwen
ende den zinen die met ontrouwen
mijn lant dus af willen winnen
want ic bens wel te binnen
ende menich heere wide vermaert
dat hi emmer es een bastaert
ghewonnen binnen huwelike
maer zi hebbent valschelike
bedreven dese papelaren
dies so sal haer openbaren
hopic die gherechticheit
sine lieden hebben oec gheseit
heere dat zal wesen waer
dies ne hebbet gheenen vaer
ende wi zullen u cleine ende groot
bi bliven al toter doot
al waren zi meerre dan zi sijn
gode lone u lieve vriende mijn
sprac die heere van couchi
al hare dinc so ghinghen zi
bereeden met herten blide
jeghen den dach vanden stride
so dat zijt hadden al bereit
ende den tijt die niet ne beit
noch gheene wile stille en staet
maer emmer altoos vortwaert gaet
die es comen want hi was cort
ende alsmens gheware wort
in die heeren alle beide
elkerlijc hem bereide
tilijc metter dagheraet
si bekenden anders staet
ende wisten anders wille
beide lude ende stille
ende zonder eenich sparen
na dien dat zi bereet waren
ghingen zi hem ordineren
scaren ende batelgeren
drie scone scaren maecten si
die alre eerste zoudi
onder te perde ende te voet
ende zijn broeder zoude behoet
vander ander scaren wesen
met vim mannen ende na desen
soude die bisscop met ziere roten
volghen ende die heere van goten
die zouden doen die achterhoede
het waren twee suptile moede
ende consten orloghen wel
want zi steerc waren ende fel
met ghemake ende met avise
sach men den ridder goet van prise
hem bereiden van couchi
sine lieden verzaemde hi
met eenen huegheliken moede
alle die wise entie vroede
hi te zinen rade nam
als een ridder wijs ende lofsam
hoe zijt ane wouden legghen
maer men horde hem allen zegghen
ghi die zult ons vrome baren
ordineren ende scaren
ende der ghelike ghi ons stelt
also zullen wi an tvelt
ons tsamen houden up desen dach
ende doen tbeste dat elc mach
of metten live ghedoen can
ende elc zal hem pinen man
te wesene na zijn vermoghen
ende god zal ons verhoghen
dat hopen wi eer comt die noene
pinen wi ons wel te doene
noch so hebbic mi bi
sprac die heere van couchi
goede lieden ende wijs
god onse heere van paradijs
late heden recht ghescien
daer in so ghetroostic mien
doe so ghinc die vrome baren
die zine met vorhoeden scaren
twee bataelgen ende niet meere
so maecte die wise heere
elc van viim man
ende die souden andren an
volghen cort metter spoet
niemen hadden zi te voet
dan cnechten die anden velde
verwaren zouden dat ghetelde
want mochten zi deerste waenge
hebben an die campaenge
dander zouden si daer mede
de bet tonder doen alle bede
bi der eerster sconfelture
ende zi namen te diere ure
dat zijn neve die bastaert
ontwonden brochte den standaert
vanden rike van ardane
ende dat hi onder dien vane
hadde wel vim lieden
ende als hi hoorde dat bedieden
seide die heere van couchi
mine vriende volghen mi
ic hebbe verhoort goede maren
doe porredi metter eerster scaren
ende die andre volgheden an
niet verre reden si van dan
sine zaghen comen den bastaert
metten zinen wel ghescaert
om sonne ende wint so nam hi
ware die heere van couchi
als die de beste was van wapen
onder riddren ende cnapen
vernaemt die men al doe wiste
in zijn herte hi al vor ghiste
wies hem te baten mochte comen
sonne ende wint heefti ghenomen
tsinen vordeele al daer
die dach was scone ende claer
up comen ende der zonnen schijn
ende het coelde een lettelkijn
dat meercte wel die ridder boude
dat tghestof vander moude
sinen vianden zoude deeren
als een ridder vul der eeren
reet hi voren in die bane
hi hadde die wapine van ardane
boven staende ende daer bi
die vulle wapine van couchi
ende van ghuse ghequarteleert
die alle wide waren vermeert
preuschelike reet hi voren
daer so mochtemen eenen horen
horen blasen den bastaert
ende daer naer al onghespaert
menegen horen menege ghorelle
of die viant uter helle
hadde ghesijn uut ghelaten
so quamen zi boven maten
alle vreeselike ghebarende
banderside so quam varende
comen ende also naer
dat si hare speeren daer
om josteren lieten zinken
die bastaert wie na zijn dinken
die alre vroomste was gheboren
hi es daer ghereden voren
wel een boghescote ende hi
die riep heere van couchi
rasch gheringe wel ane wel ane
hier es tlant van ardane
te winne up dat ghijs beghaert
daer dat riep die bastaert
so horet die heere van couchi
vele blider so was hi
dan of men den ridder boude
eene mine van finen goude
hadde ghegheven al daer
metten sporen van goude claer
noopte hi tors daer hi up zat
dat weder traghe was no lat
maer licht ghelijc eenre ree
ende zwart no min no mee
van hare ghelijc eenen raven
dat ors vergat al zijn draven
alst die sporen scerp besief
sijn hovet dat het up hief
ende ran als een hasewint
ende die heere wel ghezint
conster hem ghelaten mede
scilt ende glavie bede
die so hilt hi te ziere weere
ende die bastaert die zeere
verstoort quam up zinen neve
met eere vreseliker dreve
si al daer te gader quamen
men hadde selden zien verzamen
hem tween also vreselijc
si daden verbeven dat erderijc
die sterke perden in haer rennen
men so mochtse wel bekennen
alle beide uut elken heere
haerlijc veste zinen speere
in des anders scilt al daer
na een vromelijc ghebaer
dat daer varinc wert anschijn
want tebroken dat zi sijn
ende die trentsoene up waert vlogen
die bastaert hadde zijn gherede
naer gheruumt gheloves mi
uptie crupiere so lach hi
vander steke zwaer ende groot
ic weet oec den zwaren stoot
van couchi besief die heere
dat houds hende vanden speere
haddi noch behouden daer
dat groot was ende zwaer
so hadde oec mede die bastaert
die hem rechte up zijn paert
qualijc so was hem te moede
dat hi so booch ghelijc der roede
vor die steke van eenen spere
ende hi voer upten vromen here
slaen metten zwaren trentsoene
als die steerc was ende coene
den zlach dat men verre hoorde
daer omme dat hem zeere stoorde
die vrome heere van couchi
sijn trenchoen dat hief hi
ende zlouch om gheraken
den bastaert dien hi mesmaken
gheerne zoude na datti conde
ende gheraecten te diere stonde
an die zide vanden helme
dat hi nalincx sat in dwelme
so zeere wouch die grote zlach
dat hi en hoorde no en zach
ende trentchoen dat vlooch int zant
dats hem lettel bleef in dhant
ende hi zeide fel bastaert
varen moeti inderwaert
dat ghi mi dus wilt ontheerven
ghi die zulter omme steerven
ende oec uwe hulpers mede
doe so trac hi uter scede
sijn wel over goede zwaert
tselve dede die bastaert
recht waenden zi andren daer
metten scaerpen zwerden claer
slaen maer zine haddens macht
also menegen scaerpen scacht
sachmer comen uptie bane
ende so meneghen sconen vane
ende wimplen ende pingoene
dat beide die heeren coene
tonderdoen dat was die beste
elkerlijc den speere veste
so hi naest mochte te meskieve
sinen viant ende te grieve
so menegen spere men daer brac
dat men hoorde dat ghecrac
over in die ander heeren
men zach vor die stide speeren
menegen ter eerden vallen
ende meneghen zijn bloet uutwallen
ende menegen oec doreriden
die zwerden die conden zniden
trocken zi verdeliken daer
ende voeren metten zwerden baer
up elc andren houwen keerven
dat die menege moeste besteerven
in dat vreselike toecomen
groten ware heeft ghenomen
ten zinen die heere van couchi
elken troostende soe voer hi
altoes in die bataelge voren
die men hem dor breken ende dor scoren
sach met zinen scaerpen brande
staende in zine steghebande
recht als een ontsinnet man
ende te peinsene hi began
om die scone beatrijs
conste hi verdienen prijs
haer souds comen wel die mare
ic weet dat tghepeins van hare
menich hovet daer becochte
watti met vullen zlaghe gherochte
was verminct ofte doot
sine vromichede groot
verboudde alle die zine dare
ende brochte zine viande in vare
want wie dat den vromen man
sach metten oghen an
die so scuwede zijn ghemanc
want zijn zwert al dore dranc
scilden helmen halsbergen mede
ne hadden jeghen des zwerts znede
weder macht no gheduren
ende hem volgheden te diere uren
die zine vromeliken an
dat bestaerf menich man
seere dat die bastaert vacht
banderzide sine cracht
