om dat van brabant die hertoghen
voermaels dicke sijn beloghen
alse dat si quamen metten swane
daer bi hebbic mi ghenomen ane
dat ic die waerheit wille ontdecken
ende in dietscher rime vertrecken
wanen die hertoghen yerst quamen
ende mede hoe waren hoer namen
ende wat levene si antierden
ende hoe langhe si meest regneerden
mer sijt des seker ende ghewes
dat men van den swane segghende es
dat al loghene is gheveinsde
ondanc hebbe diet peinsde
ic wane hi waende twaren
dat swanen edelre waren
danne manne ofte vrouwen mede
daeraf coemt al dedelhede
die ter werelt toebehoert
tswanen laet ons swighen voert
ende hoer hier al dat hercomen
alsoe alsict hebbe vernomen
in den spieghel historiale
daer ict uut trac altemale
die jacob van merlant maecte
die goede dichtre ende gheraecte
inden dietschen uten latine
daer omme hi hadde langhe pine
al eest dat wi vinden moghen
die hoghe yeesten der hertoghen
in den spieghel bescreven
si staen soe onderweven
met anderen yeesten weder ende voert
alsoe alse te dien boeke behoert
datmen vinden en weet waer
ende suken moet hier ende daer
ende daer op bliven even blint
want dboek meneghen es onbekint
daer bi heb ic sonderlinghe
ute ghelesen die dinghe
die den hertoghen ane gaen
soe moechdi claerlijc verstaen
van beghinne thercomen al
alsoe mi bat ende beval
van antwerpen her willem
bornecolve noemt men hem
ic hadde onrecht en dadict niet
vroech ende spade dat hi ghebiet
met al dat ic mach gheleesten
weet dat die brabantsche yeesten
des boecks name sal sijn
god gheve dat ic mijn
propoest in desen dinghen
ten einde alsoe moet bringhen
dat te hoerne moete liden
soe dat om enich niden
met redenen niet en can
gheblameren enich man
dit boeck waert begonnen voerwaer
doe men screef jhesus cristus jaer
dertien hondert achtien mede
al te antwerpen in die stede
dese boec es ghedeelt in viven
want ic wilder in bescriven
die v state alsmen ieest
daer brabant in heeft gheweest
ende hoe dat van sessen tsessen die staet
verwandelt ende op ende neder gaet
deerste sesse waren hertoghen
machtich ende seer vermoghen
vrome ende daer toe rike
ende som raet van vrancrike
machtegher vele te waren
dan die coninghen selve waren
dander sesse in waerre dinghe
waren van vrancrijcke coninghe
menich jaer in groter eeren
ende waren der heren heren
ende keisere som van rome
die derde sesse als ict gome
waren graven ter waerheide
van lovene en van bruesele mede
ende moesten bi verradenissen
der vrancscher cronen missen
die vierde sesse na dese graven
worden te hertoghen verhaven
over lotrike ende brabant
daer si noch over sijn bekant
nae dese sesse verstaet mi dan
quam die eerste hertoghe jan
die oec meerde name ende lant
want hi wan metter hant
dlant van limborch dats waer
soe dat si saten openbaer
drievoudighe hertoghen waerlike
van brabant limborch ende lothrike
aldus hebben in waerre lessen
die hertoghen van sessen tsessen
altoes ghemeert oft worden min
dese yerste boec houdet in
twintich capittele ende vive
hoe deerste ses vrome van live
op waert clommen immer scone
tot in die vrancsche crone
men seeght dat openbaer
ende het mach wel wesen waer
dat die hertoghen sijn gheboren
uut troyen dat hier te voren
vanden vianden met ghewelt
ghedestruweert wart ende ghevelt
dat gheschiede voer gods gheboert
elf hondert ende daertoe voert
omtrent neghen tsestich jaer
daer ontvloen uut voerwaer
eneas ende menich ander baroen
die anders en wisten wat doen
met vele volcs met groten scaren
die dedelste van erdrijck waren
ende trocken henen in vremden lande
ende sloeghen daer ane die hande
ende besaten als ict versta
rome dat doen hiet alba
capadocie dat nu heet turkie
pannonia dat nu heet hongherie
ende oec ander lande mede
dien ic nu swighe ter stede
int voerseide hongherie
quam des volcs ene partie
daer si maecten ene stat
hiet sycambria ende nae dat
hiet dat volc al ghemene
na die stad cycambrene
ende om dat si tenen tiden
op die romeine wouden striden
dwancse die keiser alsoe seere
dat si moesten voerdan meere
wiken den keiseren van rome
ende sitten in eighendome
ende in dienste seer verladen
mer om dat si eens in staden
den keiser stoeden valenciane
jeghen lieden die hieten alane
daer si den strijt verwonnen
soe woude hen die keiser onnen
dat hise tien jaer daerbi
van eighendome maecte vri
om dat hijs hen woude dancken
ende hietse bi name vrancken
dat luut in griex stout ende vri
selke boecke segghen mi
dat si vrancken heten doer das
dat een fransois hoer here was
om dat hem dus gheviel die eere
verboudde dat volc soe seere
dat si den keiser hebbic verstaen
voert meer en wilden sijn onderdaen
soe dat die keiser duchte dies
want haerre macht soe sere wies
dat si tlant mochten struweren
ende om dat si dat wilden keren
heeft hise slants al verdreven
doen gods jaren waren bescreven
vierdalf hondert weet twaren
doen ruumden si met haren scaren
ende trocken al den rijn neder
ende keerden oestwaert weder
ende besatent al als wi scouwen
tusschen den rijn ende der dunauwen
ende maecten horen coninc dus
enen vromen man hiet priamus
dit hiet deerste vrancrike
na die vrancken sekerlike
sint wonnen sijt met ghewelt
tusschen den rijn ende der scelt
ende hieldent oec met eeren
alsoe ons die yeeste leeren
soe is dit dat ander vrancrike
oec is dit tgerechte lothrike
van desen lande is ons bekant
scriven die hertoghen van brabant
dat si heren sijn al gheheel
nochtan en ist maer een deel
dat sijs houden heden daghe
maer om dat wilen hoer maghe
gheweldighe heren daer in saten
is hem die name noch ghelaten
oec wan den name metten swaerde
hertoghe godevaert metten baerde
sider dat lant met allen
den gheslachte was ontvallen
alsoe alse ghijt hier na selt al
horen daert stade hebben sal
dat derde vrancrike leit alsmen telt
tusschen die barsche see en der scelt
dus sijn der vrancken drie
die historien segghent dus mie
die twee die ic seide te voren
hebben den name nu verloren
en dat westvrancrike ghemene
heeft den name nu allene
maer die gherechste vrancken sijn
sijn woenachtich over den rijn
daer priamus die grote here
eerst coninc wart met groter eere
dese coninc ende vijf na hem te waren
alle heidene coninghen waren
die sevenste coninc als men siet
die bi name clodoveus hiet
was daer die eerste coninc
die dat kerstenheit ontfinc
vanden goeden sinte remise
die een heilich man was van prise
ende die derde coninc daer na
hiet cilperic als ict versta
die de neghende was als ict las
na priamise die deerste was
daer tusschen waren weet voerwaer
luttel min dan twee hondert jaer
maer kersten hadden si doen gheweest
ontrent hondert jaer alsmen leest
in desen tiden moechdi kinnen
der hertoghen yerst beghinnen
die comen sijn van desen heren
oec soe moechdi mede leren
beide tide ende carnatione
nu come ic yerst te minen doene
daer ic sijn wille ende voert op gaen
alsoe ic dat best hebbe verstaen
dat ic u niet en nome tsamen
der neghene coninghe namen
dats om dat icse hier na saen
setten sal daer si best selen staen
daer ic angijs gheslachte al
van namen te namen seggen sal
in des conincs cilperijcs tiden
dien wi hier nu overliden
die de neghende coninc was
ende die derde kersten als ic las
die in vrancrijcke coninc sat
van troyen gheboren der stat
was een groet here op haspengouwe
wijs en vrome alsoe ic scouwe
ende was gheheten karleman
die de moghenheit ghewan
op haspengouwe ende in brabant
ende was een prince daer ghenant
wanneer ende hoe hi verschiet
des en vindic bescreven niet
maer te landen hi te woenen plach
op een stede daermen noch mach
sien staen ene oude hofstat
oude landen heet noch dat
dese wan den eersten pippijn
landen was die hoefstat sijn
dese hiet pippijn van landen
vrome was hi van handen
dit was dierste hertoghe
hi was wijs van herten hoghe
coene ende stout was al sijn lijf
dese pippijn ghewan een wijf
die ute aquitanien was gheboren
dat wi gascoenien noemen horen
itta hiet si bi rechter namen
drie kinder hadden si te samen
die een was een sone
grimolt hiet die gone
die ander was als ict versta
ene dochter die hiet begga
die derde was sinte ghertruut
gods uutvercoerne bruut
die te nivelle dat cloester maecte
ende haer moeder die wel gheraecte
met hulpen grimols haers broeder
alsoet goet dochte der moeder
ende ander godshuse mede
maecte si te menegher stede
sente ghertruut wart nonne daer
ende bleef daer in al haer jaer
ende liet dit arm ertrike
om te regneren ewelike
ende gaf haer goet daer binnen
canoenken ende canoninckinnen
doer gode om dat si souden
godsdienst ewelike houden
haer vite ende haer leven
vint men te nijvelle bescreven
dese pippijn karlemans sone
die vele doechden was ghewone
hadde enen gheselle dien hi minde
hiet arnout als ict vinde
ende sat grave neffens der scelt
bi vlaenderen met ghewelt
ancelbert sijn oude vader
was gheboren al tenengader
van den edelen romeinen
dese arnout sonder feinen
hadde enen sone hiet angijs
die van doeghden hadde prijs
hi nam te wive als ict versta
des goets pippijns dochter begga
arnout wart sint bisscop te mes
maer eer dat daertoe comen es
wan hi drie sonen goet ende wijs
die een was dese angijs
dien ghebenedide die vader
ende voerseide hem algader
dat die keiserlike crone
ende die vrancsche mede scone
comen soude aen sijn gheslachte
dese benedixie stont met machte
tote op hughen capet
alsoe hier na wert gheset
arnout liet sijn graefscap staen
ende is in ardennen ontgaen
ende wart daer inden woude
clusenare om gods houde
ende daer na soe wart hi mede
bisscop te mets dier stede
sint liep hi weder int woestijn
daer einde hi dat leven sijn
dpaepscap van mets der steden
haeldene met groter waerdicheden
ende bestaeddene ter erden
binnen mets met groter werden
daer een kerke staet in sijnre eren
die den sin daer toe wille keren
mach merken wel met allen rechte
dat comen mach een groet gheslechte
van begghen ende van angise
alst oec dede van groten prise
dese pippijn van landen
was soe vroem van handen
soe ghetrouwe soe hoesch ende wijs
dat die coninc lotharijs
hem beval sinen sone
daghebrecht hiet die gone
ende bat hem dat hien in sijnder hoeden
name ende onder sijnre roeden
ende hem wise eere ende scame
als eens conincs kinde betame
pippijn die ghetrouwe man
leerde den jonghelinc voert dan
alle poenten van wijsheiden
van hoefscheden van sconen seden
goedertierenheit in wandelinghen
ende gherecht sijn in ghedinghen
oec leerde hien met groter eeren
riden ende wapene hanteeren
ende hieldene in bedwanghe alsoe
tote dat hien brachte daer toe
dat hi wart alsoe gheraect
ende in allen poenten soe volmaect
in doechden ende in wijsheiden
dat al die lieden van hem seiden
van spaengien tote den rijne
want lotharijs die vader sijne
hilt alt lant moghentlike
ende oest ende west diesgelike
doen coninc lotharijs was doot
soe bleef coninc ende here groot
sijn sone dese daghobrecht
dien pippijn leerde op sijn recht
alsoe ic u voreseide dat
des daghobrecht sint al vergat
want die daghobrecht wout driven
ghenoechte met allen wiven
hier omme scouten pippijn seere
als die lief hadde sijn eere
hier bi soe moeste pippijn
ute des conincs hove sijn
want die coninc en wouds niet laten
hier omme begonste hi pippinen te haten
ende leide hem laghen vroech ende spade
dat vele quam bi quaden rade
ende dede spien menichwerven
dat hien gherne hadde doen bederven
pippijn die stoute ende die vroede
was hier ieghen op sijn hoede
want hi kende die verraders wel
die teghen hemwaert waren fel
ende hilt hem altoes soe bewaert
dat si so conen op ghene vaert
en waren hem te bestane
om te velne of te vane
want hi was stout ende behendich
ende ter nauwer noot ghenendich
ende bleef sitten in sijn eere
als een man ende als een heere
jeghen des conincs danc
daer na sinder overlanc
bedachte hem die coninc daghobrecht
dat hi pippine dede onrecht
ende ontboden stappans metter spoet
ende vergaf hem sinen evelen moet
ende maectene voer sijn scande
overste raet van sinen lande
ende betroude hem doechden meer
dan hi ghedaen hadde eer
onlanghe na dat dit verghinc
staerf daghobrecht die coninc
ende seghebrecht sijn sone
ontfinc na hem die crone
ende pippijn bleef oec sijn raet
ende als hem dochte dit verstaet
dat hi niet langhe en soude leven
heeft hi des conincs scat verheven
ende te parijs in doen voeren
hoe dat quame ter aventueren
dat die crone emmer na datte
seker ware van haren scatte
dese woude pleghen tot in sijn einde
trouwe al sonder feinde
daerna sciet hi van desen levene
doemen screef ses hondert ende sevene
ende veertich ons heren jaer
ende wart begraven openbaer
te landen in sijn hoeftstat
die croniken segghen ons dat
dat hi sint ghehaelt was daer
ende te nivelle ghevoert voerwaer
daer sijn dochter abdisse was
daer ic u hier voer of las
ende die kersen diemen voer hem droech
dies menighen verwonderde ghenoech
behielden haer licht sonder blusschen
hoe sere dat waide daer tusschen
itte sijn wijf liet standen
hare woninghe tote landen
ende woende te nivelle daer naer
metter dochter ende starf daer
salichlike ende wart begraven dan
bi pippine haren goeden man
grimolt na sijns vaders doot
bleef hertoghe ende here groot
ende was oec des conincs raet
hi riet den coninc dat verstaet
dat hi twelve cloesteren maken dede
binnen ardennen ende lorein mede
dien hi goet ende renten gaf
daer si noch leven af
coninc seghebrecht dats becant
was coninc in oestvranckenlant
daer mets af was die hoefstede
ende sijn broeder sat mede
opt westeinde coninc
dat tote bi spaengien ghinc
dus droeghen die broeders over een
dat rike deelden si in tween
ende elc gheweldich coninc sat
ende onlanghe starf na dat
dese oestconinc seghebrecht
ende gaf der naturen recht
ende liet na hem een kint
dat heeft grimolt ghesint
in scotlant toter scolen
oft een kint ware verstolen
ende wouder enen clerc of maken
ende vergat der goeder saken
ende der trouwen alte gader
dier pippijn plach sijn vader
want hi ghehinde sinen sone
dat hi aen hem trac die crone
ende dede hem heten coninc
die oestvrancken om dese dinc
worden erre ende tornich seere
ende vinghen grimolde den here
ende presenteerdene om dat
den coninc die here sat
opt westinde die oem was
des voerseids kints daer ic af las
in een prisoen al sonder beiden
dat hi grimolde dede leiden
daer hi staerf als ict vernam
ende oec al dat van hem quam
dat verdwaesde ende wert niet
dus eest met grimolde ghesciet
ende op sijnre suster begghen
bleef sijn lant als wi segghen
ene goede vrouwe ende wise
die te manne hadde angise
sinte arnouts sone sheilichs mans
daer ic voere af las te hants
wanen angijs was moeghdi verstaen
ende wanen hi gheboerte hadde ontfaen
ghi hoert mi segghen hier te voren
doen die stad van troyen was verloren
hoe datter uutvloe ene partye
die besat doen hongherye
meneghen dach menich jaer
doen ghevielt alsoe daer naer
dat si niet wouden sijn onderdaen
den keiser valenciaen
soe dat hi ute dien lande stac
dat volc dat doen henen trac
met menegher den rijn neder
ende besaten voert ende weder
alt lant van germanien
dat men nu noemt almanien
dit heet deerste vrancrike
na dese troyane waerlike
ende maecten enen coninc aldus
enen man hiet priamus
die van den geslachte was comen
des groets priamus hebic vernomen
ende hectoers des groots heren
die soe vol was groter eren
priamus mercomirese wan
mercomirie faramonde den tyran
faramond wan clodione
die na hem droech die crone
clodion die wan merewinghe
die soe vromelic hielt die dinghe
dat sijn gheslachte al te samen
merowinghen hieten bi toenamen
want hi want met ghewelt
dat lantscap voert toter scelt
ende camerike alsoe voert
dat noch tote almaengien hoert
dese merowinc wan hilderike
ende hilderic wan sekerlike
clodoveum den coninc
die kerstenheit eerst ontfinc
van alden coninghen voernoemt
dander sesse bleven verdoemt
doen hi kersten wart salichlijc
wart hi gheheten lodowijc
dese lodowijc liet enen sone
clotarijs hiet hi die ghone
wan cilperijc den vromen man
die lotharijs den groten wan
diet al dwanc metter hant
van sassen tot spaengien lant
van sinen sone laet ic staen
ende wille op sijnre dochter voertgaen
liedelt hiet si als ic vernam
daer theilighe gheslachte af quam
si was ghegeven als wijt horen
ancelberte van rome gheboren
daer si enen sone ane wan
arnout soe hiet die goede man
ende dese arnout als god woude
wan den goeden sinte arnoude
ende sinte arnout die heilighe wise
wan begghen man angise
dien benedide die vader
ende voerseide hem algader
dat met groter moghenthede
der keiser crone ende vrancsche mede
comen soude an sijn gheslachte
dese benedixie stoet met machte
tote op coninc hughen capet
als u hier na wert gheset
angijs wan an vrouwe begghen
daer wi hier voer af segghen
den vromen pippine van harstale
die soe wel was in sconincs sale
ende dese pippijn wan karlen voert
die men marteel nomen hoert
diet al dwanc wide ende side
dese wan in sinen tide
den derden pippijn daer op scone
quam die hoghe vrancscher crone
dese coninc pippijn die wan
karle den groten vromen man
die soe vele daden wrachte
daer dat brabantsche geslachte
af comen is als ghi horen selt
hierna daert u wert ghetelt
ende hier sal ic u tellen dan
die yeeste tote opten derden jan
oft vorder eist gods ghedoghe
dat ic langher leven moghe
nu keeric tangise ende te begghen
daer ghi hiervore horet af segghen
dese angijs sat hertoghe
met begghen vri ende hoghe
ende hiel tlant in selken keer
alst voermaels hielt sijn sweer
ende was wettich sonderlinghe
ende oec raet der coninghe
selke boecken des ghewaghen
dat hi werd verslagen
van sinen peteren dien hi vant
diene ophief metter hant
ende brachtene ter kerstenhede
ende maecten ridder mede
selc boec oec des lijt
dat hi sterf in enen strijt
ende men screef doen hi sterf voerwaer
ses hondert ende lxxxv jaer
dese begghe liet enen sone
die groter doeght was ghewone
pippijn was die name sine
na sinen ouden vader pippine
dese maecte weetmen wale
dat vaste huus te harstale
tusschen ludicke ende tricht
op de mase ende heeft bericht
sijn lant wel ende wiselike
ende was here onder hilderike
die doen coninc was becant
overal in oestvranckenlant
dese pippijn was soe groet here
datmen van hem hielt mere
dant vanden coninc selve dede
hi was stout ende wijs mede
ende en ontsach ghenen man
groot orloghe ghinc hem an
jeghen den coninc diderike
here van westvrancrike
want coninc hilderijc die starf
die hem alsoe nien bewarf
dat hi enech kint na hem liet
hertoghe pippijn als hi dat siet
trach aen hem ende hielt in hant
algader oestvranckenlant
ende berechtet soe wiselike
dat hem die lieden vanden rike
des heerscaeps jonstich waren
hen dochte si hadden wel ghevaren
ende dat hen ware groot ere
dat si hadden selken here
nu liet hem diederic gheraden dat
die coninc in westvrancrike sat
dat hi pippine wilde scaden
ende met orloghen sere verladen
dat hem een sijn drossaert riet
die bertarijs bi namen hiet
ende oec mede ander liede
die benijden dat ghesciede
pippine alsoe grote ere
ende brachten daer toe den here
dat hi pippine woude dwinghen
ende met crachten daer toe bringhen
dat hi hem voertdane wike
ende si onderdaen sinen rike
ende deden pippine meneghen pant
pippijn wiste ende ondervant
wie si waren van sconincs lieden
diene hier in dus verrieden
maer selden waren si soe coene
dat si quamen teneghen doene
daer pippijn selve soude wesen
soe sere ontsaghen si desen
hier na ghevielt tenen tide
dat si quamen tenen stride
jeghen pippine op enen velde
hi scoffierdese met ghewelde
coninc diederijc met dien
dat hi ende de sine moesten vlien
diederijc vloe te vrancrijc waert
pippijn volghde hem in die vaert
ende sloech hem meneghen man doot
bertarijs oec die ontscoet
die pippine ontsach den here
want pippijn haettene sere
ende bercarijs liede wisten wel
dat pippijn haer here was fel
ende worden te rade in dien
dat si haren here int vlien
doot sloeghen om pippijns houde
dat hi hen te min volghen soude
daer si aen daden alse quadien
pippijn voer met sijnder partien
den coninc verre in vrancrijc naer
hi sloech hier ende vinc daer
de coninc ende tfolc waren versaecht
ofse die duvel hadde ghejaecht
ende deden pippine dien baroene
saen spreken om die soene
soe dat pippijn daer ontfinc
van den coninc selken soendinc
dat hi hem gaf te sijnder partien
alt lant van normandien
ende sinen sone stac hi als ic las
int grote goet dat bertarijs was
ende wart sconincs raet ende vorste
daer niemen jeghen segghen dorste
ende settet lant te rechte
oec dede hi weder sinte lambrechte
te tricht in sinen stoel comen
die hem bertarijs hadde ghenomen
ende daer toe mede sente amande
die ghejaecht was uten lande
nu alse pippijn dus eerlike
sinen wille hadde van diederike
sette hi vaste sine vaert
tote den wilden vriesen waert
die dicke daer te voren
meneghe scade ende groten toren
hadden ghedaen den oestvrancken
ende woude hen des varen dancken
want doen alst ons is bekant
besaten die vriesen hollant
onbedwonghen ende heiden mede
ende hadden daer ene vaste stede
wultenborch soe hiet doen dat
utrecht heitet nu die stat
daer viel hi voer metten sinen
ende wan die stat met groten pinen
want si deden were groot
daer sloech pippijn selve doot
raboden der vriesen hertoghe
ende maecte inden selven oerloghe
alle die vriesen onderdaen
den vrancschen rike sonder waen
dits deerste bedwanc als ic vernam
daer dat vrieslant ye in quam
ende pippijn sende daer int lant
sente willebrode al te hant
om te predickene gods woert
ende tghelove te brenghene voert
dit ghesciede int ons heren jaer
ses hondert xviiij dats waer
sint sette hi bisscop na dat
tote utrecht in die stad
den selven heilighen here
diemen daer noch doet ere
die sinder sent amant hiet
alsoe men noch ghescreven siet
ende onlanghe na dese dinc
sterf diederijc die westconinc
ende pippijn gaf die crone
clodoveuse diederijcs sone
dese clodoveus alsmen vint
es oec ghestorven sonder kint
ende pippijn gaf dat rike
clodoveus broeder hilderike
die ander macht en hadde niet
dan dat men hem een coninc hiet
ende was tesen live soe dwaes
dat hi niet en dochte een aes
anders dan hi dranc ende at
ende in des conincs stede sat
pippijn gaf hem dat hi verteerde
van allen dien dat hi begheerde
ende berechte dlant eerlic ende wale
ende wide seere sine pale
tusschen der scelt ende den rine
wast al in der machten sine
ende leefde als here der heren
ende sterf doen in groter eren
doe men screef al openbaer
seven hondert xiiij gods jaer
neghen en twintich jaer al te gader
regneerde hi na sinen vader
ende hiet pippijn van harstalle
sijn ouder vader weet wale
die hiet pippijn van lauden
dien wi voren noemden thanden
waren die hertoghen vroet
si mochten gherne wesen goet
alsi peisden in haer ghedachte
dat si sijn van desen gheslachte
dese pippijn begghen sone liet
enen sone die karle hiet
die aen sijnder amien alpias
in overspele ghewonnen was
want hi hadde ene goede vrouwe
dier hi niet en was ghetrouwe
plectruut was si gheheten
die croniken doen ons weten
dat sinte lambrecht die here
pippine plach te radene sere
dat hi der amien af staen wilde
ende hem aen sine vrouwe hilde
dodo die broeder was der amien
dede sint lambrechte om dit castien
doden daer hi in ghebede lach
om dat hi hem van dien ontsach
dat hi sijnder suster soude laten
daer hi af hadde vele baten
om dese dinc dat es clare
wart sinte lambrecht martelare
plectruut kaerles stiefvrouwe
hadde in haer herte rouwe
dat kaerle here soude bliven
ende om dat si dat woude verdriven
heeft sien daer om doen vaen
mer kaerle is ontgaen
ende bleef here ende daer toe mede
raet in sijns vaders stede
dese hiet kaerle marteel
om dat hi altoes gheheel
den seghe voer hem voerde
hoe sere hijt aventuerde
marteel in walsch dat weet wale
es een hamer in dietscher tale
die name was hem ghegheven
om dat hi al sonder sneven
algader dwanc metter spoet
daer hi toe sette den moet
stout was hi sonderlinghe
ende here boven die coninghe
ende boven tlant al te samen
want si en hadden maer namen
van coninghen ende anders niet
ende deden dat hen kaerle hiet
ende gaf hen na dat si gheerden
dat goet dat si verteerden
ende hief op al ghemene
die renten groot ende clene
die ghevielen in dien daghen
ende leidese daer si seker laghen
ter croonen behoef hoe dat quame
dat mense daer seker name
want hi woude in allen dinghen
sijn heerscap met trouwen minghen
ende hilt die crone alse een here
vromelijc staende in haer ere
ende dwanc al sijn ommesaten
die jeghen hem iet vermaten
onlanghe daerna sonder waen
dat kaerle marteel hadde ontfaen
die hoede van den vranschen rike
soe quam in sijn hertochrike
sinte gielijs die heilighe man
daer niemare groot af ran
om sijnre groter heilicheide
diemen over al van hem seide
marteel die dat vernam
ontboet hem dat hi quam
tote hem diet gherne dede
doer karels marteels bede
die tien tiden coninc hiet
al en droech hi die crone niet
vele lieden wanen noch das
dattet grote kaerle was
marteel bat hem dat hi dade
misse ende onsen here bade
dat hi hem vergave sijn sonden
sente gielijs dede tien stonden
misse met heilighen ghedachte
dinghel quam daer ende brachte
enen brief op dien outaer
daer in ghescreven stont voerwaer
die sonden datse hem god vergaf
op dat hi hem voert hoede daer af
ende si hem leet waren mede
ende om sinte gielijs bede
selke sonde waest dat hi van dien
noit priester en wilde belien
voert alst bescreven staet
wie dat vore sine mesdaet
voert meer sinte gielise bade
ende nemmermeer des en dade
datse hem vergave onse here
ende al dore sinte gielijs ere
int jaer dat pippijn sterf
die vrieslant aldus verwerf
sterf die coninc hildebrecht
van vrancrike doe wart na recht
sijn sone daghobrecht ghecroent
marteel om dat men hem niet hoent
die gheorloefde van desen
anders en mocht niet wesen
dat enich coninc crone droeghe
ten ware bi sinen ghenoeghe
die heren boden hem die crone
ende hi ontseitse harde scone
ende seide het ware meerre ere
over die coninghen te sijn here
dan ghecroent te sine
in bedwanghe ende in pine
dese daghobrecht van vrancrike
en besat maer vier jaer trike
daer na heeft kaerle marteel
die crone ghegheven al gheheel
lotharise den andren broeder
selve bleef hi srijcs behoeder
dese en was maer twee jaer
coninc ende sterf daer naer
doen was een die cijlperic hiet
dien der erven en bestont niet
anders dan hi comen was
van den gheslachte hi pijnde hem das
dat hi emmer na desen
vrancs coninc woude wesen
ende quam om hulpe in aquitanien
dat tusschen vrancrijc leeght ende spaengen
aen eeudone dien hertoghe
ende bat hem dat hi orloghe
die vrancsche crone ghecrighen
dus quam hi met hem te wighen
jeghen kaerle marteele ghevaren
mer si verlorent metten haren
ende worden ghescoffiert opt velt
van karels marteels ghewelt
doen sende cilperijc om ghenade
boden van sijnre misdade
ane marteele ende heeft soe ghesproken
dat die twist al es te broken
ende kaerle heeft hem ghegheven
die crone van sinen neven
dese regneerde der jaren vive
cranclijc ghelijck den ketive
hieren binnen heeft hem ghereit
van angiers heer ramfreit
ende wilde marteelen crancken
marteel quam metten vrancken
tote riemen voer die stad
daer bisscop robrecht here sat
die kaerlen kersten hadde ghedaen
hi en dorsts daer niet ontfaen
want hi ramfreide ontsach
alse marteel dat versach
heeft hien ghesent daerom ontset
om ander heren te dwinghene bet
doen trac hi voert bat ghens
tote der stad van oerliens
daer sinte euchier bisscop sat
die hem oec ontseide die stat
dore te lidene omme dat hi
ramfreide sat soe bi
hieromme wart hi van daer verdreven
ende moester omme inden tleven
tsint truden op haspengouwe
daer hi sterf in groten rouwe
marteel quam dus op ramfreide
ende wan hem af lant ende heide
ende heeft beseten na dat
angiers die goede stat
ende daer toe bedwonghen soe
dat sijs waren harde vroe
dat hi doch die stad opnam
ende men hem te ghenaden quam
ramfreit gaf hem ghevaen mede
op marteels ghenadichede
aldus wart hi gheweldich here
van vrancrike voert mere
want ramfreit die wart dan
van sinen lande karels man
doe cilperijc die coninc was ghestorven
die de crone hadde verworven
van marteele in vrancrike
nam hi enen diederike
die oec was een der vrancschen neven
ende heeft hem die crone ghegheven
selve bleef hi in die ere
overste prince ende here
dese diederijc sat xv jaer
coninc alsmen weet voerwaer
nu ghedochte marteele sonder waen
der overdaet die dicke ghedaen
die sassen hadden den vrancken
ende woude hen des varen dancken
soe dat hi trac nu ten tiden
op die stercke sassen striden
ende heeft se al onder ghedaen
want si en condene weder staen
ende galt hen met swaren scaden
dat si den vrancken dicke daden
doen voer hi over in cargeheide
vechten op enen lamfreide
die over die aelmanne was
hertoghe ende here als ic las
ende dwanc hem met ghewelde af
dat almaengien tcheins gaf
aldus bedwanc hi swaven
ende beyeren met al den graven
die daer saten in den lande
ende warpt al onder sine hande
ende heeft metten sweerde doerhouwen
al dat lant toter denouwen
ende sassen toter elven mede
dat daer ne was borch noch stede
si en was van hem vervaert
sette hi den wille derwaert
nu quam op hem een ander strijt
die gheduerde langhen tijt
want eudo die voren vacht
op marteele met sijnre cracht
poecht echt om te vindene raet
alsoe hier te voren staet
daer hi kaerlen mach mede
crencken sine moghenthede
marteel heeft dat vernomen
ende is met sinen here comen
in aquitanien tenen stride
op eudone die over side
wiken moeste doer die noot
daer dedi scade ende roef groot
den lande ende oec den steden
alle die lande heeft hi doer reden
echt onlanghe daer naer
soe rees hem een orloghe swaer
op desen selven eudone
die pijnlic was ende coene
ende want hi wel sach dat hi en conde
niet altoes in gheenre stonde
jeghen karle behouden tvelt
es hi alsoe ons die yeeste telt
over in spaengien ghevaren
ende heeft ghebeden sonder sparen
die sarasine ghemenelike
dat si met hem in vrancrike
op karle vechten comen
het sal hen harde sere vromen
want si vrancrike souden winnen
ende wonende bliven daer binnen
mettien quamen si te waren
over die gheronde ghevaren
beide met kindere ende met wiven
alse die ghene die willen bliven
in vrancrike ende winnent al
doen soe wart soe groot ghescal
van den sarrasinen int lant
karle sette doe die hant
derwaert alse diet wilde keren
metter hulpen gods ons heren
duitsche ende francsoise te waren
bracht hi met hem inder scaren
maer cleine was de menichte sine
jeghen alle die sarrasine
want haer coninc abdirama
brachte van verre ende van na
al dat hi ghebringhen mochte
alse die vrancrike te winnen dochte
doen quamen si daer te stride
met hovaerden ende met nide
ende marteel verwan den strijt
ende versloech daer tier tijt
drie hondert dusentech op die stede
ende lxxv dusent mede
met haren coninc abdirama
dien si alle volchden na
selve verloes hi nochtan
wel vijftien hondert man
alse eudo dit heeft vernomen
es hi tot karle comen
ende maecte pays ende vrede
den heidenen volghede hi mede
daer wan hi op dat velt
groten roef ende ghelt
ende volghede hen in dien staert
ende versloechse al onghespaert
int jaer ons heren min noch mee
seven hondert xxx ende twee
na dat dit ghesciede acht jaer
starf in vrancrike voerwaer
coninc dideric ende in sijn stede
karle marteel sitten dede
hilderike ende gaf hem die crone
diese neghen jaer hielt onscone
een dwaest wast die nien dochte
dat menne coninc heten mochte
nu quamen weder die sarrasine
met haren coninc ende deden pine
der stede van aerleblancken
ende verheriden starcke ende crancke
dat si in provencien vonden
karle quam op hen tier stonden
ende wan hem af avenyoen
nerbone ende brac hoer doen
aerleblancke ghinc hem in hant
ende al provenchen ende borgoendien lant
ende alsoe die steden mede
wan hi met sijnre moghenthede
ende dede den heidenen selc onghevoech
dat hi hen twee coninghe af sloech
ende daer toe soe meneghen man
dat ment ghetellen niet en can
maer om dat hem ane lach
ende ane wies nacht ende dach
orloghe ende hem sijn scat
minderde overmids dat
nam hijt papen ende clercken
ende elc sins der heiligher kerken
die tienden want hem noot dede
ende goeder sijn ridderen mede
om dat hi met ghewoude
kerstenheit bescermen soude
jeghen der sarrasine ghewelt
diet al gherne hadden ghevelt
ende om dat hi aldus dede dat
was hem dat paepscap ghehat
want si seiden openbare
dat sijn siele verdoemt ware
in dit selve jaer dat diederijc starf
ende karel marteel selve verwarf
provenchen ende harleblanke die poert
doen starf hi dat was groot moert
ende waert tsinte denijs begraven
eerlijc met groter haven
seven hondert ende xl men screef
ons heren jaer doen hi dood bleef
sint men sijn graf ontdede
daer en vant men been noch lede
alse verre alsmen mochte bekinnen
maer een serpent vant men binnen
ende tgraf was omtrent verbrant
dit was dwonder dat men vant
na karlen marteele den vromen man
bleef een sone hiet karleman
ende een ander hiet pippijn die cleine
dese hilden tlant ghemeine
ende waren beide goet ende coene
ende wettech in al haren doene
nu hadde eudo daer ic af seide
die marteele dede dic soe leide
enen sone die waifier hiet
die oec woude doen verdriet
marteels kinderen ende toren
als sijn vader dede te voren
die altoes verwonnen bleef
als ic u hier voren screef
van aquitanien was hi hertoghe
dese quam met herten hoghe
inder provincie metten sinen
ende brachte van sarrasinen
een groot heer daer binnen
ende wouden met crachten winnen
narboene die goede stede
ende alt lant daertoe mede
dese ghebroedere quamen sciere
ende verdreven waifiere
ende sloeghenen uten landen
die sarrasine thoren scanden
ende besetten stede ende lant
algader van haerre hant
sinder niet langhe daer naer
es moenc worden doer den vaer
van sijnre sielen karleman
dien die stoute marteel wan
pippijns broeder die hiet de cleine
ende al sijn lantscap ghemeine
es op pippine sijnen broeder comen
ende hevet al in hant ghenomen
ende die goede man zacharias
die doen paus te rome was
wide te moencke karlemanne
ende hi dede maken danne
enen cloester die men noch siet
opten berch die sarepten hiet
in des goets silvesters ere
ende daer voer woende dese here
alse moenc ende diende gode
ende hilt der ordenen ghebode
maer om dat soe bi rome was
plaghen vele fransoisen das
alsi quamen in die poert
ghinghen si te sarepten voert
karlemanne visiteren
doen begonde hem dat deren
want hi begaerde in sijn ghebede
te wesene in sijn enichede
ende trac opten berg cassijn
daer bi wilen abt hadde ghesijn
sinte benedictus ende es daer bleven
ende leide een heilich leven
nu bleef pippijn die cleine
here des lants alleine
ende was wettich ende stout
ende hadde vrancrike in sijn ghewout
want die coninc en dochte niet
anders dan menne coninc hiet
een dwaes waest ende een sot
die niet en dochte een not
soe dat pippijn sonder waen
al dat moeste weder staen
dat men dede op die crone
alse sijne vorders waren ghewone
dit was die derde pippijn
daermen schrijft den name sijn
soe hiet hi pippijn die cleine
die meer eren hadde alleine
dan sijn vaders alle gader
oec hiet sijn ouder vader
alsoe dat weet men wale
dat hi hiet pippijn van harstale
om dat hi woende tier stede
ende dat huus daer maken dede
opte mase ter middelt recht
tusschen ludeke ende maestrecht
ende die ouder vader van desen
daer wi nu af lesen
die hiet pippijn van landen
om dat hijt daer hilt in handen
ende daer was ghewone
te sine metter wone
dus hebben alsmen leest
drie pippine gheweest
ende elc anders ouder vader
vrome ende wettich alle gader
dese derde pippijn daer ic u
af begonste te segghen nu
hi dochte dat hi in allen daghen
pine ende sorghe moeste draghen
ende vechten om des lants ere
ende dat die coninc die here
was boven al dat lant
hem des twint en onderwant
mer altoes dus ledichlike
crone droech in den rike
ende waert hier omme te raden das
dat hi ten paeus zacharias
sende en dede hem vraghen
wie bat crone mochte draghen
int lant van vrancrike
soe dieghene die ledichlike
die crone droeghe ende sonder ere
soe dieghene die dicke sere
strede ende vochte hier ende daer
ende tlant hilde sonder vaer
ende hem aventuerde op ende neder
die paeus ontboet hem doe weder
dat men dien voer coninc hilde
die dlant met ghewilde
beschermde vroech ende spade
ende dat dit ware van sinen rade
alse die francsoien dit vernamen
quamen die edele liede te samen
ende dancten den paeus haren here
van der antwoerden harde sere
ende hebben den coninc hilderike
begheven in den cloester rike
tsinte medaerds te sessoen
ende daden hem moencs habijt andoen
ende gaven pippine ghemeenlike
die crone van vrancrike
sinte bonifacius die bisscop sat
tote mense in die stat
wie den coninc ende belas
alsoet sede ende costume was
ende die grote gheslachte van troyen
die langhe in groter joien
coninghe waren ende met vlite
worden dus der cronen quite
ende clodoveus groot gheslachte
ghinc te nieute dus met machte
bi den paus ende bi den heren
die pippine wilden eren
ende van brabant die hertoghen
bleven coninghen seer vermoghen
tote aen dien dat sijt verloren
mids valschen rade alse ghijt selt horen
hier naemaels daer ict al
int ander boeck vertrecken sal
dat pippijn dese grote here
coninc waert met groter ere
dat was in ons heren jaer
seven hondert ende l voerwaer
achtien jaren soe regneerde hi
als een coninc stout ende vri
die al de landen sonder wanc
van sassen tote spangien dwanc
alsoe dat hi in sijnre tijt
verwan meneghen groten strijt
daer hi toe hadde grote gheval
als ic u hier na segghen sal
onlanghe daer na in waere dinc
dat pippijn was worden coninc
ghedachte den sassen sonder waen
der scaden die hen hadde ghedaen
marteel conincs pippijns vader
ende quamen ghetrect alle gader
met hertoghen ende met graven
beide uut beyeren ende uut swaven
op doestvrancken ghemeenlike
pippijn coninc van vrancrike
vuer hen tseghen sonder sparen
ende doer vacht soe haer scaren
dat si henen moesten keren
tot horen groter oneeren
die ghene die behilden tleven
sonder die verslaghen bleven
dese pippijn dede ghemeenlike
in al die kerken van sinen rike
met noten singhen al den sanc
na der roemscher kerken ganc
des men noit eer voer dien dach
in dese side des berghs en plach
alsmen noch hout ende houden sal
hier in den lande al over al
int naeste jaer dat die dinc
dien fellen sassen dus verghinc
quam aistolf met sijnre partien
die coninc sat in lumberdien
ende wilde die romeine daer toe dwinghen
dat si tsijs souden bringhen
van elken hoefde alle jaer
ende was hem hier met soe swaer
dat si sere saten verladen
bi sconincs aistolfs onghenaden
ende die romeine en consten niet
wederstaen wel dit verdriet
want tier tijt daer wi af callen
was hare macht sere ghevallen
want die paeus zacharias
daer ic u hier vore af las
was tien tiden verstorven
ende den stoel hadde verworven
een steven als men siet
dander paeus die steven hiet
die den stoel te romen besat
ende van rome uter stat
was hi gheboren al gader
constantijn hiet sijn vader
die paeus om dese sake
was rouwich sere ende tonghemake
ende en wiste wat ane gaen
want hi en conste niet wederstaen
ende aistolf dede hem soe grote lede
dat hi ruumde rome die stede
ende es in vrancrike ghetrect
alse die peinst ende mect
dat coninc pippine nu sal
ontfermen sijn ongheval
ende hem claghen sal die noot
die de romeine hadden groot
karleman die moenc was
pippijns broeder daer ic af las
quam met om dat pippijn soude
teer doen dat die paeus woude
ende alse pippijn hadde vernomen
den paeus te hem waert comen
trac hi jeghen in sijn ghemoet
drie milen gaende te voet
hi ende sijn wijf ende sijn kinder
ende namene metten breidel ghinder
ende leidene tamelijc ende wale
tote vore pippijns sale
daer beette die paeus te hant
ende nam pippine metter hant
ende leidene daer besiden
daert heimelic was tien tiden
ende seide pippine sijn doghen
claghende met natten oghen
hoe dat aistolf met ghewelt
hem eischede tsijs ende ghelt
ende rome die goede stede
waerp onder sine mogenthede
ende bat pippine dat hi quame
ende rome in handen name
ende te sinte pieters dinghe saghe
die sere te vresen in dien daghe
alse pippijn hadde ghehoert
des paeus claghe ende sijn woert
swoer hi toten paeus bi gode
dat hi doen soude sine ghebode
ende hem in staden staen vromelike
jons hem god van hemelrike
soe dat die paus sijt seker das
van pippijns troeste verblijt was
aldus bleef die paeus daer
tote dat vernuwet was dat jaer
ende wide coninc pippine
recht coninc ende die kinder sine
dat was karle ende karlemanne
ende gheboet dat bi den banne
dat nemmermeer man en quame
die hem die vrancsche crone name
maer dat si souden ewelike
crone draghen in den rike
si eerst warf ende na hen houden
al dat van hem comen souden
pippijn bereide sine vaert
ende voer te lumberdien waert
op aistolfe den coninc
om te volbrenghene die dinc
die hi gheloeft hadde al gader
sinen gheesteliken vader
ende aistolf met sinen heere
sette vaste hem ter weere
soe dat si tien selven tide
vergaderden tenen stride
maer aistolf moeste daer vlien
ende was blide dat hem mochte ghescien
alsoe dat hi quam te parlemente
ende dat hi lant ende rente
sinte peter wederkeren
moeste bi sijnre oneren
ende swoer met dieren eeden
te houdene pays ende vreden
pippijn sette den paus steven
daer hi ute was verdreven
in sinen stoel eerlike
en trac weder in vrancrike
ende alse aistolf hadde vernomen
dat pippijn thuus was comen
heeft hi al den vrede te broken
die daer voer was ghesproken
ende woude weder nemen tsijs
van den romeinen sonder prijs
doen sende pippijn al te hant
sinen drossaert daer int lant
fulrade metten vrancken
dat hi aistolve soude dancken
sijnre ontrouwe dat hi hadde ghedaen
fuliaert dwancken saen
dat hi den romeinen wedergaf
dat hi hen hadde te broken af
ende moeste voert houden den vrede
met bedwanghe niet metter bede
int ander jaer hier na
starf karleman als ic versta
pippijns broeder die moenc was
als ic hier te voren las
te vramen soe bleef hi doot
daer groefmene met eren groot
noch quamen die sassen echt
ende sochten roef ende ghevecht
op die oestvrancken alsoe wel
dien si oec waren fel
daer si mochten dat was waer
dat gheduert hadde menich jaer
pippijn die dit vernam
was sere tornich ende gram
ende is vaste daer weder ghetrect
alse die peinst ende mect
dat hise met sijnre partien
alsoe sere sal castien
dats hen ghedencken sal emmermere
aldus quam hi met sinen here
jeghen hen tenen wighe
daer si vochten sere te prighe
doch hadde pippijn daer den seghe
als hi dede alle weghe
ende hen af sloech meneghen man
dat mens ghetellen niet en can
ende voer alsoe in haren lande
beide met rove en met brande
ende velde hen af vesten ende steden
ende woeste alt lant met moghentheden
ende versloech meneghen stouten deghen
ende dwancse dat si moesten pleghen
tsijs te ghevene ghemeinlike
den coninc van vrancrike
dus galt hi hen met groter scaden
dat si den oestvrancken daden
nu quam pippine echt niemare
dat lant van alvernen ware
al vergadert ghemeenlike
om te stridene op vrancrike
ende pippijns macht te velne soe
dat hijs en worde meer vroe
derwaert es hi nu ghesleghen
pippijn die stoute deghen
ende quam tenen stercken stride
daer si vochten sere met nide
pippijn sloech hen haer volc ave
ende vinc blandine haren grave
ende brachtene voer borggijs de stat
die hi met crachten besat
soe dat hise doch ghewan
ende settere in sine man
ende voer voert met sinen here
ende wan hen af meneghe were
ende stoerde casteel ende stede
met sijnre groter moghenthede
op pirrogerge voer hi voert
ende stoerde al de poert
ende ander steden vele ghemene
in dien lande groot ende cleene
daer hi grote scade in dede
ende groet goet nam mede
soe dat voert die van alverne
dien pays ane ghinghen gherne
ende aquitanien een groot deel
wan hi doe maer niet gheheel
want hi moeste van daer keren
elwaert te groter weren
met sinen volke al ghemeine
daer hi hem ieghen hoede cleine
want doe hi dus was in aquitanien
quam van over see in spaengien
der wandelen coninc ghevaren
met eenre onghedeelder scaren
die vreeselijc waren ende onghehiere
daer ieghen voer pippijn sciere
ende vacht daer den meesten strijt
die hi ye vacht in sinen tijt
doch hadde hi seghe met ghewelt
ende versloech daer opt velt
twintich dusent wanden doot
selve verloes hi in der wijch groot
twintich die beste van sijnre scaren
daer hi om dreef groot mesbaren
die op dien dach in waren dinghen
haer lijf weder ontfinghen
bi sinte jans baptisten hoot
daer ic u af sal segghen wonder groot
een monc hiet felicius
wart in hem te rade dus
dat hi te iherusalem wilde gaen
in pelgrimagien ende ontfaen
pardoen ende gods ghenaden
alsoe alse andere moencken daden
daer aldus ghinc die goede man
quam die inghel ende sprac hem an
ende seide hem al selke dinghe
dat hi te alexandrien ghinghe
daer laghe thoet jans baptisten
dies niet vele liede en wisten
ende dat hi dat daer soude vinden
bi drien van den selven kinden
die herodes onthoefden dede
te bethleem in die stede
doen hi onsen here sochte
ende dat hijt in aquitanien brochte
dat heilichdom dien dieren scat
onse here soude hem wisen die stat
waer dat heilichdom ware
felicius quam al dare
daerne god hadde ghesent
ende nam dat diere present
van den heilighen warden scatte
ende leide in een mandeken datte
ende heeft gheselscap ghenomen
ende es toten scepe comen
ende daer si henen voeren sere
bad felicius onsen here
dat hi hem verwijsde ter selver stat
daer hi wille dat come die scat
ende alsoe hi was in deser bede
quam een sweerc ter selver stede
dat dat scip al omme bevinc
ende alsoe gheent sweerc henen ghinc
stont een duve wit als een snee
vore opt scep min noch mee
tote dat si leden waren spaengien
ende quamen aen tlant van aquitaengien
ter havenen daer si wouden sijn
die agion heet int latijn
dat scep ruumden si ter vaert
ende ghinghen in te lande waert
ende droeghen haren heilighen scat
ende gheraecten ter selver stat
van der havenen ontrent twee milen
daer si vonden ter selver wilen
der wandelen coninc doot ghesleghen
ende met hem menich deghen
die pippijn stappans ter steden
versleghen hadde met moghentheden
omtrent twintich dusent man
als ic u hier vore te segghen began
daer wonder groot ghesciede
ane pippijns dode liede
want recht opten selven tijt
dat hi verwonnen hadde den strijt
ende rumen woude dat velt
quam hem vaec ane met ghewelt
soe dat hi dede sine tenten slaen
ende is rusten daer ghegaen
alse god woude onse here
om pippine te troestene sere
die droefheit hadde ende rouwe groot
omme twintich sijnre liede doot
die sine beste riddre waren
daer hi aldus lach te waren
ende sliep in sinen pawelioene
quam hem in sinen visioene
ene stemme ende sprac hem ane
wat heefstu slapen noch te gane
di naect nu ende dinen here
heilichdom van over mere
van den grooten baptisten janne
ende drie onnosele kindere danne
die god liet ontliven doer hem
metten anderen in bethleem
ende doer sijnre waerdicheden
gaf di god den seghe heden
si comen hier ghegaen bi di
alse pelgrime ende sijn di bi
die voerbarste heet felicius
ganc hem te ghemoete aldus
noetse metti ende doch hen ere
du sult wonder sien van onsen here
pippijn stont doen op ghereet
ende dede der stemmen beheet
ende nam van sinen volke wale
dertich hondert bi ghetale
die hem alle volgheden an
ende dede vore draghen dan
die twintich ridderen uut vercoren
die hi ten stride hadde verloren
ende ghinc met innegher ghedachte
jeghen theilichdom dat men daer brachte
ende ontfinct met groter eren
beide theilichdom ende die heren
ende hietse sijn willecome
die mande metten heilichdomme
sette felicius op enen man
van dien ridderen daer sachmen an
dat si alle worden ghesont
bi den doden die dode opstont
dese miracule ghesciede voerwaer
bi sente janne baptisten daer
pippijn dancte onsen here
ende maecte in sinte jans ere
een cloester daer ter stede
met hulpen sijnre manne mede
ende heefter rente toe ghegheven
daer die moencken bi souden leven
ende daer in soe liet hi dan
thoeft van den heilighen man
in den tijt dat dit ghesciede
waren in kerstenheit vele liede
die niet en loefden met sekerheiden
aen der heiligher drievoldicheden
ende seiden met al openbare
dat men niet sculdich en ware
te eerne die beelden ons heren
want een keiser van cleinder eren
die constantijn hiet aldoe
brachte dat al meest toe
want hi een quaet kersten was
pippijn hieromme bewant hem das
dat hi om dese twivelhede
enen raet te gader dede
daer hi cost om hadde ende pine
beide die griexe ende die latine
versamende hi in ene stat
daer menich groot clerc sat
die tghelove seere openbaerden
ende die drievoldicheit verclaerden
daer was oec uut ghegheven mede
dat men soude in elke stede
vercrighen ende oec eren
die beelden gods ons heren
die wile dat pippijn als ic las
in desen groten orber was
quam waifier van aquitanien echt
die altoes roef ende ghevecht
op pippine hilt meneghen dach
alsoe alse eudoen sijn vader plach
ende woude pippine echt deren
pippijn sette hem ter weren
ende es met hem derwaert ghetrect
alse die peist ende merct
einde te makene van den stride
ende doer reet wide ende side
algader aquitanien lant
ende destrueerde al dat hi vant
sentes wan hi die goede stede
ende vinc al ghinder mede
wayfiers moeder des hertogen
susteren nichten die hi getogen
met hem hevet in vrancrike
om te gevaen sijn ewelike
dus einde dorloge wet voirwaer
dat gestaen hadde menich jaer
tusschen puppijn ende wayfire
want sijn volc was verslagen sciere
om dat si met groten scaden
bi hem seer waren verladen
onlange na dat die dinc
van wayfiere dus te ghinc
bleef coninc puppijn doet
dat scade was ende jammer groet
te sente denijs waert hi begraven
eerleken met groter haven
al was hi clene van leden
van daden ende van vromicheiden
was hi groet sunderlinge
ende volmaect in al sine dinge
geluckich mede ende segevri
achtthiene jaer regneerde hi
berte hiet sijn wijf als ic las
die keiser eraclius dochter was
daer hi karlen den grooten aen wan
met rechte quam op den man
dat roemsche rike na den vader
want aen hem versaemden algader
die griecken ende dat roemsce rike
dat duitsce lande ende vrancrike
soe dat al was in sijn gewelt
ochte dat men dlant van hem hielt
dus scrijft van gembloes segebrecht
carle die men groet heit na recht
om grote doecht die hem lach aen
ende sijn broeder karleman
deilden onder hem dat rike
met vreden broederlike
carle dede hem cronen mede
te noioen in die stede
ende te sessoen karleman
dus gingen si hoer saken an
ende saten dus in waren dinge
beide gecroende coninge
deen west ende dander oest
dus heeft god onser alre troest
gehoecht die brabansche heren
want hi gonste hen der eren
overmids dat si in horen dagen
trouwen ende doechden plagen
ende die heilige kercke eerden
ende goeds lof altoes meerden
wouden heren alsoe noch leven
god onse here soude hem geven
gelucke ende sege mede
alsoe hi desen heren dede
mar dair uut eest al gegaen
men siet die heren meer staen
na weelde ende na der luden goet
dant na gerechticheit doet
dits jammer groet van den heren
dat si uter duecht dus keren
ende gerechticheit laten bliven
hier int dierste boec van viven
die ander boec hier beghint
die u sal maken bekent
den anderen staet van den heren
hoe dat si in groter eeren
twee hondert ende veertich jaer
twe min weet voerwaer
coninge saten geweldelike
somme keiseren des gelike
ende hoe dat si vielen weder
bi verradenissen neder
ende der cronen worden quite
die si hielden dus met vlite
mar die minne in alre wise
van amelise ende amise
sal ic u vertrecken voren
om dat si eens deels behoren
ter geesten die hier volget na
alsoe als ict beste versta
hoe si hem onderminden
ende hoe hoer saken einden
dit boeck houdt in tsinen dele
drie ende tsestich capitele
ghi hebt dicke seggen horen
van tween kinderen die geboeren
worden in coninc puppijns tiden
daer wi die geesten nu af liden
coninc karls ridderen beide
die in groter hoesheide
hem dienden meningen dach
als ic u nu hier seggen mach
die soe sunderlinge gelijc waren
dat mense en conde twaren
onderkennen groet noch cleen
daer men den enen sach alleen
die een was sone als ic las
eens greven in alvernen was
ende des anders vader ic versta alsoe
was een ridder uut baricho
doen gevielt dat men dese
twe kinderen dair ic af lese
te romen waert seinde ter stede
om tontfaen hoer kerstenhede
want men doen opten dach
gheen kint te dopen en plach
men liet alsoe verre gedien
dat sijn ghelove mocht gelien
ende verstandelijc sprekens plegen
nu gevielt soe onder wegen
tot luicken in die stad
alsoet daventure woude dat
dese kinderen quamen te samen
ende sulke vrientscap ondernamen
dat si in al horen wanderen
deen sonder den anderen
slapen en wouden noch eten
dese kinder alsoe wijt weten
quamen dus te romen tsamen
ten paus die doe bi namen
deusdedit geheiten was
die dese kinder doepte ende belas
ende hiet tsgreven soen amelijs
ende berichaens sone amijs
ende gaf elken kinde daer
enen pledenen nap voerwaer
gelijc van eenre groetheide
ende oec dier gesteine mede
ende seide kinder neempt dit nu
tenen tekene dat ic u
kersten dede al hier ter stat
ende dat ghijs oec te bat
hebben moet in allen eren
mittien si te lande keren
elc ten vader dat si quamen
mer die herten bleven tsamen
al waren si van een gesceiden
alsoet na wel sceen hen beiden
alsoe amijs quam tot sinen dagen
waert hi die wijste van sinen magen
want in hem soe wies soe seer
doecht ende wijsheit soe lanc soe meer
ende als hi deertich jaer gewan
was sijn vader een out man
van sinne wijs ende heilich mede
ende hem quam aen siechede
ende ontboet voer hem amise
ende beval hem in alre wise
dat hi in ridderliken live
gode emmer onderdanich blive
ende getrouwe si sinen here
ende sinen gesellen gehulpelic sere
ende dat hi tallen tiden mede
die wercke houde der ontfermichede
ende dat hi boven al dese dinge
amelise niet ane en ginge
des greven soen van alverne
noch te spotte noch te scerne
ende als geint was die tale
versciet die man ten selven male
ende sijn sone met groter werden
bestaden on eerliken ter eerden
ende amijs quam in sijns vaders goet
maer onlanghe hi daer in ghestoet
want sijn volc was hem fel
dat die dinc alsoe ghevel
dat si en met valschen saken
ute sijns vaders erve staken
ende dat hem stoet soe ontsiene
dat hem dienden cume te tiene
alse dus tachter was die goede man
sprac hi sinen knapen an
hi seide mi dunct dat ict best love
dat wi tes graven amelijs hove
te gadere varen nu wel saen
hi is mijn vrient hi sal ons ontfaen
ic hope hi mijns ontfermen sal
als hi weet mijn ongheval
oft wi nemen voert onse vaert
te vrouwen hildegaerden waert
conincs karels wijf van vrancrike
ic hebbe horen segghen sekerlike
dat si hoevesch es ende fijn
lieden die verdreven sijn
aldus setten si haer vaert
ten lande van alvernen waert
maer si en hebben tien stonden
den grave amelijs thuus niet vonden
want hi was oec te waren
te bericho waert ghevaren
ende als hi te berico quam
ende amise niet en vernam
maer dat hi verloren hadde sijn lant
sciet hi droeve wech te hant
ende peinsde hi ende ruste nimmermeer
hi en soude amise vinden eer
amijs hadde oec rouwe weet wel
doe die dinc alsoe ghevel
dat hi den grave niet thuus en vant
ende keerde weder al te hant
alse die nemmermeer en woude
rusten voer dat hi soude
amelise hebben vonden
dus socht elc ten andren tien stonden
met ellende met verlanghen swaer
luttel min of meer dan een jaer
daer binnen gheviel amise dat
dat hi quam in ene stat
daer hi met enen ridder lach
die aen hem hoerde ende sach
dat hi sijns lants uut was verdreven
ende heeft hem sijnre dochter ghegheven
om dat hi was een edel man
ende hi er alle doghet sach an
nu waert amijs te rade das
onderhalf jaer na dat hi was
ghehuwet dat hi sonder sparen
te parijs waert soude varen
om amelise te sukene daer
die nu ghedoolt had twee jaer
in doghene ende in ellenden
om dat hi amise wilde venden
ende amelijs hadde oec die vaert
doen gheset te parijs waert
soe dat hi bi parijs quam
daer hi enen pelgrim vernam
ieghen hem comende daer
die hem dochte overwaer
van den lande van bericoe
den pelgrijm vraeghdi doe
of hi in enich lant ware comen
daer hi amise hadde vernomen
die sijns lants ware verdreven
hi seide here in mijn leven
en sagickene nie dat ic weet
amelijs trac uut sijn cleet
ende gaeft den armen man
ende seide bidt voer mi dan
dat god minen arbeit einde
dien ic te waren in elleinde
doer sinen wille hebbe onfaen
die pelgrim is wech ghegaen
van sinen cleede vroe ende blide
ende quam ten avent tide
in enen huse sijt seker das
daer amijs te herberghen was
alse amijs hadde versien
den pelgrijm sprac hi met dien
oft hi in enich lant ware comen
daer hi iewerinc hadde vernomen
van den grave van alverne
dien hi saghe alsoe gherne
die pelgrijm seide here ghi
maect u sceren nu met mi
want ic sie nu ende merke wale
beide ane u ghedaen ende u tale
dat ghi selve sijt die grave
daer ghi mi nu vraghet ave
maer ander knapen ende ander cleder mede
ende ander perde haddi here ter stede
dan ghi heden hebt des ben ic wijs
doen ic u ontmoete bi parijs
daer ghi mi dit cleet gaeft an
ende mi vraghet na enen man
die amijs gheheten ware
dien ghi gesocht hadt twee jare
alse amise dus hadde verstaen
dese mere antwoerde hi saen
here pelgrim mi wondert sere
dat ghi segt ic ben die here
amelijs grave van alverne
want boven al saghic gherne
den selven man des sijt ghewes
die amelijs gheheten es
in sach u oec heden no en gaf
dat cleet daer ghi segt af
maer amijs es mijn name
bidt god dat hem si bequame
dat ickene saen moete sien
sijns ghelts gaf hi hem met dien
ende heeft ghenomen sine vaert
rechte te parijs waert
ende alse hi bi parijs is comen
heeft hi amelise vernomen
in een prieel dat hi sat
met sinen gheselscape ende at
ende alse die grave amelijs vernam
dat amijs was die daer quam
spranc hi op ende liepen iegen
daer mochte men sien pleghen
ongheveinsder vrientscepen
want elc heeft anderen begrepen
met armen ende gecust mede
dusent werven op die stede
van bliscappen soe weenden si
elc ghinc den anderen sitten bi
vertellen wat hem was ghesciet
haer ellende ende haer verdriet
dat si ghedoecht hadden twee jaer
keerde al in vrouden daer
ende danctens gode dat si quamen
soe ghelikelijc te samen
al waest hen worden te suren
tes conincs karels hove si vuren
daer waert amijs ghemaect tresorier
die noch gerich en was noch fier
ende amelijs die grave van love
wart drossaert van sconincs hove
daer mochtemen sien jonghelinghe
ghemate ende wijs in allen dinghe
van eenre ghedane even scone
ende ghemint van al der crone
ende daer toe beide lude ende stille
van eenre herten van enen wille
alse dese twee in ware dinc
ghedient hadden den coninc
ontrent twee jaer in diere wise
sprac amijs tote amelise
gheselle ic moet te waren
thuus te minen wive varen
maer ic wane saen wederkeren
nu hout u ane mijn leren
ghi blivet hier int hof
hoet u emmer daer of
dat ghi om gheene saken
des sconincs dochter en selt ghenaken
waer ghi sijt in elke stede
ende dat ghi u oec hoet mede
dat harderijc die valsche grave
uwen sin niet en ondergave
noch en weet u heimelicheit
wat hi oec tote u seit
want ic sie ende merke wel
dat hi mordadich is ende fel
met desen es hi wech ghevaren
amelijs bleef int hof te waren
ende leide met groten sinne
ane sconincs dochter sine minne
dat hi sinen wille daer af ghewan
doen quam harderijc die quade man
die alre dorperheit was blide
ende alle vroemheit benide
ende sprac amelise ane
ende dede hem te verstane
hoe vrient dat hien ware
ende dat hi stille ende openbare
hem heimelijc soude sijn
ende in allen trouwen fijn
ende swoert te houdene wale
ende alse gheeint was die tale
ende ghedaen was die eet
gheloeves amelijs ghereet
ende ondecte hem ter stede
onwiselijc sine heimelichede
alse die van sinne niene was fel
amelijs dien dit ghevel
es eens voer den coninc ghestaen
alse hem water te ghevene saen
ende herderijc stont daer bi mede
die aldus sprac ter stede
here coninc ic segt u dan
van enen ontwetteghen man
en seldi gheen water ontfaen
die soe sware heeft mesdaen
want hi uwer dochter heeft gheroeft
haer suverheit des gheloeft
hi is wel waert der doot
amelijs van wondere groot
viel in onmacht ende van vare
die coninc deden opheffen dare
alse een edel man van sinne
ende seide en vervaert u niet minne
stant op stoutelike ende kere
van di selven dese oneere
hi sprac als hi becomen was
heer coninc en gheloeft niet das
dat herderijc die verrader seghet
want des gheen hoghe man en pleghet
maer here gheeft mi daer toe tijt
dat ic camp neme ende strijt
dat ic mi mach daer in verclaren
van aldus dorperliker maren
met campe voer u oghen
dat god die waerheit moete toghen
dat hi lieghet als een dief
karle sprac hets mi lief
ende vrou hildegaert die coninghinne
si warp hare soe verre daer inne
dat si amelis borghe waert
die hem wech beraden vaert
ende als hi aldus in dierre wise
soeken vaert sinen vrient amise
ghemoet hien op sine vaert
als te vaerne te hove waert
te sinen voeten viel hi met wene
ende seide ay mi lieve hulpe allene
ende troest van mijnre salichede
dinen raet ende dine bede
heb ic domelike te broken
des moet ic enen camp stoken
opten valscen herderike
want ic hebbe dorperlike
karles dochter mijnre joncvrouwen
beslapen bi mijnre ontrouwen
amijs heeftene seer bescouden
om dat hi hem dus heeft ghehouden
hi sprac wi selen metter vaert
wisselen clederen ende paert
men sal wanen dat ic ben ghi
ende ic sal vechten vore di
ende sal metter hulpen ons heren
den grave den verradere onteren
vaert tonsent te minen wive
maer hoet u van haren live
si sal wanen dat ict ben
met desen bedroefden si hen
met tranen sceidense ende met wene
amijs voer te hove allene
alse oftet amelis die grave ware
ende amelis in dien ghebare
quam tote amijs huse saen
rechte alse amelijs ghedaen
amijs wijf waende dan
dat amijs ware haer man
maer om ghene saken
en woude hi haer ghenaken
ende hi leide al in een
snachs een sweert tussen hen tween
nu is amijs te hove comen
ende seit hi heeft raet ghenomen
ende wilt sinen camp vechten
op herderike ende berechten
datti loghe als een valsch man
karle die coninc sprac hem an
ende seide grave ontsiet u niet
eest dat u die ere gesciet
dat ghi desen camp verent
soe dat mijn dochter belisent
van der blamen verwaert blive
ic gevese u dan tenen wive
des merghens sijn na ridders wise
die grave herderijc met amise
opt velt comen buten parijs
daer bi stont die coninc wijs
ende menich hoghe baroen mede
ende alle die beste van der stede
diet alle hilden weet voer waer
dat amelijs selve ware
ende want amijs op dien dach
sine consciencie ontsach
seide her grave hets dorperheit groet
dattu staes na mijnre doet
ende du di selven ende dijn leven
te mets daer vore wilt gheven
maer wiltu wedersegghen de moert
die du op mi heefs bracht voert
ic wildi dienen des sijt ghewes
want ic ontsculdich ben des
dander antwoerde alse die coene
hi en hadde sine vrientscap niet te doene
sijn hoeft waer sijn te voren
ende heeft oec dat ghesworen
dat hi met crachten hevet gescent
des conincs dochter belisent
amijs swoer ende wilt oec toghen
dat harderijc daer ane heeft gheloghen
dus sijn si te gader comen
ende amijs heeft ghenomen
harderike daer sijn lijf
ende onthoefde den catijf
doen gaf hem die coninc te handen
belisenden die hi van scanden
verlost hadde ende gaf hem voert
in te woene ene goede poert
amijs ontfincse blide ende vroe
ende gheloefde den coninc doe
dat hise trouwen soude saen
had hi ene bedevaert ghedaen
die hi te vaerne hadde ghenomen
te huus te amelise es hi comen
ende seide ic hebbe u ghewroken
van des verraders sproken
ende hebbe gheloeft karle bi trouwen
dat ic sijnre dochter sal trouwen
doen keerde amelijs vro ende blide
ende troude dus na den stride
belisenten ende voer mede
wonen in sijns selfs stede
na desen tiden soe ghevel
dat amijs ane sijn vel
waert te male lazers al
ende waer dat hi wesen sal
moet menne heffen ende draghen
op sijn vernoy ende op sijn claghen
en achte niet sijn wijf abie
hoe groot dat eerste was die vrie
dicke poghet si nu voert
hoe dat sien hadde versmoert
sinen tween knapen riep hi an
die hem ghetroust waren dan
ende seide voert mi ute desen landen
doch ute mijns wijfs handen
minen nap neem heimelike mede
ende voert mi te mine stede
te bericho dat mi toe hoert
doen voeren si ter selver poert
ende teersten dat si daer quamen
ende dat die liede vernamen
dat dit amijs haer here ware
maecten si en sere onmare
ende hebben die knapen gheslaghen
ende worpense van den waghen
doen wart amijs wenende sere
ende seide god ghenadich here
helpt mi ute deser noet
oft gheeft mi corteliken die doot
daer na es hi te rome comen
ende alse ment heeft vernomen
quam metten paus constantine
een deel der edelren sine
diene lieffelijc ontfinghen
ende die hem van allen dinghen
dies hi behoefde ende die sine
ghenoech gaven sonder pine
want doe mense kersten dede
te romen in die goede stede
worden sine peteren uutvercoren
grote heren van rome gheboren
aldus was hi daer twee jaer
doen quam daer van hongherie swaer
een soe groet onghemac
dat kint den vader van hem stac
soe dattene die ghene begaven
die hem dare nu tetene gaven
ende dat hi rome ruemde die stat
ende wart te rade na dat
dat hi talverne varen woude
tote amelise ofte hi soude
daer doch trouwe vinden moghen
met desen es hi ghetoghen
voer sgraven amelijs porten saen
ende sloech daer op sijn clapspaen
alse die grave hoerde dat gheclap
nam hi sinen pladenap
die hem die paus deusdedit gaf
daer amijs die wedergade hadde af
ende sendene hem met wine doe
ende broet ende vleisch daer toe
die bode ghinc sinen vollen stap
ende goet in des siecs mans nap
den wijn ende alse hi weder quam
here seide hi ic en vernam
noit nap soe ghelijc desen
alse mi des mans nap dunct wesen
want even groot ende even goet
sijn si dat seit mi mijn moet
amelijs hiet den sieken halen
ende ginc hem ane met talen
wanen hem selke nap quame
soe scone ende soe bequame
amijs sprac sonder waen
ic ben van den castele bericaen
ende deusdedit die mi dede
kersten te rome in die stede
die paus gaf mi desen nap daer
doen wiste amelijs over waer
dat amijs was sijn gheselle goet
die voer hem storte sijn bloet
ende hem des conincs dochter wan
doen viel hi op den lieven man
vriendelijc met groten wene
ende en liet groot noch clene
hien custene ane sinen mont
al was hi besmet ende onghesont
amelijs wijf trac hem bet naer
ende maecte groet misbaer
want haer ghedochte hoe vromelike
dat hi verwan harderike
daer hi haer lijf met behilt dan
ende haerre lief mede ghewan
in haer huus dat si en brochte
ende ene stede hem sochte
daert rastelic was ende scone mede
daer si hem in wesen dede
ende gaf hem dat hi verteerde
als ghenoech dies hi begheerde
op enen nacht daer na ghevel
dat die enghel gabriel
tot amise quam alse hem dochte
die hem ene mare brochte
dat amelijs sijnre kinder dode
ende hi metten bloede rode
sinen gheselle bestreke amise
hi worde ghesont in selker wise
amijs seide dit met vare
sinen gheselle openbare
dit nam die grave swaerlijc an
maer doch peinsdi dat die man
sijn lijf sette voer hem te pande
een sweert nam hi in sinen hande
ende ghinc daer sine kinder sliepen
die tranen hem ghedichte liepen
over sine beide wanghen
op hen viel hi ende weende langhe
want si sliepen beide
o wi sprac hi o wi leide
dit en was noit ghehoert
dat die vader heeft vermoert
sine kindere dus sijns ondancs
o wi lieve kindere des ancs
hier heb ic tvaders name verboert
sint dat u mijn swert stoert
die tranen vielen op die kinder
soe dat si ontwecten ghinder
ende als si saghen haren vader
loeghen si op hem beide gader
twee knapeline warent te waren
scone jonc van drie jaren
lieve lieve kinder sprac die grave
al lachti daer coemt wenen ave
want ic u vader nu moet
nemen u onnosel bloet
mettien onthoefdise te samen
ende nam die hoofde ende die lichamen
ende leitse in haer bedde neder
als oft si beide sliepen weder
dat bloet nam hi daer ter stede
ende bestrekere amise mede
ende seide heer jhesus dit bescouwe
die den menschen heet houden trouwe
ende den laseren maket ghesont
met dinen woorden in corter stont
du moets minen gheselle ghenesen
want u here cont es van desen
dat mi trouwe gaf den moet
te storttene mijnre kinder bloet
amijs wart te hant ghesont
ende die grave dedene tier stont
ombesien ter kerken keren
ende dancte gode der eren
ende eer si er comen conden
alle die clocken te ludene begonden
alsoe als god selve gheboet
tfolc quam met cudden groet
die dat wonder gods ane saghen
die gravinne begonde te vraghen
alsise te gader comen sach
welc haer man wesen mach
doen sprac die grave ic ben u man
ende dits amijs die u volghet an
mijn gheselle dien god ter stont
van live heeft ghemaect ghesont
maer die grave versuchte onsachte
want hem der kinder doot ghedachte
die hem swaer lach in sinen sinne
mettien hiet die gravinne
volke om die kindere gaen
neen sprac die grave het is te saen
laetse slaepen si rusten wel
doen ghinc hi selve ende niement el
in die camere met onghedoude
alse diese bewenen woude
ende vant die kindere daer ter stat
spelende ende te ghereke bat
dan hise noit te voren sach
om hare halsekin soe lach
een teken alse een draet roet
hier moeghdi horen wonder groot
alse hi die kinder dus vernam
in sinen arme hise nam
ende dancte gode om dese dinc
dat teken noit hen en verghinc
hi droechse der moeder in de scoet
ende seide nu maect bliscap groet
dese kindere sloech ic doet
als mi dinghel selve ontboet
ende met haren bloede nu ter stont
es worden mijn gheselle ghesont
des dancten si alle gader
gode den hemelschen vader
dat hise brachte uut selker noet
amijs nam met hem here groet
ende heeft beseten saen
sijn casteel berichaen
dat hem sijns selfs liede namen
te ghenaden dat si quamen
ende hi vergaf hen sonder waen
al dat si teghen hem hadden misdaen
ende bleef in payse voert mere
ende diende god onsen here
hier na seldi noch vinden
hoe si haer leven einden
daert tijt ende stede sal sijn
alsoe als ment vint in latijn
in dien tiden sonder waen
dat paus was adriaen
die maecte als ic hore lien
boecke ieghen heresien
doe voer harde mogendelike
coninc karle van vrancrike
op die sassen met sinen here
die hen vaste setten ter were
want si en wouden pais noch vrede
vonden si tijt ende stede
dat si den vranscen mochten scaden
alsi altoes voermaels daden
bi marteele ende bi pippine
daer si omme doechden meneghe pine
als ic u hier voren seide
karle dede hen soe leide
dat hi al lancs ende breet
haer lant al orloghende doer reet
ende wan hen af menich velt
daer hise afsloech met ghewelt
herberch ene vaste stede
wan hi hen af met stride mede
ende hoermense haren tempel diere
daer in van menegher maniere
afgode stonden groot ende cleine
destrueerde hi al op ghemeine
ende versloech hen soe menighen man
dat mens ghetellen niet en can
daer was sijn volc wel na verstorven
ende van dorste al verdorven
want men in dat selve lant
niewerincs water en vant
doe bat karle met ernste groot
an onsen here in der noot
dat hi sijns ontfermen soude
dat sijn volc met sijnre scoude
niet en blive van dorste doot
daer quam te hant planteit so groot
van watere dat al sijn here
ghenoech dranc na sinen ghere
ende vertroest was sere daer mede
dit dede god door karels bede
desen coninc waest goet ghedient
dien doverste coninc was so vrient
alse dat die heidene sassen saghen
datse god soe wilde plaghen
gaven si in heer karels handen
ghisele van haren landen
ende geloefden bi horen wetten
dat si hem nimmermeer souden setten
ieghen die vrancsche riken
ende karlen altoes souden wiken
in tnaeste jaer heb ic verstaen
dat die paus adriaen
sende letteren nerenstelike
an den coninc van vrancrike
dat hi quame alse gods knecht
ende hilde sinte peters recht
want die coninc desidere
van den lumbarden ende sijn here
daden hem soe swaren pant
si en consten niet behouden tlant
ende hi van elken hoofde hief
in rome wient leet was oft lief
enen swaren penninc ende daer bi
dat lant al verloren si
ende dat sinte pieters vrihede
al te nieute gaet daer mede
hi en come soe machtich saen
dat hijt moghe wederstaen
doen karle dese woerde hoerde
doen peinsde hi dat hijt metten oerde
van den sweerde soude weren dan
maer die goedertierene man
hadde die dinc gherne leden
sonder strijt met hovescheden
want hi noit gerne sijt seker das
op man en street die kersten was
ende sende boden an desidere
ende dede hem bidden harde sere
dat hi sinte petere weder gave
dat hi hem hadde te broken ave
indien dat hijt doen woude
hi soude hem van sinen goude
veertien hondert scellinghe gheven
nochtan soude hi met rasten leven
ende sijn vrient bliven mede
desidere en achte niet der mede
want sine felheit was soe groet
hi en achte niet dat men hem boet
doen trac karle te samen
sijn ridderscap van groten namen
baenrutsche ende lants heren
bisscoppe abde die souden leren
dat here alst ware te doene
over barch trac die coene
tote eenre stede daer die pas
sere sterc ende enghe was
ende hiet die cluse bi namen
alse die fransoyse ghinder quamen
ende si vernamen aldaer
dat die pas was soe swaer
ontboet karle desideren
dat hi ende sijn here wilden keren
te lande op dat hi weder gave
sente petere dat hi hem ave
te broken hadde met ghewelt
lant renten ende ghelt
die lombaert en woude niet
doen dat hem karle hiet
maer hi quam met sinen heere
ende sette hem vaste ter were
ter clusen toten inganghe
dien hi hadde doen vesten langhe
om dat hi waende sonder waen
die francsoise daer wederstaen
doen dat die fransoise saghen
begonst hem qualike te behaghen
ende vele van den heren
rieden doen dat wederkeren
want hen seker dochte
dat men den pas niet winnen mochte
god die langher niet en woude
dat desidere regneren soude
om sine quade dorperhede
ende om des grotes karels bede
gaf hen snachs enen vaer
soe dat hem ende sinen here daer
soe sere des lijfs wanhaghede
nochtan dat se niement jaghede
vloen si doer bosch ende doer velt
ende lieten al haer ghetelt
allene met haren dinghen
ende waren vroe dat sijt ontghinghen
alse karle sach die aventure
trac hi den pas al dure
ende volghede hem vaste naer
in karels heere waren daer
die heilighe twee ghesellen
daer ghi hier voren af horet tellen
dat was amelijs ende amijs
al plaghen si in alre wijs
haers ambachs in des coninc hof
nochtan en stonden si niet of
haers vastens en haers ghebede
ende almoesen in elke stede
te ghevene daer sijs saghen noet
desidere die dus ontscoet
volchden si met karle achter
soe datten lombarden dochte lachter
dat hen die fransoise soe verre
volchden ende worden erre
ende hilden tvolc in de campane
alse hen te wederstane
nochtan hadde desidere
met hem daer een cleine here
ieghent here dat op hem quam
want met karlen als ict vernam
waren dietsce ende waloise
inghelsche ende avaloise
ende menegherande ander diet
in ene stede die doen hiet
ten schonen woude was die strijt
van desen twee coninghen tier tijt
daer elc verloes van sinen here
karle oec ende desidere
in dien weghe soe vele liede
ende om datter dat ghesciede
soe heet die stede in deser ure
ghemeinlijc die morture
daer bleeffer beide onder doot
in den weghe met eren groot
amelijs ende oec amijs
die vromich waren ende wijs
ende want hem god in haer leven
soe grote vrientscap heeft ghegheven
dat al een wille was van hare beden
soe en wildise in der doot niet sceiden
desidere verloes dat velt
ieghen conincs karels ghewelt
ende es ontfloen met sijnre partien
in de vaste stede van pavien
coninc karle volghede hem naer
ende belachghene vaste daer
ende sende te vrancrike ter vaert
om sine vrouwe hildegaert
dat si met haren kinderen quame
hi dede in sinte eusebius name
daer een scoen kerke maken
ende die conincginne van haren saken
dede oec in sinte peters ere
een ander maken derghelijc sere
tesen twee kerken soude men graven
die grote princen ende die graven
die daer waren tien tiden
doot bleven in den striden
ende want karle hadde vercoren
voer dandere verre te voren
amelise ende amise
soe sendi vroede ende wise
meesters te melane
ende dede brenghen van dane
twee steenen vate daermen in leide
ghene ghesellen alle beide
amelijs die was gheleit
in sinte peters kerke als men seit
die maken dede die conincginne
amijs die was doer sinen minne
begraven tot sinte eusebius mede
die de coninc maken dede
den anderen heren die daer bleven
heeft men sepulture ghegheven
hare ende dare in meneghe stede
des ander daechs gheviel mede
alst god wilde dient al is becant
dat men grave amelise vant
bi sinen geselle amise
met sinen grave in selker wise
alsoe oft hire ware bracht
met handen dit heeft ghedacht
groot wonder meneghen man
dies niet verwonderen en can
dat si na dit arme leven
noch alsoe ghevriende bleven
hier bi mach men merken ende verstaen
dat god onse here sonder waen
goede gheselscap altoes mint
daermen trouwe ende doeght in vint
ghesleghen waren si als ict sach
in octobre opten xii dach
ses maent lach karle ende sijn partie
voer die vaste stad van pavie
ende die wastenen waren comen in
doen quam karle in sinen sin
dat hi sijn volc liet voer die stat
ende voer te rome waert na dat
om dat hi daer woude sonder waen
van paesschen sijn hoechtide begaen
soe dat hi des paesch avents quam
daer hi rome die stat vernam
van sinen perde dat hi sat
ene mile van der stat
ende quam ter kerken met staden
sere mercte hi die graden
van der kerken ende sijn opgaen
daer stont die paus adriaen
ter kerken dore daer hi in quam
diene lieflike ane nam
met groter eren gheloeft mi das
als die gods riddere was
daer at hi paesschen metten clerken
ende gaf der heiligher kerken
beide stede ende lant
die hi wan metter hant
die hem af te broken waren
doen keerdi weder tsinen scaren
die hi voer pavien liet
in orloghen ende in verdriet
ende vant die liede van der stat
van honghere ende van plaghen mat
soe datter vele waren doot
elf maende hilt hise in der noot
ten lesten ghinghen si in hant
desidere die quade tyrant
die wart opghenomen ghinder
beide met wive ende met kinder
ende dese ghevaen bliven mede
tote landeke in de stede
ende nam hem gheweldichlike
altemale haer conincrike
in dit orloghe wan hi pavien
ende trike van lombardien
dat gheduert hadde in selker maniere
twee hondert jaer ende daer toe viere
sint dat albijn van pannone
quam in ytalien ende wan die crone
al dat recht dat die lombarde
af hadden ghewonnen metten swaerde
der roemscher kerken gaf hi weder
ende warp haer moghentheit neder
ende sette in der fransoise hant
al haer stede ende al haer lant
alse die lombaerde verwonnen waren
es karel te romen ghevaren
ende heeft te gader ghedaen
metten paus adriaen
bisscoppe aldaer ter stede
hondert ende liij mede
abde vele ende cromme stave
daer gaf die paus die gave
met al den heren die daer saten
karle in den name der caritaten
dat hi van rechte kiesen mochte
paus dies hem waerdich dochte
ende den stoel te berechtene mede
ende gaf hem oec die waerdichede
van den partiarscape daer
ende ertschebisscoppe ver ende naer
ende bisscoppe dat si souden
hare statute van karle houden
wie enighe lude ofte stille
sette ieghens karels wille
datmen die niet en wie
wie soe oec wilde partie
ieghen dese vriheit maken
ende met ernste daer teghen staken
ende hire in bleve met overmoede
dat menne stake uut sinen goede
dese vriheit ende dese ere
ghesciede karle den here
die gods kemper was uutvercoren
als ghi hier na noch bat sult horen
onlanghe hier na int ander jaer
die sassen die langhe swaer
den vrancken hadden ghewesen
braken haren vrede binnen desen
ende quamen in der vranken lant
ende stichten roef ende brant
maer van fritissaer die kerke
die bonifacius ende sine clerke
ghewijt hadden hier te voren
en consten si met brande niet te storen
alsoe alse bonifacius daer vore sprac
doen hi dat sacrament daer ane stac
doen quam karle daer ter were
ende hadde in drien ghescaert sijn here
ende heeft die sassen met ghewelt
ghescoffiert daer opt velt
hi wart oec gheware das
dat die sanc al anders was
te rome dan in sijn lant
te rome heeft hi clerke ghesant
om dat si den sanc souden leren
ende weder te lande keren
ende leerne anderen clerken voert
te mets in die goede poert
soe quam eerst die roemsche sanc
van danen quam hi over lanc
tanderen kerken haer ende daer
daer na gheviel over twee jaer
dat die sassen echt braken vrede
ende belaghen herberch die stede
daer sachmen boven opter kerken
daermen wonder ane mach merken
twee scilde sachmen bloet roet
die ghelaet toenden harde groet
als of si onderlinghe streden
karel quam met mogentheden
om tonsettene die stat
ende maecte den sassen vechtens soe sat
dat si niewaers en mochten rusten
hi brac haer steden ende haer vesten
ende dwancse soe an haer leven
dat si ghisele moesten gheven
ende beloefden hem daer toe mede
te comene ter kerstenhede
in desen tiden daer ic nu
af hebbe gheseghet u
nederde emmer die keiser crone
ende die vransche quam op scone
want die keiser constantijn
die een quaet keiser hadde ghesijn
hadde qualec ghehandelt sijn dinc
dat sine macht sere te niet ghinc
want hi was soe quaet algader
dat karle ende pippijn sijn vader
selve moesten al weder staen
dat ter kerken was mesdaen
want si minden voer alle dinghen
die heilighe kerke sonderlinghen
ende bescermese spade ende vroe
van sassen tote spaengien toe
ende daer si arme kerken vonden
deelden si te dien stonden
soe mildelike haren scat
dat sijs ghedoen mochten te bat
daer na in dat selve jaer
soe ghesciede echt voerwaer
dat int lant van lombardien
te gadere swoer een deel partien
leghen coninc karle den groten
want het vernoide den ghenoten
dat hi soe gheweldich was
karle warts gheware das
ende trac over in ytale
met sinen here al te male
voer aquileren viel hi die poert
die men julius marcus noemen hoert
in ouden boeken te menegher stat
karle vraechde ende ondervant dat
dat die raet eerst quam in tlant
van enen ende hiet rolant
die aquilere hadde in die hant
ende was daer hertoghe becant
dien rolande dede karle saen
om die dinc sijn hoeft afslaen
ende andere steden die ghesworen
met rolande hadden te voren
die worden vervaert alle soe
dat si des vreden waren vroe
onlanghe hier te voeren
mochti mi segghen horen
hoe dat die sassen setten sekerheide
te comene tot kerstenheide
mer wyneken der sassen here
peinsde dat hi nemmermere
om bewanc noch om ghene dinghe
kerstendom iet ontfinghe
want hi hem van karle vervaerde
soe es hi ghevloen sijnre vaerde
tote den normannen die doen laghen
ende orloegden in dien daghen
op al dat bi der noortzee sat
ende bleef daer omme dat
hi den doepsele wilde ontgaen
alse die sassen dit hebben verstaen
hebben sie als vroede liede ghedaen
ende hebben kerstenheit ontfaen
ende deden karle sijn belof
ende stonden der afgode of
ende leefden in payse ende in vreden
onder karels mogentheden
ende verbonden daer toe mede
dat si haer goet ende al haer vrihede
emmermeer hadden verloren
daden si karle meer toren
selve karle metten monde
predicte hen in meneghe stonde
dat gheloeve dat si souden
na kerstene wise houden
ende ontbant hen ende dede hen weten
beide euangeli ende propheten
ende wijsde hen den wech papelike
te comene ten hoghen rike
die scripture hi wel verstoet
want hi was clerc van prise goet
soe dat men seghet sijt seker das
dat hi der sassen apostel was
dit was een prince ende een here
die hebben soude goet ende ere
want hi goet ende macht keren
woude altoes ter gods eren
sijn doecht ende sine vromichede
sine godlijcheit ende sine wijsheide
waren soe groet in den man
dat ment niet gheweten en can
welcs hi meer hadde inne
hi en leide an vrouwen minne
ghenen sin in ghenen stonden
noch an tornoy noch an tafelronden
noch ane houden grote hoven
maer al te gods loven
setti wille ende ghewerke
ende te hoghene die heilighe kerke
en sijn soe erch ghene heren
wouden si hen daer toe keren
dat si karels yesten ende sijn daden
dicken voer hen lesen daden
sine soudens te beter moeten wesen
ende elc man diese soude lesen
ten naesten jare na dat die dinc
van den sassen aldus verghinc
porde karel een orloghe groot
daer menich mensche om bleef dood
want hi voer met groter vaert
ten landen van spaengien waert
daer hi met sijnre heercrachte
harde groot wonder wrachte
hi wan cesaraugusta die poert
die men alnu noemen hoert
sarragoga in onsen jaren
pampelune belach hi twaren
daer hi ende die sine
omme hadden anxt ende pine
eer hise want ter aventure
oec velledi som die muren
ende doerorloghde soe dat lant
dat hi warp onder sijn hant
twee coninghen van den sarrasinen
die hi bedwanc metten sinen
soe dat al wart vervaert
daer hi toe sette sine vaert
van daer voer hi in gascoene
daer hi van hoghen doene
brac ende velde meneghe stede
ende warp onder hem mede
al tvolc van den lande
ende settet al onder sine hande
over twee jaer daer na
soe gheviel als ict versta
dat coninc karle voer selve
orloghen over elve
op liede van vreemden viten
die men heit norwiten
ende bardogane te waren
die alle heidin waren
om dat hise daer toe wilde dwinghen
dat si kerstenheit ontfinghen
ende doen si gheware worden das
dat hen karle te machtich was
worden si kersten doer sijn ere
sonder orloghe min noch mere
ende waren daer toe blide ende vroe
dat hen comen mochte alsoe
daer na int naeste jaer
voer karle die coninc voer waer
te romen pelgrimagen
want hi hadde in usaghen
dat hi voer in goeden steden
om te doene sine ghebeden
oec voer met hem ghinder
pupijn ende lodewijc sijn kinder
ende want hi heerscap ende ghebode
emmer houden woude van gode
ende van der heiligher kerken ontfaen
soe dede hi wien sonder waen
pippine coninc over ytale
ende lodewijc was alsoe wale
coninc van aquitaengien ghewijt
ende van den paus daer ghebenedijt
int naeste jaer soe porreden echt
die sassen ende maecten ghevecht
leghen karle ende die sine
dat dede hi hem soe in scine
dat hi er vier dusent vinc
die raet waren van desen dinc
ende vort ghiseldi ane tlant
ende settet al onder sijn hant
oec gheviel int selve jaer
een groet wonder al claer
dat crucen quamen openbare
an der liede cledere hare ende dare
ende niet en wiste men wiese brochte
ende wat bedieden mochte
ten naesten jaer hier na
porde die orloghe als ict versta
tusschen die vrancken ende die hunen
die langhe stont in groten stunen
daer menich sijn lijf om verloes
maer die vrancken vochten zeghe altoes
soe ghi hier na selt moghen vinden
hoe dat die hunen einden
ter selver tijt als ic verstoet
reindet van den hemel bloet
die hunnen waren van groter were
ende die vranken goet ten here
want si micten alle weghe
te stervene ofte vechtene zeghe
ende karle gaf hen strijt
met sinen volke in alre tijt
ende en lietse niegheren mede
gheresten in neghere stede
selve alst oec was te doene
voer berechten die here coene
hierentaer over al die lande
want hi hadde strijt menegherande
leghen grieken ieghen lumbarde
ieghen die sassen metten baerde
ieghen hunen ieghen paviole
ende sat dicken op sinen stole
ende berechte alle die dinc
die den orloghe ane ghinc
quam hem mare van ghewinne
oft verlies daer hi was inne
soe ghestade was hi dat men mochte
niet sien herken sijn ghedochte
dat was een poent ende een moet
dat enen hoghen prince wel stoet
oec soe dede dese grote here
daer hem af quam grote ere
want gods gracie was hem claer
hi sende verre ende naer
over zee ende in affrike
tallen kerstenen ghemeenlike
die onder heidene laghen keitive
almoesene te haren live
om dat si dat pinen ende dat arbeiden
dat hen die heidene aen leiden
te lichter mochten verdraghen
daer si ghevanghen laghen
dies was hi ghemint te mee
ende ghehoert over zee
der kerken verre ende naer
alst hem stont nauwe ende swaer
die gaf hi van sinen goede
ende halpse ute der armoede
soe dat hi prijs hadde ende lof
in de werelt overal daer of
daer bi senden hem verre en bi
grote presente die heren vri
die heidene ende van affrike
ende van spaengien dierghelike
ende van persi die coninc mede
die keiser constantijn hi dede
meest alle daghe te hem varen
boden die quamen met maren
om pays ende om sekerhede
ende omme ghetrouwen vrede mede
die coninghe van inghelant
heeft oec aen hem ghesant
den wisen pape aquine
om te hebbene die vrientscap sine
dese aquijn was der meester papen een
die tien tiden die sonne besceen
bi hem ende bi sinen ghesellen
alse ons die yeesten tellen
soe quam eerst des sijn wi wijs
van rome die scole te parijs
ende hoe die dinc al toe quam
willic segghen als ict vernam
in karels tiden soe quamen
uut hierlant twee moncke te samen
sere wel gheleert ende wijs
ende souden liden doer parijs
ende ghinghen die straten voert ende weder
van dier stat op ende neder
ende riepen lude die wijsheit begheert
hi come tot ons herwaert
wi hebben wijsheit te cope
tvolc quam achter te hope
gedrongen met groten scaren
ende waenden dat sotte waren
alse die mare van desen dinc
voer karle quam den coninc
dede hise beide voer hem halen
ende sprac hen ane met soeter talen
ende vraghede hen wat lone si wouden
voer die wijsheit daer behouden
si seiden cledere ende dat si aten
ende husinghe daer si in saten
ende clare subtile sinne
daer wijsheit mach comen inne
des was karle vroe ende blide
want hi minde in allen tide
clergie als sijn leven
ende heeft dit al ghegheven
den enen die clement hiet
dien hi te parijs wonen liet
den anderen sette hi te pavie
int lant van lumbardie
ende gaf hen al dat si verteerden
ende cledere na dat si begheerden
ende dede hem ere sonderlinghe
aquijn vernam dese dinghe
die grote pape daer ic nu
te hans af ghewoech u
dat karle dese grote here
clergie minnede soe sere
ende sat in een scep te hant
met drien ghesellen es ons becant
ende quam ute inghelant in vrancrike
daer hi wel ende vriendelike
van den coninc was ontfaen
sine ghesellen hebbic verstaen
was jan die scotte ende albaen
ende claudius heb ic verstaen
dese fundeerden die parijssche scole
daer selc wijs wart ende selc in dole
dese vier moncke met karels rade
pijnder omme vroech ende spade
aen den paus dien si besochten
met karels bede dat si brochten
dese scole van rome tote parijs
daer si noch es in selker wijs
wilen hadden die roemsche heren
die scole tathenen met eren
ende settense met mogentheden
te rome binnen der steden
nu quam si dus gheweldechlike
van rome in vrancrike
oec seegt men alle weghe
der scolen volghet ere ende zeghe
dese vier moncke als ict versta
waren clercke des wijs beda
die de heilige scrifture sere verlichte
metter wijsheit die hi dichte
karle leerde van desen aquine
die sciencie alre meest sine
gramarie ende alle sine parten
ende mede die seven arten
ende oec aldermeest astronomie
oec gaf hi hem die abdie
te berechtene te toers
om dat hi daer soude hebben socoers
als hi striden soude in orloghe
dat aquijn daer rusten moghe
van dier abdien leest men dat
die te toers staet in die stat
dat si was in hoghen doene
wilen van religioene
maer ints conincs karels tiden
hadden sijt soe laten liden
dat hen die doeght soe ontleet
ende ghinghen met siden gecleet
ende droeghen vergulde scoen
ende leiden weildechlike haer doen
op enen tijt woutse god plaghen
daer si op harer dormpter laghen
een moenc van hen allen tsamen
sach waer twee inghelen quamen
die den moencken tleven namen
ende alsi ten ghenen quamen
hi diet al ane sach
bad ghenade daer hi lach
datmen hem sijn leven wilde laten
hi wilde hem setten ter baten
soe dat hi cume dat lijf ontdroech
daermen dandere doot sloech
in desen cloestere moeste alquijn
abt ende meester sijn
ende hief op den reghel weder
die ghevallen was ter neder
ende leidde daer een heilich leven
van hem sijn vele scriften bleven
die de clerke hebben waert
ende leghet aldaer gheert
int xxiiij jaer sekerlike
dat grote karle van vrancrike
regneerde met salicheden
ende here was van vele steden
in dat selve jaer als ict vant
soe began eerst vlaenderenlant
grave te hebbene ende tontfane
want alsmen ons doet te verstane
soe was vlaendren alder meest
tien tide heide ende foreest
ende marasch ende eilant
daer men nemmer porten en vant
dan thorout ende cortrike
ghent ende cassele dieghelike
ende die borch van oudenarde
doen was een man van groter waerde
een riddere tote harlebeke
ende hiet liederic sekerleke
dese liederic hi ghewan
dat hi wart karels man
van desen west vlaendren lande
ende karle settet hem in hande
om te verwaerne die foreest
ende daer hi roveren vereest
dat hise van den weghe dade
soe dat si enghene scade
die coepmanne daer af ghewonnen
aldus als wi ghemerken connen
soe wart in vlaendren eerst grave
bi des conincs karels gave
hier af sijn si alle comen
die vlaemsche graven heb ic vernomen
daer mennich goet man af heeft geweest
alsmen in haren yeesten leest
dit gesciede in ons heren jaer
sevenhondert en xcij voer waer
int selve jaer bestont bitterlike
karle die grote van vrancrike
te orloghene op die heidenen alvarren
diene dickewile daden vererren
ende die hunen hier te voren
si hadden pannonien nu vercoren
dat men nu heet hongherien
daer woenden si met haere partien
karle bestont dese viande
beide ter zee ende te lande
vruchtelike ende met ghewelt
soe dat hi hen af wan dat velt
ende dede hen soe groten vaer
dat si liepen hier ende daer
in wildernissen daer si ontvloen
want si niet els wisten doen
die wile dat karle was in de vaert
liet hi thuus enen bastaert
dien hi hilt over sinen sone
pippijn soe hiet die ghone
boedseus soe was hi
ende ongescepen sere daer bi
die fransoise die thuus sijn bleven
hebben desen op verheven
ende over eenen here vercoren
ende met hem vaste ghesworen
ieghen karlen haren here
dat sien ontfaen nummermere
alse karle van den hunen quam
ende hi selke mare vernam
quam hi soe gheweldich int lant
dat hi niemanne soe coen en vant
die ieghen hem iet sette
dese dinc handeldi bi wette
ende met vonnesse van sinen lande
daer hem of quam grote scande
want dien hi van selker misdaet
sculdich vant in den raet
heeft hi somme doen ontliven
ende somme uten lande driven
ende den sone heeft hi soe bedreven
dat hi hem moeste begheven
te prumen swart moenc in ardennen
op dat hi sine misdaet kenne
na dat dit gesciede vier jaer
soe wart echt orloghe swaer
tusschen die sassen en die vrancken
dies quam hen karle dancken
ende bestoetse met stride soe groot
dat hise brochte in groter noot
ende warpse tonder met orloghen
die sassen sien dat si en moghen
ieghen karle niet ghestriden
want hem god halp tallen tiden
ende bekende hare sculde
ende swoeren karle hulde
ende lieten hen besetten
vollic met kerstenen wetten
ende karle predicte selve
tusschen den rijn ende der elve
ende brachtse ten kerstenhede
daerbi waest datmen seide
van hem als ict voer las
dat hi der sassen apostel was
kerken maecti in menegher stede
ende goedese mildelike mede
dit was een prince een here
diemen gheven sal lof ende ere
brabanders moghens hen beromen
dat si van desen man sijn comen
nu hoert hier ere ende waerdichede
die hem die paus selve dede
die vierde leo van rome
sijn vader hiet arnout als ic gome
ende was een romein uter stat
wel twintich jaer hi paus sat
daer hi vele doghens hadde binnen
als ghi hier namaels selt bekinnen
dese sende karlen den here
den roemschen vane doer sijn ere
ende der biechten slotel mede
ende gaf hem die moghenthede
dat hi bonde ende onbonde
na dat hi besteden conde
dit was karle grote ere
dat hi ter werelt was een here
boven alle princen ende coninghe
ende dat hi nochtan sonderlinghe
des paus macht hadde mede
daer toe in der gheestelichede
wie hoerde noit van eneghen man
die selke ere ende macht ghewan
god jondes hem sijs seker das
om die doeght die in hem was
tenden jare quam die hertoghe
van aquileren met orloghe
heinrijc op die hunen ghevaren
met karels here in sinen scaren
ende quam ridende in pannone
op die hunen met here scone
urinc die prince van den hunen
quam op hem striden ende stunen
maer hi verloes zeghe ende velt
daer wonnense scat al onghetelt
ende sprins onghenoemden scat
dien sende heinrijc op die stat
den coninc karle in vrancrike
cume sach noit man des ghelike
een ander man die cudijn hiet
van den hunen als hijt siet
alghelijc met karle wesen
gaf hi hem sijn lant met desen
coninc karle in die hant
ende quam oec mede te hant
int sconincs ghenaden ghelopen
ende dede hem kersten dopen
drie jaer na dat die dinc
den hunen soe swaerlijc verghinc
soude paus leo processie draghen
ieghen misval ende plaghen
te rome op sinte marcus dach
ende daert menich mensche sach
hebben die romeine den paus ghevaen
ende staken hem sijn oghen saen
ute ende sneden hem ter selver stonde
die tonghe ute sinen monde
maer god ghenassene hier af
want hi hem weder gaf
sijn tonghe ende sijn oghen mede
dies meneghen wonderde ter stede
anderwerven die romeine
sonder redene groet oft cleine
vinghen den paus ende namen echt
sine tonghe ende sijn licht
ende lietene ligghen in sijn bloet
alse volc verdoemt ende verwoet
god die hem tiersten wedergaf
ghenassene nu echt daer af
ende hi ontsloepte uten handen
van rome sinen vianden
ende voer henen haestelike
tot karle in vrancrike
want hem dochte sijt seker das
dat hi aldaer sekerst was
ende claghede hem vernoy ende scade
ende alselke onghenade
als hem te rome was ghedaen
als hi karle hadden doen verstaen
dese claghe ende dese tale
antwaerdi ten eersten male
dat hijt soude berechten comen
den paus heeft hi ghenomen
ende ontfaen met groter ere
alse betaemde selken here
ende die paus leo bleef daer
tote dat uutwaert ghinc dat jaer
doen sette karle sine vaert
weder tote romen waert
om dat hi die dinc wilde berechten
in rome voer hi sonder vechten
al segghen die vriesen dat
dat si hem wonnen die stat
ende datse karle daerbi
scalt van allen dienste vri
buten bedwanghe van enighen here
si lieghen daer ane harde sere
si willen segghen also
dat die goede paus leo
coninc karels broeder was
dits al loghene ende ghedwas
want hi was uut rome gheboren
als ict u seide hier te voren
men vant oec ghescreven nie
dat grote coninc karel ye
met orloghen lach voer romen
dit en sijn maer al dromen
ende ghevensde vise vasen
si segghent daer bi die dwasen
dat si vri willen leven
ende haren here niet willen gheven
ghelijc anderen lieden tsijs
als men pleghet haer ende ghijs
nochtan soe es in hemelrike
ende in die helle desghelike
deen boven dander onder
daerbi hevets mi wonder
dat dit volc doelt soe sere
want het spreect onse here
in de ewangelie int latijn
dat men den keiser gave tsijn
ende gode oec dat hem behoert
hier met latic dese woert
als karle dus in rome quam
ende hi dat gheruchte vernam
alse patricius van der stede
nauwe hi ondersuken dede
wat die romeine den paus teghen
ende dede hem daer rechs pleghen
ende die paus purgeerdem daer
dat hi ontsculdich was ende claer
van allen dat men hem seide an
doen besochte die wise man
nerenstelike ende ondervant
wie mesdadich metter hant
an den paus hadden ghewesen
ende deedse alle uut lesen
ende doemde elke na sine werke
waren si leke waren si clerke
na rechte vonnisse wise
alse een here goet van prise
die wijs was ende besceiden
ende sette met moghentheiden
den paus den heilighen here
in sinen stoel met groter ere
tote noch waest sekerlike
al een keiserike
constantinobele ende romen
ende nu wast alsoe comen
dat een wijf was hiet hyrene
die hilt tkeiserike allene
ghelijc als ene keiserinne
die ghene doghet hadde inne
want haren sone constantine
ende alle die kinder sine
dede si vaen ende blinden
ende in een prisoen verre sinden
om dat si woude groot ende cleine
die waerdicheit hebben alleine
hyrene sat dus dorperlike
met ghewelt int keiserike
int jaer gods seven hondert jaer
ende xcix weet voor waer
ende hiet vrouwe van den heren
vier jaer met luttel eren
doe verloes die sonne haer scijn
soe dat sonder sonne moeste sijn
seventhien daghe achter een
dat die sonne niet en sceen
soe dat die scepe in die zee
dies doelden vele te meer
doen wouden seggen vele liede
dat dit wonder doen gheschiede
om dat die moeder hadde gheblint
haren sone den keiser ende versint
maer ander liede nochtan souden
dat teken bat daer over houden
dat god daer omme ghescien liet
om dat constantinobele sciet
van den roemschen keiserike
ende bleef besceiden ewelike
alsoe als ic u segghen sal
om dat gesciede dit ongheval
soe droeghen doen al ghemeine
over een die romeine
dat si selve wouden maken
enen keiser van haren saken
alsi te voren hadden gheacht
ende scieden haer recht van der macht
van constantinobele al te male
ende daer toe hadden si scone tale
om dat een wijf haer trac an
keiser te sine als een man
ende den keiser haren sone
gheblent hadde omt gone
ende si die kerke niet en berechte
van pinen noch van ghevechte
des docht hem te reden horen
dat si enen keiser coren
die bescermen soude die kerken
die stat papen ende clerken
si gaven karle die keisercrone
ende riepen alle lude ende scone
karle die beste coninc die leeft
dien god selve ghecroent heeft
die keiser es van deser stede
ende augustus oec mede
dien moet god gheven
ere victorie ende langhe leven
oec namen si voerwaer
pippine sinen edelen sone daer
ende croendene coninc alsoe wale
over tlant van ytale
dus bleven na dese voert
van constantinobele die poert
ende van romen dat keiserijc was een
voert ane meer ghedeilt in tween
dat karle quam teser eren
was int jaer ons heren
acht hondert ende oec rechte twee
des tijts en was niemee
ende het was oec weet voer waer
rechte int xxx jaer
dat karle hadde gheweldechlike
coninc gheweest in vrancrike
doen wart hi te keisere vercoren
ende ghewijt als wijt horen
van paus leo die in die stat
te rome doen paus sat
dit was ontrent vierhondert jaer
ende lxviii weet voerwaer
dat die grote keiser constantijn
van rome trac den stoel sijn
te constantinobele in griekenlant
die te voren hiet bysant
eer hise met sinen name hiet
hier in voerdi dat edele diet
van rome meest algader
ende liet sinen gheesteliken vader
rome ende trike van occident
nu es trike van orient
van rome dus afghesneden
ende es opten dach van heden
karle droech lesen wi voerwaer
die roemsche crone xiii
 jaer
ende constantinobele als ict las
die der werelt hoeft was
bleef voert ane cleine gheacht
dus can die gods macht
der werelt hoecheit alst hem dunct goet
neder worpen onder voet
karle is dicwile beloghen
in groten boerden ende in hoghen
alse van boerders ende dwase
diene belieghen van fierabrase
dat nie gesciede noch en was
oec eest al loghene ende ghedwas
van pontmantribele mede
van bere wiselauwe de snodelhede
ende meneghe fable groot ende cleine
die walen hetene karlemeine
ic en weet wat sider mede meinen
men vint in vrayen boeken gheinen
dat hi noit anders iet
dan grote karle en hiet
van hayms en van sinen kinden
en can men oec nerghens vinden
dat si leefden in karels tiden
dies latic al over liden
ende die boerden henen varen
want der karle vele waren
om datter vele heeft gheweest
der karle alsmen leest
soe tien dese selken liede
dat licht den anderen ghesciede
vijf karlen sekerlike
soe hebben in vrancrike
coninghe gheweest ende heren
alsoe alse ons die yeesten leren
die eerste karel van desen
was karel marteel horen wi lesen
die dat lant van vrancrike
vermontboerde hoechlike
karel die grote dander was
karle de caluwe die derde als ic las
karle die grove quamer naer
simpele karle was voerwaer
dachterste onder dese vive
nu sijn onwetende kative
die niet en weten wat si menen
ende maken van den viven enen
ende dat ghesciede hen allen
willense van groten karle callen
ende belieghene uter maten sere
dat jammer is van selken here
want hi was in vromicheit volmaect
ende in wijsheiden soe gheraect
ende in godlijcheiden soe volstaen
dat men en weet sonder waen
van desen drien in gheenre wijs
hem gheven den meerren prijs
daer omme soe en bedaerf hi niet
datmen van hem seghet iet
dat anderen karlen es geschiet
ondanc hebbe hi dies pliet
turpijn erdsbisschop van riemen
die noit en screef van niemen
anders dan waer doet ons te verstane
karels seden ende sine ghedane
hi wist bat dan iemant dede
want vroech ende spade in allen stede
was hi met karle meest tallen doene
ende een bisschop wijs ende coene
hi seit ons voerwaer al bloet
dat karle was scone ende groet
maer sijn opsien dat was wreet
hi seghet ons voerwaer ghereet
dat hi die voete lanc hadde sere
nochtan was dese grote here
sijns selfs acht voete lanc
recht ende hoech in sinen ganc
ende omme sine siden breet ende grof
den lichame wel na sijn behoef
grof van armen ende van beenen
men vant tien tiden en ghenen
riddere ten wapenen soe goet
noch soe vromich noch soe vroet
sijn aensichte was eens voets breet
ende onderhalven lanc ghereet
sijn nase was lanc enen halven voet
sijn baert die hem manlic stoet
was hem eens voets lanc ghereet
sijn voerhoeft was eens voets breet
sijn oghen waren te scouwen ane
ghelijc den leuwen in ghedane
ende sparcten in die ghebare
ghelijc oft een carbunkel ware
sine winbrauwen in haren ganc
waren eenre halve palme lanc
als hem gramscap ane lach
ende hi dan op iemant sach
soe en was soe stout man noch so mare
hi en wart dan bevaen met vare
ende soe starc was hi in den strijt
dat hem gheviel selken tijt
dat hi enen riddere ontwee cloefde
toten sittene van den hoefde
ende metten slaghe nochtan tswert
overmids ontwee cloefde tpert
vier hoef ysere wetic wale
rechte hi wel tenen male
enen riddere ghewapent echt
op sijn hant staende recht
dien hief hi op metter hant
tote ane sijns hovets rant
milde was hi in sijn gheven
ende besceiden in sijn leven
ende sijn vonnesse was gherecht
ghelijc den here alse den knecht
vrou bertraet hiet sijn moeder mede
die hi met groter waerdichede
met hem hilt al sijn leven
ende dede hare haren wille gheven
sinen sone hilt hi daer toe
ende sine dochter oec alsoe
dat si ter scolen leerden haer parten
gramarie ende andere arten
ende sinen sone na dien tiden
leerdene jaghen ende riden
ende wapene pleghen mede
na der fransoise sede
sine dochtere dede hi leren
hen ane wollewarc bekeren
ende spinnen om dat hi woude
dat gheen ledich wesen soude
want hi emmer sonderlinghe
clergie minde ende leeringhe
soe screef hi selve gherne
ende plach selden tontberne
hi en droech ene tafle ane sine siden
om dat hi niet woude liden
met ledicheiden sinen tijt
want hi in scrifturen hadde delijt
ter kerken hi gherne was
ende soe sanc hi mede ende las
alse sere als iement el
want hi conste musike wel
tote aken in sinen paleise
daer hi gherne was ayse
daer haddi ene capelle ghemaect
diere sere ende wel gheraect
int deere der moeder ons heren
die hi altoes wilde eren
die hi van renten maecte rike
ende van reliquien dies ghelike
dat vrancsche rike dat hem al gader
pippijn liet die was sijn vader
ende al hadt sijn vader ghewijt
ende ghemeret in sinen tijt
hi maket selve voer sine doot
noch alsoe wijt en noch alsoe groot
hughe van flori heeft oec bescreven
seden die hi plach in sijn leven
die goet sijn te hoerne ane
seghebrecht doet te verstane
van gembloes van sinen seden
die scone sijn ende besneden
die laet ic hier achter bliven
want soudic al bescriven
het soude alte lanc gherisen
karlen en mochtmen niet volprisen
maer ic sal u segghen voert
dat ter yeesten toebehoert
ende wat eren dat hem dede
god onse here in elke stede
die patriarcha van jherusalem
hoerde segghen oec van hem
van sijnre doghet van sijnre wijsheide
ende van sijnre groter stoutheide
ende sende hem van onsen heren
grave den slotel teren
ende van monte calvarie der stede
ende van den berghe van syon mede
metten vane van der stat
alse dien duchte dat
dat hijs al waerdich was
ic wane noit man en las
op dese werelt van enen here
dien ghesciede al selke ere
brabanders willens hen noch beromen
dat si van desen here sijn comen
doe karle dus gheweldechlike
keiser was int roemsche rike
wart verdreven ute jherusalem
die patriarke ende met hem
vele goede kerstene liede
ende al van den heidenen diede
soe dat hi vloe van danen voert
te constantinobele in die poert
ten keiser constantijn ende sinen sone
om dat hi hem toghen woude tgone
metten patriarke was een wijs man
pape van napels ende hiet jan
ende david dartschebisscop mede
van jherusalem der stede
die keiser sende voert die heren
ten keiser karle met groter eren
ende selve die keiser constantijn
screef metten handen sijn
met hebreusschen letteren int ghevoech
dien brief die men karle droech
oec soe sendi op die stede
twee hebreussche legate mede
ysaac ende emanuel
om die boetscap te doene wel
int einde van den brieve sijn
hadde geschreven constantijn
ende screef aldus ic constantijn
daer ic lach opten bedde mijn
ghevielt dat mi onmacht ane ghinc
daer sach ic enen jonghelinc
voer mi staende aldoe
die mi liefelijc sprac toe
ende taste mi ane ter steden
ende seide te mi du heefs gebeden
voer dese dinc ernstelike
nu nem karle van vrancrike
der kerken kempe een here groot
mettien toendi mi al bloet
enen riddere enen ghewapenden man
yserine cousen hadde hi an
enen halsberch enen roden scilt
een sweert hi aen hem ghegort hilt
daer mi purpuren af dochte die hecht
enen spere haddi op gherecht
dat lancste dat ic noit sach een
daer vlamme uten punte sceen
die helm dien hi aen den hals hout
sceen claer al een gout
die ridder was van ouden aerde
scone met enen langhen baerde
met sconen aensichte lanc van leden
sijn oghen blicten ter steden
van grauheiden was wit sijn haer
ende dese worde hoerde ic daer
keiser augustus wes blide
wie hem set te wederstride
om gods ghebot te wederstaen
en mach der misdaet niet ontgaen
jhesu kerst emanuel
ende ander woerden alsoe wel
hordic ten selven stonden
die met vresen sijn ghebonden
ic vernam wel in dat horen
dat karle es met gode vercoren
te voren soe hadde dese constantijn
verdreven metten here sijn
seven werf ute jherusalem
die heidene nochtan weerdense hem
soe dat si met ghewelt die stat
besaten sint nochtan na dat
dese legaten die sijn comen
te parijs ende hebben vernomen
dat keiser karle es daer
den brief gaven si hem claer
want menech daer gheen griex conde
gaf menne daer ter selver stonde
turpine dat hien den lieden
in die lantswise soude bedieden
ende alse turpijn den brief ontbant
weende karle alte hant
om dat die heidene besaten
ons heren graf met onmaten
ende alt volc wart in roere
ende baden den keiser dat hi er voere
die keiser karle dien hout was god
gaf te hant ute een ghebot
dat alle die ghene die onder hem laghen
ende wapene mochten draghen
met hem in der scaren
ieghen die heidene souden varen
ende wie men onderhorech niet en vint
eest oec vader ofte kint
hi blive in eighendomme alle jaer
van vier penninghen daer naer
noit ghewan karle soe groot ere
in gheen orloghe ter were
over den rijn ende der danube thant
trac hi henen ende over tlant
doer pannonien met sijnre partien
ende doert wout van bulgarien
over sinte jorijs arm mede
ende over capadocien die stede
dat turkie bi namen heet
daer menich dorp ende port in steet
ende als hi quam ende sijn volc met hem
in de side te jherusalem
in een wout an sine vaert
dat wijt was wel twee dachvaert
daer trac hi in met sinen here
in dat wout was menich bere
vogle gripe tygre ende lyoene
ende diere van wonderliken doene
hi waendet wel met goeden vreden
binnen enen daghe sijn leden
ende moester inne met nachte bliven
beide met mannen ende met wiven
ende tvolc wart dolende harentare
doe hiet die keiser openbare
dat men sloeghe dat ghetelt
bi den woude op een velt
om dat tvolc te gadere soude comen
als elc anderen hadde vernomen
selve heeft hi om raste ghedacht
ende ruste een stic in die nacht
doen richt hi hem op na desen
ende begonste sine salme te lesen
tote desen verse quam hi
deduc me domine in semita mandatorum tuorum quia ipsam volui
bi sinen bedde heeft hi vernomen
een voghelkijn ter stont comen
dat ghinder sanc ende riep
menich die al ghinder sliep
wart in wake alsi dat hoert
die keiser las sinen psalm voert
ontier ende hi tenen verse quam
educ de custodia animam meam
ende als hi dat vers seide recht
soe riep dat voghelkijn an hem echt
vrancke francsoys wat segstu daer
den voghelkin volghde de coninc naer
bi enen cleinen inghen pat
ende hi quam aldaer ter stat
ten groten weghe dien hi te voren
opten anderen dach hadde verloren
men wilt wanen datmen en vant
noit selken voghel int lant
ende datmen sinder oec te ghenen stonden
alselken voghel heeft vonden
alse karle naecte den heilighen lande
weken voer hem die viande
ende hi suverde lant ende pat
van den heidenen ende makese mat
ende sette den patriarke mede
gheweldichlike in sine stede
ende maecte die vesten weder
die ghevelt waren ter neder
den patriarke hi gode beval
ende voer met sinen liden al
doer constantinobele te lande waert
aldaer soe hiltene in die vaert
die keiser selve constantijn
enen dach over den wille sijn
voer die porten van der stede
dede die keiser ghereiden mede
meneghe wonderlike beeste
ende cleinode van menegher feeste
ende oec preciose stene
karle riep sinen raet ghemene
wat hi best daer mede dade
ende si vonden in haren rade
dat hi ghene ghifte ontfinghe
van sijnre vaert want die dinghe
haddi ghedaen met bliden sinne
allene om ons heren minne
dese raet dochte karle goet
al sinen volke hi heten doet
dat niemende dat ne ghescie
dat hi op die presente sie
als die griexe keiser wart gheware
dat karle hadde ommare
tontfane giften ofte goet
wonderde hem in sinen moet
van al selker doeght als hi sach
dat ane dien man ghelach
doch dwanc hien met beden soe sere
dat hi doer god onsen here
ene ghifte nemen woude
alse karle sach dat wesen soude
en bat hi anders ghene have
dan men hem reliquien gave
van der passien ons heren
mettien si hem te rade keren
ende setten daer omme gods houde
datmen drie daghe vasten soude
ende men coesser toe xij persone
die de reliquien diere ende scone
karle bringhen souden ende deilen voert
dat daer wel sceen in die poert
die griexe clerke ende die latine
elc na die maniere sine
songen die letanyen wel
die bisscop van napels daniel
dede op wat daerin lach scone
ons heren jhesus dorne crone
daer lucht soe suete ute quam
dat niemant en was diet vernam
en dochten rieken in diere wise
oft hi ware in den paradise
alse keiser karle dat bekent
viel hi neder opt paviment
met ghelove bat hi onsen here
dat hijt dade doer sijn ere
ende hi sijnre passien wonder
ende sijnre verrisenissen sonder
verniewen woude daer ter stede
als hi ghedaen hadde sine ghebede
soe quam een dau uter trone
die bedauwede die crone
ende alte hant in dat comen
soe wiesen daer fine blomen
ende ghinder was lucht ende lecht
dat beide heren ende knecht
waenden dat haer cledere waren
ghemaect van hemelscen scaren
ende alse die pape daniel
met eenre tanghen alsoe wel
soude sceden ons heren crone
wart si bloyende noch alsoe scone
keiser karle ontfinc al daer
in enen kelc scoen ende claer
van den bloemen een deel doe
ende in sinen rechteren hantscoe
dede hise ende vuldene daer mede
mettien hi sijn ander want afdede
ende boet dien metten bloemen saen
den bisscop dies niet heeft verstaen
ende karle waende dat hien name
maer tweenen was hem bequame
hen beiden van der hogher mare
dats haer engheen nam ware
dies hebben si den want begheven
die in de lucht is hanghende bleven
een langhe wile metten bloemen
want haren gheen hevets waer ghenomen
die keiser heeft die luchter want
metten bloemen ghevullet te hant
die de crone vallen liet
daermense metter tanghen sciet
ende als karle die wante boet
den bisscop doen sach hi al bloet
dat manna heet in hebreuscher wijs
dat manna is noch te sinte denijs
noch wanen vele liede openbare
dat van dien manna ware
dat god sende in die woestine
te voedene die vriende sine
wat siecke daer waren tier uren
van der lucht ende van den guren
dat van ghenen bloemen quam
sijn ghesonde doen daer nam
met desen dat dit ghesciede
quamen ghelopen vele liede
in die karke ende oec al daer
ende riepen lude ende openbaer
man ende wijf daermen toe sach
si seiden hets heden die dach
dat god verrees van der doot
want die roke was soe groot
van desen heilighen bloemen mede
dats vervult was al die stede
dat ten sieken wale sceen
dier was ccc ende een
die doen ghenasen daer
van haerre siecheit openbaer
noch soe was een siecke daer
die hadde xxiij jaer
ende drie maende alomtrent
gheleghen stom doef ende blent
alsmen die crone uut trac met dien
soe quam hem weder sijn sien
ende alsmen die crone sciet
verloes hi des horens verdriet
ende teerst dat die bloemen uut braken
ghenas hi van sijnre spraken
na desen trac ute daniel
ons heren naghelen alse wel
uten vaten dat alabaster was
ende gafse den keiser ende na das
ghenas een kint des was blide
menech het hadde in der luchter side
beide hande ende side verloren
ende was alsoe gheboren
het quam ter kerken ghelopen saen
ende dede dat oec verstaen
dattet omtrent noene lach
op sinen bedde ende oec sach
in onmacht als hem dochte
enen grauwen smet die brochte
ene tanghe die uut sijnre luchter hant
ende uut sinen luchteren voete prant
enen naghel dies waest blide
ende enen spere uut sijnre side
ende te hant waest ghenesen
van allen evele na desen
hier toe gaf men daer ter stede
den groten keiser karle mede
van ons heren cruce een deel
ende sine sudarie al gheheel
ende onser vrouwen hemde te hant
ende daer toe ons heren bant
daermenne mede in sijnre kintsheide
bant ende ontbant sine lede
ende symoens armen des ouden
die onsen here ontfinc met vrouden
karle dede al dese hoghe saken
in enen sac die hi dede maken
van enen bucfels huut tien tiden
die hinc hi ane sine siden
in dier ghelike in dier ghebare
als oft ene tassche ware
ende reet vaste te lande waert
daer quam hi ter selver vaert
tene castele teenre stede
daer hi een doot kint opstaen dede
metten heilichdomme datter was
ende hi oec mede ghenas
vijftich sieke van evele swaer
ses maende ruste hi daer
ende enen dach daer na te waren
es hi tote aken ghevaren
daer hi gherne vor al te voren
was want hi haddet uut vercoren
daer ghenasen soe vele blende
dat men tghetal niet en kende
ende soe menich van den rede
men en conste ghetellen mede
si xij van den quaden gheeste
ende acht lazerse als ict vreeste
van der giecht tiene ende vive
ende xiiij crepele an den live
bulteneren vijftich ende twee
die van groten evele hadden wee
ghenasen lxv dat was vele
ende die wee hadden in die kele
ende anderen gheburen daer ontrent
ghenaser mede dat is bekent
ten lesten gafmen uut taken mede
een ghebot al dore kerstenheide
datmen op dien xiij dach
die doen in julius ghelach
tote aken in pelgremagien quame
ende besaghe ende vername
theilichdom dat karle met hem
brachte uute jherusalem
ende van constantinobele die stat
ende eer iemant oec saghe dat
dat hi sine biechte sprake
van alre sonderliker sake
in die consilio was mede
paus leo van rome der stede
ende dartsche bisscop turpijn
ende die patriarke alexandrijn
die gheheten was achilleus
van antiochien theophilus
die patriarke van der poert
ende menich bisscop weder ende voert
ende menich abt met crommen stave
ic wane daflaet quamer ave
dat men taken haelt alle jare
soe doet van der selver mare
ter consilien die ic scrive
was verwect een dode te live
desen prince sal men loven
voer alle princen verre boven
die soe vrome was ende soe stout
ende dien god met was soe hout
hi en dede niet ere in sinen tiden
sinen lande allene met striden
maer hi woude sijn lant oec vercieren
met groten heilichdome ende met dieren
dat nog scijnt in meneghe stede
in vrancrike ende in almaengien mede
alse karle hadde vromelike
verwonnen menich conincrike
ende menich lant hadde bekeert
daer kerstenheit bi was gheert
ende die kercke in goeden staten
hadde gheset ende sijn ondersaten
alle bedwonghen hadde soe
dat si sijnre vrientscap waren vroe
haddi achtinghe dat hi woude
taken rusten in sijnre oude
ende dorloghe laten varen
ende hem in sijnre orloghe sparen
want hi van kintschen daghen
alse ons die yeesten ghewaghen
dat weet ic wel over waer
orloghe hadde ghehouden swaer
daer hi meneghe pine om leet
eer hi kerstenheit maecte soo breet
mer god en wouts noch niet ghedoghen
dat hi sonder orloghen
leven soude als ende als
want hem quam nu over hals
dmeeste orloghe ende strijt
dat hi hadde in sijnre tijt
als ic u sal openbaren
daer karle lach te waren
snachts heeft hem ghedocht
dat hi sach in die locht
ene strate van sterren min noch mee
die quam van der vreeser zee
ende ghinc henen tote spaengien
tusschen ytale ende almaengien
tote int lantscap van navare
tote in galissien openbare
daer jacob die apostel lach
ombekent op dien dach
want niement en was doen wijs das
waer sijn lichame begraven was
want die ghedenckenisse verloren
was soe lanc waest daer te voren
wan hi onthoeft was in dat lant
karle peinsde al te hant
wat die wech bedieden mach
dien hi alle nachte sach
snachts eens quam hem an
een ommacht ende enen man
sach hi van sconen ghedane
voer sijn bedde ende sprac hem ane
ende seide wat doestu sone mijn
karle antwoerde wie machstu sijn
die mi nu dus sprekes an
hi seide ic ben die selve man
jacob die apostel ons heren jhesus
die sone was zebedeus
jans broeder ewangelisten
die op die zee daer wi vischten
van galilee ons heren riep
daer ic liet dat water diep
ende vercoes mi dat hi woude
dat ic den volke prediken soude
ende dien die derde herodes deide
onthoefden doer sine felheide
in galissien leghet mijn lichame
dien vertreden met groter scame
die sarasine als selc volc pleghet
ende onbekent eest waer hi leghet
hier omme wondert mi sere
twi du mi niet en doets die ere
dattu hads ghesuvert mijn lant
want du heves metter hant
den vianden menich lant ghenomen
hier omme ben ic tote di comen
ghelijc di god heeft ghegheven
macht boven alle coninghe die leven
die heren sijn in ertrike
heeft hi di vercoren sekerlike
dien wech te makene metter hant
ende te suverne mijn lant
van den onreinen moabiten
die dat lant al versliten
dattu daer af ghewins te lone
van gode die ewelike crone
dien wech dien du saghes van sterren
bediet dattu souts van verren
met eren comen tonsen lande
ende verdriven onse viande
soe dat die kerstene moghen
te minen grave ghepoghen
dat in gallissien is gheleghen
soe machmen daer der pelgrimagien pleghen
alsoe langhe alse die werelt staet
dat mijn soeken te niet en gaet
te drien malen eest ghesciet
dat die keiser karle siet
van sinte jacoppe dit ghetoech
karle die here van machten hoech
sette vaste sine vaert
met groter eeren te spaengien waert
ende es die gheronde leden
ongheweert ende onbestreden
voer pampelune es hi ghevallen
daer lach hi iij maent met allen
nochtan en consti niet ghewinnen
die stat om diere waren binnen
ende om die vastheit van der stede
ende om dien vasten muur mede
mettien karle sine bede
ane sente jacob dede
dat daer in sijnre name
die stat in sijnre ghewelt quame
mettier beden ter selver uren
vielen ter neder alle die mueren
soe datmen wan die vaste stede
alle die sarrasine mede
die theidenscap wilden begheven
die doepte men ende liet hen tleven
ende diere oec spraken jeghen
die heeftmen alle versleghen
alse die mare dus spranc
alle die stede vaste ende lanc
gaven hen op al daer int lant
ende vielen alle in karels hant
ende gaven tribuut ende scat
ende waren des orloghes sere sat
dus voer karle ende besach
tgraf daer sinte jacob in lach
ende dede aldaer ter stede
sine pelgrimagie ende sine ghebede
ende voer van daer te perone
ene stede op die zee scone
ende den groten sinte jacob mede
dat hi was comen daer ter stede
daer na doer voer hi spangien mee
van der eenre zee tote der ander zee
ende wan in galissien lant
dertien steden in sine hant
daer compostelle af was deene
die tien tiden was wel cleene
turpijn die dese yeesten screef
bi wien tware niet achter bleef
seghet dat tien selven stonden
sessentwintich steden die stonden
wel ghevest in spaengien lant
algader ghinghen in sine hant
een hieter osteel als wijt horen
danen vincent was gheboren
daer wilen in stonden xc toerne
groet starc ende uutvercoerne
dus ghinc alte male spaengien lant
den keiser karle in de hant
ende hoe der lande namen waren
willic u segghen sonder sparen
een lant heet alandelijf
dat bleef al in karels bedrijf
der parde lande tlant van castele
der more lant viel hem te dele
dlant van navare van portegale
der sarrasinen lant altemale
der alanen lant oec al mede
die wilen met groter moghenthede
metten wandelen wonnen spaengien
ende doer reden al almaengien
ende gallen ende wonder dreven
ende in gallen sittende bleven
oec wan hi daer boscayeren lant
ende der baschen in sine hant
ende dlant van paleerne mede
in den lande so en bleef stede
si en wart karlen op ghegheven
ofte si en wart soe bedreven
met orloghen ende met groter pine
dat si viel in den wille sine
lucernen die vaste stat
die in den groenen dale sat
en condi niet ghewinnen wel
eer hi er selve voren vel
ende lachere vier maende voren
al onghewonnen dies haddi toren
daer omme dede hi sine ghebede
ane gode ende sinte jacoppe mede
ende die mueren vielen neder
nie sinder quamer man in weder
noch es si woeste op desen dach
want doemen daer vore lach
quam midden springhende in die stat
een swart water ende al dat
verdarf die poert noch eest waer
datmen swerte vissche vint daer
vier steden heeft karel verdoemt
groot ende sterc die men dus noemt
dats lucerne ende carpata
ventesien ende adama
want hise wan met groter pine
ende daer omme verloes die sine
des sijn si toten daghe huden
onbeseten van allen luden
dus wrac god karels toren
sijns edels ridders uutvercoren
en was noit prince in dit leven
die men prijs mochte gheven
boven karle duncket mi
merct in dit boec oft waer si
brabanders hebbens noch ere
dat si sijn an desen here
alle die afgode die vant
keiser karle in spaengien lant
heeft hi al te male ghevelt
ende te broken met ghewelt
sonder een en wildi niet
int lant dat alandalijf hiet
salcaidis hiet dat bi namen
sarrasine seiden alle te samen
dat machumet in sijn leven
dien selven god hadde verheven
ende ghemaect in sinen namen
ende daer in beseghelt te samen
van duvelen een legioen
diet ghene alsoe bescermen doen
datment ghebreken niet en can
ghenaecter oec een kersten an
hi wort ghevreest ende vervaert
comt een heiden darwaert
op dat hi machomete daer aenbede
hi gaet ghesont van der stede
sit een voghel oec op dat
hi blijft doot ter selver stat
op die zee staet ende es een steen
groot ende hoech ende als een
hout van der sarrasine werke
recht op der zee ghemercke
effene ghehouwen ende gheen bet
op die erde effene gheset
soe hoghe opgaende sonder lieghen
alse enich raven mochte vlieghen
daer op es die afgod gheset
proper na die heidene wet
van auricalco ghegoten dan
na die ymagie van enen man
recht staende opte voete sijn
te middaghe blinct sijn aenscijn
enen slotel in die rechter hant
ende groet dien hout die viant
der sarrasine wet ghewaghet
van den slotele die hi draghet
dat hi hem uter hant sal vallen
int jaer te voren als in gallen
een coninc sal werden gheboren
die al spaengien sal verstoren
ende brenghen ter kerstene wet
daer na wart onlanghe ghelet
alse die heidene sien dat
si selen dan haren scat
in derde graven ende vlien
die heidene segghen dit sal gescien
karle die wan met ghewout
in spaengien silver ende gout
dat hem die coninc sende daer
hi lach in spaengien drie jaer
van sinen scatte dien hi wan
soe maecte die grote man
van galissien sinte jacobs kerke
van sonderlinghen sconen ghewerke
meerre dan si was te voren
enen bisscop heeft hi er in vercoren
ende heefter moencke in gheset
nae sinte ysidorus wet
ende vercierde die stede
met pelne en met clederen mede
noch van den silvere ende van den goude
dat hem doen bleef menichfoude
ende dat hi brachte in vrancrike
maecte hi kerken scone ende rike
onser vrouwen kerken taken
in die stat dedi maken
ene in sinte jacobs ere mede
die daer noch staet in die stede
van toulouse hi maecte mere
ene in sinte jacobs ere
te parijs maecti oec ene
tusscen mommarters ende der seine
in sinte jacobs ere mede
ende daer toe in meneghe stede
karel es hier na met allen
ghekeert int lant van gallen
in sijns selfs conincrike
doen versaemde in affrike
een heiden coninc een groot here
ende quam na sinen ghere
hier over die zee ghevaren
in spaengien met sine scaren
alse karle was thuus ghereden
ende waende tlant laten in vreden
daer wan die heidens coninc al tlant
dattie sarrasinen hadden in hant
ende hi sloech al ende hinc
luttel meneghe hem ontghinc
van kerstenen metten live
sine vermoerden man ende wive
karle heeft dit vernomen
ende es weder derwaert comen
met groten here met groter macht
alse die wille heeft ende acht
te wederstane dat heidene diet
anders ghevaren alst god behiet
ende voer henen in corter stonden
te spaengien waert over die gheronden
dus es karle in spaengien comen
ende heeft die waerheit vernomen
wie hi was die soe moghentlike
comen was ute affrike
die hem af wan spaengien lant
ende dat hi hiete agolant
ende alse agolant heeft vernomen
dat karel es ieghen hem comen
dede hi hem sinen wille ontbieden
bi raden van sinen lieden
weder hi woude teghen hem striden
met hem twintichster in elker siden
soe met min soe met mere
karle antwoerde die here
dat hi er sende van sijnre side
alse vele alse hi wille ten stride
hi sender alsoe vele teghen
ende men late gode der dinc pleghen
doen sende karle van sijnre side
hondert ridderen te ghenen stride
ende hondert sender agolant
doen sloeghen donse al te hant
die heidene hondert ridderen doot
daer noit een en ontscoet
agolande die dat wondert
sendere anderwerven hondert
die bleven oec alle opt velt
datter noit een tlijf behelt
doen sendire tweehondert daer naer
ieghen onse cc die oec daer
alle opten velde doot bleven
dat niemant en behilt tleven
ende agolant die sende daer naer
dusent ridders die quamen daer
ende karle dusent daer teghen
die heidene worden al versleghen
nalijcs cleine ende groot
sonder datter somech ontscoot
ten derden male wart agolant
sijn raet ende vant te hant
dat keiser karle verliesen soude
waert soe dat hi striden woude
doen ontboet hi hem ten naesten daghen
wijch te leverne sonder saghen
waert soe dat hi woude striden
dit wart ghevest in beiden siden
nu waren die kerstene tier tijt
die des avents voer den strijt
haer wapen slepen ende maecten claer
nerenstelike om te stridene daer
ende elc stac al daer sijn spere
voer sine tente in dat here
in ene mersch bi eenre riviere
die seya heit na des lants maniere
des merghens soe vantmen daer
ghegroit elc spere van den ridders daer
die des daghes souden sijn martelare
ende sterven voer agolants scare
des wonderde meneghen ter steden
die scachte hebbense af ghesneden
neven der erden meer noch min
ende lieten den struuc staen daer in
daer ute scoten telghere sciere
ghemaket na speren maniere
die men noch al daer ter stede
mach sien in den daghe van heden
want die scachte meest esschen waren
soe siet men daer meest esschen baren
dit was wonder sonder ghenoet
ende der zielen bliscap groet
maer na der armer menschelichede
waest een teiken van scaden mede
ten naesten daghe begonste men striden
vreesselijc in beiden siden
dat kerstenheit nam scade groot
daer bleven opten velde doot
der kerstene veertich dusent man
die hertoghe mile daer scade lach an
rolants vader bleef daer doot
karle was in vreesen groot
sijn ors bleef onder hem doer steken
dus heeft hi te voete ghestreden
twee dusent heidene an hem comen
tsweert heeft hi metter hant ghenomen
dat gaudiosa hiet in latijn
en mochte niet verbetert sijn
hi sloech ontwee man ende peert
niet mochte staen ieghen tsweert
die nacht ghinc doen in hant
elc sciet daer van sinen viant
karle ende de sine saen
sijn te haren tenten ghegaen
ten naesten daghe na orloghes wise
quam den coninc karle iiij markise
uten lande van ytale
met versschen ridders ghewapent wale
vierdusent hadden si er an hant
alse dit verhoerde agolant
trac hi wech ende es ghevloen
ende en wiste wat els daer toe doen
ende karle keerde in gallen
met sinen volke doen met allen
alse die soe cranc was dat hem dochte
dat hi hem volghen niet en mochte
binnen der wilen dat agolant
es gheweken gods viant
om te meerne sine macht
want hi verloes vele daer hi vacht
ende karle voer in vrancrike
om volc te gaderne des ghelike
hier binnen selen wi u bedieden
vele dinghen die oec ghescieden
binnen der tijt dat hi oec vromelike
hilt dat roemsce keiserrike
int derde jaer dat karle was
roemsce keiser als ict las
ghinghen die francsoyse stunen
met erren moede op die hunen
daer si langhe ieghen vochten
soe dat sise al tonder brochten
ende die te voren menich lant
bedwonghen hadden an haer hant
ende gherovet menich rike
worden nu soe jammerlike
onderghedaen dat si en mochten
hen verweren wat dat si vochten
want si verloren in enen stride
alle die edelste van haerre side
soe datter niet en bleef te live
sonder allene eighene kative
soe wat scatte soe wat ghelde
si te voren met ghewelde
der werelt hadden af ghenomen
dat es nu al gader comen
den francsoysen al te baten
nie en wart soe uter maten
van ghenen wighe vrancrike
van juele van scatte soe rike
alse bi dien wighe dede
daer einde der hunen moghenthede
int selve jaer verghinc die mane
driewerf daer ment sach ane
ende ene warf die sonne mede
oec sachmen grote wonderlichede
in die lucht tiden grote scaren
alse ridders die te wighe varen
seghebrecht seghet int sesde jaer
dat karel keiser wert voerwaer
dedi pauluse sinen diaken
ute nemen ende maken
dat beste van der heiligher scrifturen
dat wilen in ouden uren
die heilighe liede hadden bescreven
ende deder lessen af ute gheven
die men noch leest gode teeren
in der heiligher kerken ons heren
in desen tiden ghelovets mi
sende coninc aaron van parsy
karlen grote ghiften mede
om te hebbene pays ende vrede
die bode hiet abdelle
hi brachte karlen daer ic af telle
een pauwelyoen ghemaect wale
na een ghesate daer in een zale
stont ghemaect scone ter cure
ambachte oec binnen muere
paleer cameren ende kemenade
daer men in dinghen soude ende raden
tretsore kokenen al ambachte
selc alse een prince dachte
van varwen ende van werke diere
ende van menegher maniere
wijt ende groot meer dan mate
recht als eens princen ghesate
repetenten ende pauwelioene
abijssijn ende van dieren doene
daer toe pellen ende baudekine
meneghe edele ende fine
specie ende balseme mede
elcs vele van groter dierheide
ende een horoley wel ghemaect
van auricalco wel gheraect
daer in xij uren besceiden waren
soe dat uut elker quam ghevaren
ridderen die daer op staken
ende daden clincken ende craken
dat horoley alst was tijt
dit was te hoerne een delijt
nochtan was int horoley mede
meneghe grote wonderlichede
met soe quamer mede te waren
twee uutnemende candelaren
van auricalco diere ende groot
ende van werke sonder ghenoot
dus waren in karels tide
coninghe ende lantsheren blide
dat si sijn vrient mochten wesen
soe sere ontsaghen si desen
nu hoert van agolande meer
daer ic u af seide eer
nu voert gaet hier ane
als ic u sal doen te verstane
dmeeste orloghe van groten striden
dat in dier werelt tiden
je ghesciede in ertrike
men las noit dies ghelike
want nu heeft agolant dor reden
heidenisse in allen steden
ende heeft vergadert al te hant
meneghen groten gods viant
sarrasine van wilder viten
more oec ende moabiten
parden ende entipliene
affricane ende persiene
den coninc van arabien
den coninc van alexandrien
ende van barbarien den coninc noch
ende den coninc van maroch
den coninc van majorken mede
den coninc van meque der stede
ende den coninc van sibile
ende van cordes oec terwile
dese sijn over die geronde comen
ende hebben ghewonnen ende ghenomen
ene stat die angenium hiet
ende alsmen bescreven siet
ontboet agolant karlen dat
dat hi hem vergave sinen hat
op dat hi wilde onder hem wesen
ende hi wilt hem gheven in desen
scat ende penninghe menichfoude
gheladen met silvere ende met goude
sommers vele sonder ghetal
dat hi hem bringhen sal
om dat hien gherne kennen soude
ende om dat hien laghen woude
in enen wijch ende slaen te doot
karle hadde wijsheit groot
ende sach ende kenden wel te hant
wat hier mede meinde agolant
ende nam vier dusent ridders dare
die starcste van al sijnre scare
ende voer ter stat in vier milen na
daer agolant was als ict versta
ende liet sine ridders ligghen daer
ter achter hoeden ende voer bat naer
met veertich riddere alsoe voert
tote enen berghe bi der poert
daermen die stat af mochte sien
ende sciet daer alsoe van dien
sine diere cledere dedi af
ander cledere men hem gaf
ende ontlijcsende hem ter uren
sinen scilt dede hi vuren
achter hem op een peert
dat nederste recht op waert
alsoe moesten boden riden
om beden in orloghens tiden
met enen riddere sinen pat
quam hi ghereden daer ter stat
daer heeftmen hem die porte ondaen
ende men heeften gheleit saen
beide gadere metter hant
vore den coninc agolant
alsi der talen mochten pleghen
seiden si dat si van karels weghen
als boden daer waren ghesent
niet om te houdene parlament
maer dat hi met veertich ridderen quame
ende hi gherne selke sake name
alsmen hem boet ende selc goet
ende hi gerne manscap doet
ende dat hi ieghen karlen alsoe houde
met veertich ridderen comen woude
ende karlen dat goet gave
ende manscap dade daer ave
karle en ware niet verre van der steden
hi mochte wel comen met vreden
karle heeftene wel besien
ende marcte sine ghedane mettien
oec besach hi die stat hare ende dare
waer si best te winnen ware
oec besach hi te waren
die coninghe ende hare scaren
die met agolande comen waren
ende es alsoe henen ghevaren
daer hi sijn ridderen liet
ende van daer hi vortwaert sciet
vaste henen sijnre straten
tote daer hy die xl hadde ghelaten
agolant die volghede naer
met seven dusent ridders daer
maer karle ende die sine weken
alsi saghen die heidene treken
ende es in vrancrike ghekeert
ende heeft sijn here soe ghemeert
dat hi op enen corten dach
weder quam ende belach
agenium die vaste stede
agolande ende sijn volc mede
ende lagher seven maenden an
ter sevender maend hi began
rechten magnele ende evenhoghen
agolant sach voer sijn oghen
dat die stat stoet te verliese
die coninghe ende sijn volc van kiese
nam hi ende vloe sijnre straten
si slopen doer proveie gaten
ende soe henen over die geronde
over twater in corter stonde
want si loept vaste ane die stat
des anders daghes vroe na dat
wan karle die stad ende de sine
daer bleven tien dusent sarasine
dander ontfloen daer si konden
over die riviere der geronden
ende agolant ontvloe na dat
toet sentes in die stat
karle ende die sine volghen
ende ontboet hem na verbolghen
dat hi op gave die stede
hi seide dat hijs niet en dede
maer hi wilde komen te velde
ende striden daer met ghewelde
diet tfelt behielde dat die stat
sijn eighen blive na dat
savents voer den wighe laghen
die francsoise bi haren maghen
tusschen taelgeborch en sentes der poert
op ene riviere die men hoert
in latine noemen caranta
die kerstene alle als ict versta
staken als si waren ghewoene
haer speren voer haer pauwelioene
des anders daghes hebben si met dien
haren speren ghelovert ghesien
ende in die erde scone becleven
daer bi was hen teken ghegheven
dat alle die ghene sonder waen
hare martelie souden ontfaen
in dien daghe doer onsen here
dies waren si blide seere
ende alle dese goede liede
dien dese dinc daer ghesciede
traken hen al daer te samen
ende den voerwijch dat si namen
daer si meneghen met ghewelt
stouten heidenen hebben ghevelt
doch soe bleven si mede al daer
vier dusent wasser voerwaer
karle was van den orse
daer ghevelt in die porse
ende dat ors bleef daer doot
ende die slachtinghe was daer soe groot
in beiden siden van den velde
die heidene moesten met ghewelde
den kerstenen dat velt laten
ende vloen henen haerre straten
coninc karle wert vermonteert
daer si alredicst waren ghespeert
in den wijch ende doerbrac al dat
ende maecte enen widen pat
daer wart in die vlucht ghesleghen
doen wel menich heiden deghen
die rike coninc van agabie
ende die coninc van bugie
ende agolant die es ontreden
want die kerstene soe seer streden
dat hi begaf al sijn commune
ende vloe in te pampelune
want hem dochte dat hi sat
seker in die vaste stat
daer trocken aen hem sine scaren
die den kerstenen ontreden waren
ende als hi sach wat hem bleef
anderwarf hi karlen screef
dat hi daer sijns ontbeiden soude
waert dat hi noch striden woude
karle en hilt hem niet an sijn bieden
hi sach tverlies van sinen lieden
ende hilt dat hi op hem wan
ende deilde dat onder sine man
ende es selve bi ghemeinen rade
om dat groot was sine scade
tote in vrancrike ghevaren
om noch te meerene sine scaren
alse karle in vrancrijc quam
vant hi meneghen stouten ridder gram
om sijn verlies om sine scade
ende om die grote overdade
van den fellen sarrasinen
karle die hem wilde pinen
eest gods wille doot te blivene
oft die heidene te verdrivene
van sente jacobs grave des groten
hi ontboet al sine ghenoten
beide in beyeren ende in swaven
in almaengien princen ende graven
kercheren ende ridderen mede
wie dat ware in eneghe stede
die in eighendome ware verladen
ende oec in eneghen mesdaden
oft oec in eneghen ghevechte
eighen stonde ter kerken rechte
in almaengien in ytale
in gallen oec alsoe wale
dat si alle vri wesen souden
opdat si met hem varen wouden
weren die sarrasine met crachte
ende haer na comende gheslachte
soude oec emmermeer daer bi
wesen voert meer vri
die oec laghen in prisoene
scout hi quite bi selken doene
ende die arme maecte hi rike
om hem te volghene willechlike
die laghen in nide ende in hate
die dedi versoenen ende quite laten
die ontervet waren ende verdreven
dede hi thare weder gheven
soe dat si hem ghehelpen mochten
die ghene die ten wapen dochten
ende met scilde ende met speren
vechten conden ende verweren
heeft hi te ridderscape vercoren
ende die sine hulde hadden verloren
vergaf hi sinen evelen moet
ende gaf hem weder al haer goet
dus versaemde hi sijn here
hondert dusent man ter were
ende vierendertich dusent mede
ridders van groter werdichede
sonder voetganghers ende scilt knechte
die men niet en mach te rechte
in enighen ghetale bevaen
ende voer henen te spaengien saen
ieghen den coninc agolant
die was der kerstene viant
ende dit sijn der princen namen
die met keiser karle quamen
alsoet ons van turpine es bleven
diet ons aldus heeft bescreven
ic turpijn ardtbisscop van riemen
die dit screef ende anders niemen
ic was die dat volc castide
ende leerde ende oec benedide
ende wapende met minen troeste
ende uten stride dicke verloeste
want ic met wapenen ende met handen
dicke fel was den vianden
rolant van mantes die grave
des keisers neve daer men ave
soe grote vromicheit vint
hi was des graven milen kint
ende berten die suster was
keiser karels als ict las
vier dusent man haddi wijchare
met hem varende in sijn scare
van geneven die grave olivier
sijn vader was die stoute reinier
dien volgheden na minen wane
drie dusent stoute ridders in ghedane
arastans coninc van bertaengien
voer oec in die vaert van spaengien
met seven dusent in sijnre siden
nochtan was in den selven tiden
in bertaengien een ander mede
die oec sat in conincs stede
ende hiet oec coninc van bertanien
daer was oec enghelrijn van aquitanien
hertoghe daer oec in ene stede was
die maecte wilen als ict las
augustus dus hebben wijt verstaen
ende hiet haer wesen onderdaen
sentes ende limogen mede
putiers ende bordeus die stede
van al den lande datter toe behoert
der stede name ende haer woert
gaf augustus die here groet
maer sent dat englerijn was doot
soe bleef woeste al die stat
want al tmannevolc datter in sat
wart versleghen al te male
in den wijch te roncevale
ende men vant gheen volc na dat
die besitten wilden die stat
daer voer mede lesen wi hier
van bordenes coninc gayffier
ende den coninc goudebout
van vrieslant een coninc stout
van nantes olles die grave
daer men vele tellet ave
ende aernout van beaulande
die selve doot sloech agolande
van beyeren die hertoghe naaman
die dicke prijs met wapenen wan
ogier coninc van denemerke
die ghetrouwe riddere ende die sterke
van borges die prince lambrecht
die vrome was int ghevecht
ende samsoen die prince hoghe
die in burgoendien was hertoghe
constantijn die stoute romein
die baliu was int roemsce plein
die hertoghe van loreine garijn
dit waren die princen kerstijn
die in karels here waren
drie dachvaert waren lanc die scaren
ende alsoe breet docht oec scinen
men hoerde die perde ende die businen
over twelf milen verre
dies wert meneghe vrouwe erre
te pampelune waert trac dat here
ieghen agolande ter were
karle hadde gheleert te voren
spaengien tale alsoe wijt horen
in sine joghet tote tolette
dies hadde hi te minder lette
te sprekene ieghen spaensce boden
agolant heeft hem ontboden
dat hien gherne selve sprake
karel gheorloeft die sake
ende men nam in beiden siden
goede vaste vrede tien tiden
soe dat si te gadere quamen
si gaven antwoerde ende namen
soe dat si daer over een draghen
wies ridderen dat dandere verjaghen
oft opten velde doot slaen
sine wet es best sonder waen
doen ghincmen daer ten selven tiden
twintich ieghen twintich striden
ende die sarrasine bleven doot
daer en onscoet clein noch groot
doen sendere veertich agolant
ende karle veertich al te hant
die wel van wapenen conden
ende die kerstene verwonnen
doen sende men in elke side
hondert vrome ridders ten stride
ende die kerstene wonnen tvelt
op die heidene met ghewelt
alsoe dat si hen ontreden
anderwerf si noch streden
tweehondert teghen tweehondert man
een vreeselic strijt doen began
ende die kerstene sloeghen doot
die heiden al clein ende groot
doen sprac die coninc agolant
ende lide wel al te hant
dat beter ware die kerstene wet
dan die mameth hadde gheset
ende seit hi wilt ane karle gaen
ende smarghens doepsel ontfaen
ende bejaghede vaste gheleide
te vaerne ende te keerne beide
des marghens in den vasten vrede
quam hi met groter moghenthede
omtrent misse tijt agolant
alse doopsel tontfane te hant
den keiser karle heeft hi vonden
sitten eten tien selven stonden
oec marcti sere tier stat
hoe men daer met ordenen sat
die ridders elc in haer stede
die canoencke sonderlinghe mede
die moencke oec in die hare
in haer abijt in hare affare
soe sat elc man daer ende at
agolant bevraghede dat
wat volke het ware van elken cleden
ende men hevet hem besceden
doen sach hi over ene side
dertien arme harde onblide
ter erden sitten in clederen cranc
sonder amlaken ende banc
wat si aten merct hi ter wise
dat cranc was al haer spise
doen vraeghde agolant sonder sparen
wie die arme liede waren
karle seide ic salt u leren
dat sijn die boden ons heren
die wi voeden om onsen here
in der twelve apostolen ere
agolant sprac dese tale
hi en dient sinen here niet wale
die sine boden dus ontfaet
dien bi di te sittene staet
sijn wel ghecleet ende wel ghevoet
ende si verteren een groet goet
dijns heren boden die bederven
want si van coude ende van hongher sterven
si sitten verre van die mede
hi doet sinen god lelijchede
die dus sine knechte set
du heves mi gheprijst dine wet
mer alsmen sien mach voer oghen
soe mach mense valsch toghen
orlof nam hi ende voer dane
doepsel wederseide hi tontfane
ende ontboet karlen strijt
des anders daghes ter merghen tijt
ende karle heeft dit verstaen
hoe hijt doepsel niet wilde ontfaen
ende was droeve ende erre sere
dat hi verloes soe groot een here
ende dede den armen in sijn here
spise gheven na haren ghere
ende cledese uter maten wel
des marghens was die wijch so fel
datten heidenen ghinc te scanden
arnout die here van beaulanden
vernam midden in die porse
agolante op enen orse
in ene sere sterke scare
dien trac hi sere met pinen nare
ende doer brac ende doer sloech
ghene scare vromelijc ghenoech
ende midden in die porse groot
sloech hi agolanten doot
doen dat heidensce volc sach
dat haer here daer doot lach
worden si in rouwen groot
soe menich heiden blever doot
dat dat kerstene here woet
aldaer in der heidene bloet
pampelune wart op ghegheven
si lieten daer alle haer leven
die coninc van cordes ende van cecile
si vloen ewech ter selver wile
met eenre scare niet groot
som die kerstene bleven doot
om dat si keerden uten stride
om rovens wille tien tiden
want als si weder souden keren
gheladen te harer onneren
die twee coninghe daer wi af seiden
die ontvloen ende hen laghe leiden
die van cordes ende van secile
ende sloeghen der onser ter wile
meer dan dusent ter doot
die daer bleven bi dolheit groot
ten anderen daghe als wijt horen
sende die prince van den moren
ane karlen ende ontboet hem strijt
ten naesten daghe sonder respijt
op dat hi hem weren durre
ende die prince die hiet furre
karle gheorloefde den strijt
hi scaerde hem in corter tijt
ende trac alsoe te velde waert
gode bat hi an die vaert
dat hi hem vertoenen woude
wie ten stride bliven soude
god heeft sine bede ontfaen
hi sach op hare wapene staen
een cruce ter selver tijt
die sterven souden in den strijt
ende dat cruce dat was roet
mettien karle alle die besloot
wel vaste in sine oratore
ende ghinc vechten op die more
ende heeft furren den prince ghevelt
met hem drie dusent op dat velt
ende doen hi sine oratore ontsloet
vant hi alle sine ridders doot
want god maketse na haer gheren
na sinen wille marteleren
hier na quam den keiser mare
dat een gygant te nasers ware
heet ferraguut van groter machte
ende was van golyas gheslachte
dien wilen metter slingher sloech
tkint david des menich loech
die ammirael van babilone
sendene daer om karels hone
met twintich dusent turken daer
om den onsen te doene vaer
dees ontsach spere noch schichte
sijn vel was soe ghedichte
dat niement wonden en mochte
wat steken dat men daer op brochte
veertich manne had hi crachte
karle voer derwert met sijnre machte
ende viel te nasers voer die poert
die gygant quam buten voert
ende vraghede oft iemant ware
die ieghen hem dorste dare
vechten man ieghen man
ende karle sende dan
coninc ogiere den stouten deghen
daer hi voer willijc ieghen
ende alsene ferraguut vernam
ghemaclijc hi te hem waert quam
in den rechteren arm hien prant
ende droeghene van daer tehant
tote nasers in sijn prisoen
dat hier niet teghen conste ghedoen
al ghewapent an sinen danc
dese rese was twelf ellen lanc
die men heet cubitus in latijn
ene elle lanc was sijn aenscijn
sine arme ende sine scinckele waren
elc vier ellen lanc te waren
sine vinghere drie palmen lanc
na des conincs ogiers ganc
wart ieghen ferragute ghesent
een stout riddere ende wel bekent
reinaut van albespine
dien nam hi oec sonder pine
met enen arme alst ware een lam
ende droeghene tote daer hi quam
bi ogiere in dat prisoen
noch sal hi meer wonders doen
daer na sende men hem hen tween
constantijn dat was die een
baliu van rome der stede
dander olles die grave mede
in beide sijn arme heeft hise ghedragen
daer vele liede toe saghen
int prisoen daer dander laghen
leide hise in rouwen ende in claghen
wat hulpe dat ict lanc make
ic wille corten u die sake
aldus daer twee ende twee quamen
alsoe datter twintich te samen
int prisoen laghen doe
des karle was onvroe
doen woude karle niet ghehinden
dat hire daer meer wilde sinden
doen quam rolant sire suster sone
die stout was ende coene
des conincs marscalc als ict las
die noch maer een kint en was
ende bat sinen oem den coninc
dat hi hem orloven wilde die dinc
dat hi wreken moghe ende wederstaen
dat ferraguut hevet ghedaen
die oem sach dat kint van kiese
dat hem swaer ware ten verliese
ende en wouts hem ghehenghen niet
dies hadde rolant groot verdriet
ende claghede ende bat mettien
soe dat die oem liet ghescien
doen was rolant harde blide
ende ghereide hem ten stride
ende quam ieghen hem ghereden
die rese namene ter steden
uten zadele hine prant
allene metter rechter hant
alsoe als hi dandere alle dede
ende leidene aldaer ter stede
opten hals van sinen paerde
ende voer henen sijnre vaerde
hier omme was rolande therte sere
ende troeste hem an onsen here
ende greep den rese bi den baerde
opten huepe van sinen paerde
heeft hien achter waert gheboghen
ende es op sinen buuc ghevloghen
dus vielen si beide van den peerde
hi ende die rese ter eerde
mettien sijn si opghestaen
ende weder op hare perde saen
rolant trac sijn swaert durendale
dat hi goet ende scerp kende wale
ende waende den rese ontwee slaen
maer tpaert moeste den slach ontfaen
dat sloech hi dore metten sweerde
dat die gygant viel ter erde
ende heeft oec sijn sweert ghetrect
alse die hem te wrekene mect
sijn sweert hevet hi verheven
maer roelant die hem was beneven
sloeghene opten arm soe wel
dat hem sijn sweert ontfel
doch en haddi ghene noet
in den arm cleen noch groet
ferraguut liet sweert vallen
ende waende rolande slaen met allen
metter vuust ende sloech sijn paert
opt hoet dat storte ter vaert
ende bleef doot op die stat
doen gavensi meneghen plat
metter vuust beide te voet
die wijch toter noene stoet
ende daer over dat si vochten
met stene soe si best mochten
want daer lach in dat sant
menich scarp caliant
ende alst ter vespertijt waert draghet
die rese enen vrede bejaghet
toter merghenstont an rolande
ende droeghen over een te hande
dat elc sal comen te sijnre were
sonder ors ende sonder spere
dus es elc ghekeert ten sinen
eer die sonne liet haer scinen
des anders daghes vroech si comen
alsi den kamp hadden ghenomen
die rese brachte een sweert
maer en was niets weert
want rolant brachte enen staf
ghewronghen daer hi mede gaf
den rese meneghen groten slach
dat hem niet een haer en wach
oec worp hi op hem meneghen steen
want daer lach er menich een
maer hem en scade werp noch slach
dus vochten si toten middach
doen bat ferraguut ene bede
want hem die vaec wee dede
datmen des strijts name een bestant
doen gheorlovet daer rolant
die gigant es gheleghen
ende wilde sijnre rasten pleghen
rolant die edel was van zeden
nam daer enen steen ter steden
ende leidene hem ondert thoeft houde
om dat hijs te bat rasten soude
ferraguut die waert ontwake
als hi gherust hadde met ghemake
ende rolant es hem gheseten bi
ende hem te vraghene began hi
hoe hem dat lijf ware soe vast
dat hi niet ontsaghe een bast
noch weder stoc noch sweert noch steen
doen sprac die rese ens let negheen
daermen mi wonden mach groot noch clene
sonder in minen navele allene
rolant swighet alsi dit hoert
alse die niet verstaet dit woert
doen bevraghede die gygant
den here rolande al te hant
wat der kerstene wet ware
roelant daer af openbare
heeftene hier af wel berecht
kerstenlike alse gods knecht
ferraguut sprac dat seg ic u
op die vorwaerde willic striden nu
of dijn gheloeve gherecht si
dat ic verwonnen werde daerbi
ende oft valsch si dattu mat
bliven moets al hier ter stat
ende die verwint hebbe die ere
dat soe consenteerde roelant die here
elc ghereide hem daer ten stride
roelant spranc daer over side
want die rese enen slach scloech
daer hi den staf tegen droech
dien die rese ontwee karf
ferraguut rolande verwarf
dat hien nam in sine arme beide
ter erden lichte hien leide
roelant riep doen ane met sinne
den gods sone die de coninghinne
maria droech ende hare mede
ende alst god gaf daer ter stede
warp hien onder hem ter vaert
mettien nam hi des resen swaert
ende stac hem ter selver stonde
in sinen navele ene wonde
ende spranc van hem bat af
die rese een swaer luud doen gaf
ende riep helpe als een sot
ane machomete sinen valscen god
want hi ghevoelde der doot pine
ende doen quamen die sarrasine
ute ghelopen in dat leste
ende droeghene binnen hare veste
ende roelant die es ghekeert
te sinen oem ghesont ende gheert
ende onse liede volgheden naer
die ferragute droeghen daer
ende worden met hem der stat ghemene
ende sloeghen al groot ende clene
dus bleef doot ferraguut
si braken prisoen ende daden uut
die ghevanghene di daer laghen
die doen grote bliscap saghen
doen sette karle sine vaert
van danen te cordes waert
danen waren heb ic verstaen
seneca wilen ende sijn oem lucaen
daer ontbeide te diere wilen
die coninc sijns van sibilen
ende die coninc van cordes mede
alsi quamen daer ter stede
sende karle ene scare
om den voerwijch te nemene dare
op die felle sarrasine
die quamen alst was in scine
wonderlike int gemoet
want elc riddere hadde te voet
te sinen breidele een garsoen
nu hoert hier een wonderlijc doen
elc hadde ghemaect voer sijn aenscijn
dat niet eiseliker en mochte sijn
ene calmastrie in die ghebare
alse oft eens duvels aenscijn ware
ghehorent ende ghebaert mede
oec na haers lants sede
hadde elc ene bonghe daer si an
clipten ende sloeghen dan
soe dat onse perde worden versaghet
oftse die duvel hadde ghejaghet
want si vloen uten ghedane
wat pinen men hem leide ane
noch doer sporen noch doer slach
en was niemant diese keren mach
dus bleven si te dier tijt
ghescoffiert ende sonder strijt
keiser karle die gheboot
dat men des naest daghes doer die noot
den perden decten hare oghen
om dat si souden ghedoghen
te bat der bonghen ghescal
dede hi hen doren stoppen al
dus quamen si met nide
tornich sere ten stride
vroech begonsten sijs metter sonnen
ende hebbense al doer ronnen
al toten hoghen middaghe
daer daden si grote plaghe
doch hilden si tvelt met groter pine
want alle die sarrasine
hilden hem vaste aen enen waghen
die enen vane brochte ghedraghen
die acht starke ossen toghen
haer sede was alsi van hoghen
den vane saghen staen bliken
soe en wasser ane gheen wiken
karle waert dies gheware
ende voer midden in die scare
daer hi niemende en spaerde
ende sloech met sinen swaerde
den scacht ontwee die vane viel neder
doen ghinghen si vlien vort ende weder
ende lieten eene scare groot
achtdusent opten velde doot
ten naesten daghe hem beriet
albumagor die coninc hiet
ende gaf op cordes na desen
op dat hi kersten soude wesen
ende van karlen soude houden sijn poert
niement en dorste van doen voert
ieghen karlen meer in spaengien striden
hi deelde tlant te dien tiden
sinen lieden elc na sijnre waerde
dat hi ghewonnen hadde metten swaerde
hadden noch heren selken moet
dat si deelden ghewonnen goet
elken na dat hi ware wert
ende si oec stout waren ende onververt
si souden noch in haren lande
vinden oliviere ende roelande
karle liet sijn meeste heer int lant
om al te settene an sijn hant
te compestelle es hi ghevaren
met een deel volx te waren
hi sette weder in die steden
papen ende ridderen met vreden
ende bisscoppe teenre concilie daer hi sat
te compostelle in die stat
ende sette daer in sinte jacobs ere
dat elc bisscop ende elc here
ende prince ende coninc mede
den bisscop van compostelle der stede
onderhorich waren al te male
van den lande van portegale
van galissien van al spaengien
teser consilien teser calaengien
ende teser wighe was ic turpijn
van riemen metten live mijn
met neghen bisscoppen met vele clerken
te compostelle in der kerken
ende wider enen outaer mede
bi des conincs karels bede
in julio opten eersten dach
alt lantscap dat in spaengien lach
gaf karle sinte jacoppe daer
ende gheboet verre ende naer
dat elc man van galissien lant
ofte van spaengien metter hant
vier penninghe der kerken gave dare
ende hi daer mede quite ware
van al daer scalcheit ane lach
oec gaf hi uut op dien selven dach
dat die bisscoppe al te samen
hare bisscoplike roede namen
ende coninghen hare cronen
om sente jacob ere te verscoenen
sine exempel nam hi daer na
dat tote ephesien in asia
daer sinte jan sijn broeder leghet
datmen door sijnre eren pleghet
daer tontfane roede ende crone
dus eerde hi sinte jacob scone
te desen tiden laghen mede
te cesaraugusta in die stede
die sarragoga es ghenant
twee heidene coninghe een belegant
ende sijn broeder marcerijs
dese waren in diere wijs
in spaengien ghesent van babilone
om keiser karels hone
karle vernam te waren
dat dese twee coninghe daer waren
ende sende aen hem gaveloene
enen edelen man van valsscen doene
ende ontboet hem in sekere dinghen
dat si kerstendom ontfinghen
oft dat si hem tribuut senden saen
gaveloen was wel ontfaen
ende dede sijn bootscap als een quaet
nu hoert die grote mordaet
die heren waren saen beraden
dat si karlen senden gheladen
dertich perde som met goude
som met silvere doer sijn houde
ende vierhondert perde met wine
na sede der sarrasine
den besten die men drincken mochte
datmen dien den vechters brochte
ende drie dusent sarrasine wijf
die volmaect hadden tlijf
om dat si hoepten van den wine
die kerstene droncken te sine
ende dan souden si met haren liven
sonde doen metten wiven
ende haren god verbelghen soe
dat hise maken soude onvroe
gavelone gaven si mede
gheladen met scatte ende met cierhede
twintich perde voer sine scade
om dat hi die ridders verrade
die karle meest hadde vercoren
aen hem te wrekene haren toren
gaveloen die nam den scat
ende beloefden hem oec dat
dat hi voer alle dinghen
haren wille soude toebringhen
die meeste ridders namen den wijn
maer niet en mochten sijn
die wiven in hare scaren
maer die van minre name waren
namen die wive ende daden quaet
nu merct ende verstaet
gaveloen gaet pensen nacht ende dach
hoe hi dat toe brenghen mach
dese jammerlike quade daet
ende gaf karlen den raet
dat orberlic ende goet ware
dat hi beleide met sijnre scare
portisers den nauwen pas
karle gheloefde hem das
ende bat sinen besten dat si souden
den pas hoeden ende houden
dat was oliviere ende roelande
ende den coninc goudebande
van vrieslant ende oec den staerken
ogiere van denemerken
ende van bartaengien coninc arrastanc
ende garine den hertoghe stranc
van loreine die goedertiere
ende van bordeus coninc gaifiere
van borges den prince lambrecht
belsulc die grave van lenters gheacht
salemoen ende samsoen te waren
die hertoghe van borgoengien waren
ende arnoude van beaulande
die doet sloech agolande
van beyeren hertoghe naaman
van borgoendien abry nochtan
constantijn die prince van rome
dese bat hi als ic gome
dat si den pas ende dat dal
hoeden souden in roncheval
ende andere grote heren mede
oec liet hi in haer moghenthede
twintich dusent kerstene voerwaer
ende karle sciet van hen aldaer
ende bat hen dat si vromelike
om die ere peinsden van kerstenrike
dus bleven si daer te waren
die karels liefste vriende waren
alsoet gaveloen toe hadde brocht
diese den heidenen hadde vercocht
gaveloen was des blide
ende liet weten te selven tide
beligante ende marcerise
dat dus in deser selver wise
die ghenote daer bleven waren
ende dat si hadden in haerre scaren
die met hen bleven waren dan
ontrent twintich dusent man
coninc marceris ende beligant
namen met hem al te hant
vijftich dusent sarrasine
ende ghinghen luuschen stillekine
in enen woude daer bi twee daghe
bi gaveloens rade sonder saghe
ten derden daghe wisten si das
dat karle overghetoghen was
ende quamen ghetrect uten heghen
daer si in gheborghen laghen
ende scieden in tween haer scaren
twintich dusent daden sire varen
int eerste ten voerwighe
dese quamen met groten prighe
ende hebben die kerstene bestaen
daer ghinc men vechten ende slaen
ende die kerstene verwonnen
alse die vele van wapenen connen
ende reden den heidenen soe an
dat van den twintich dusent man
niet ontghinc cleen noch groot
si en bleven daer alle doot
maer sere moede si hen vochten
eer sise verwinnen mochten
want si sere verladen waren
doen quam teenre andre scaren
al versch viventwintich dusent man
ende reden hen met persen an
ende hebben die francsoise verladen
soe dat si vielen met groten scaden
want die kerstenen bi na al
versleghen bleven in dat dal
dat liet god bi dien ghescien
alsmen merken mach ende sien
want snachts te voren die kerstine
van den sarrasijnscen wine
beloepen waren harde vele
ende vielen in dorperen spele
metten sarrasijnscen wiven
ende som en lieten sijs niet bliven
si en hadden uut vrancrike
met hen bracht oncuusscelike
kerstene wijf daer si bi laghen
om dese sonde lietse god plaghen
daer bleven alle die ridders doot
die weert waren ende groot
sonder roelant die met boudene
ende diederijc hem te houdene
pijnden met eren in dat velt
alle dandere waren ghevelt
in den wighe sonder ic turpijn
ende gaveloen wi moesten sijn
bi den keiser daer hi was
doen hi leden was den pas
doen die kerstene daer doot bleven
god en wilde niet gheven
den heidenen daer die ere
want donse vochten soe sere
ende vercochten hen soe diere
dat die heidene in gheenre maniere
en dorsten daer behouden tvelt
ende traken achter met ghewelt
met meneghen ontbonden vane
roelant die vermoit was van slane
ende sinen vrient hadde verloren
hi liep verwoet in groten toren
te soekene oft iemant ware
achter woude hare ende tare
daer hi aen wrake sinen moet
als ene leuwinne verwoet
die haer jonghe sijn ontdraghen
in dit soeken in dit jaghen
vant hi enen sarrasijn
swarter dan een besinghet swijn
die ghescuult was na die plaghe
in dat wout in ene haghe
an enen boem bant hi dien
dat hi hem niet en soude ontvlien
ende es op enen berch ghetoghen
om te scouwene van hoghen
waer die heiden waren
hi sach vele grote scaren
onghetelt docht hem wale
neder quam hi in den dale
van ronchevale ende nam dien horen
van yvoren scone ute vercoren
ende blies met groter pine
die kerstene hoerden die busine
die in haghen laghen gheslopen
ende quamen te hem waert ghelopen
want si kenden den horen wel
soe datter hem ane vel
ontrent hondert ende nemmeer
mettien dede hi enen keer
toten sarrasijn tien stonden
dien hi aen den boem hadde ghebonden
ende dreigdene van den live sere
hi en wijsde hem den here
marcerise diet al heeft beraden
die sarrasijn bat ghenaden
ende swoer lietine leven
hi wilre hem liteken of gheven
doen leidene roelant opt velt
daer dat heidene here helt
ende hi wijsden in die scare
welc die coninc marcerijs ware
in midden in die porse
op enen groten roeden orsse
met enen scilde die was ront
roelant sciet van hem tier stont
ende hem wies therte ende moet
ende hem verwarmde sijn bloet
als hi die gods viande sach
die hem hadden op dien dach
alsoe grote scade ghedaen
met groter druust ghinc hi slaen
in die viande doen mettien
ende metten selven heeft hi versien
enen den meesten van der scare
dien soe trac hi doen bat nare
gode riep hi an den hoghen
ende heeft sijn goede sweert ghetoghen
ende sloech ghenen rese mettien
van den hoefde toten dien
ende dat ors oec mids ontwee
die rese viel min noch mee
met half den perde ter rechter side
van der luchter verscieden wide
soe coene en was op dien dach
sarrasijn die sach dien slach
hi en ghinc vlien van den vare
ende liet den coninc marcerise dare
met cleinre menichten tien tiden
marcerijs waende oec ontriden
maer roelant was hem te naer
hi moeste tghelach betalen daer
ende bleef opten velde doot
daer wart echt die wijch soe groot
dat roelants hondert ghesellen goet
bleven daer doot in haer bloet
ende rolant wart daer doerreden
met vier speren daer ter steden
ende met steenen gheworpen soe
dat hi met pinen danen ontvloe
marcerijs broeder beligant
die vloe danen ende ruumde tlant
ende roelants ghesellen beide
diederijc ende bouden daer ic af seide
vloen om haers lijfs behout
daer si hen borghen int wout
karel en wiste clein noch groot
van desen dinghen van deser noot
soe dat hi portisers den pas
met sinen volke al leden was
roelant die was sere ghewont
ende sere moede teser stont
ende dreef rouwe ende jammer groot
om der goeder ridderen doot
ten voete van portisers hi quam
ende hi sine raste daer doen nam
onder enen boem bi enen stene
die opgherecht stont allene
in ene mersche bi ronchevale
die scone was ende ghegroit wale
aldaer begaf hi sijn paert
nochdoe haddi sijn goede swaert
durendale dat was soe scone
ghelijc der claerheit van den trone
dat en mochte scarden noch breken
voer dien dat sine hande weken
die hilte was van yvore
die appel beril als ict hore
in den appel stont also
ons heeren name alpha et o
in die lemmele stont van goude
een cruce alse ment hebben woude
als hi dat ute heeft ghetoghen
sach hijt an met droeven oghen
ende deder op een swaer gheclach
want hi hem soe ontsach
dat comen mochte in heidinre hant
die der kerstine waren viant
op enen harden marbersteen
woudi tsweert breken ontween
drie slaghe sloech hi ongheduert
dat die steen te sticken scuert
maer het bleef al ongescaet
doen vant hi enen anderen raet
ende sette den horen te monde
ende blies wat hi gheleesten conde
soe dat die horen spleet ontwee
ende sijn aderen dats wonder mee
van sinen halse scoerden daer mede
van pinen die hi daer toe dede
dit gheluut karlen in doren sloech
want hem dinghel daer toe droech
die acht milen was van daer
die keiser seide overwaer
ic hore roelants olivant
keren soe woude hi te hant
weder achter om dit doen
maer het ontriet hem gaveloen
ende seide hi jaghet in dien foreeste
dus blaset hi doer sine feeste
roelant verloes al sine ghewelt
ende lach int gras daer opt velt
daer quaem sijn broeder bouden toe
doen hien sach was hi vroe
ende wijsde dat hi hem brachte
drincken hem dorste sere onsachte
ende hem was die tale ontgaen
bouden liep om water saen
maer hi en heeft gheen versien
roelants pert vant hi mettien
want hi den broeder sach bi der doot
reet hi na met haesten groot
om dat hi die mare woude bringhen
den keiser van desen dinghen
met desen quam daer als ict las
diederijc die int wout was
ende als hien soe na vant der doot
dreef hi rouwe ende jammer groot
hi bat hem voer dat herte breken
dat hi biechte wilde spreken
nu hadde roelant op dien dach
biechte ghesproken want hijs plach
ende gode ontfaen mede
want turpijn seghet het was die sede
eer die ridders vochten ende streden
dat si hem biechten ende monneghen deden
roelant sprac sommech woert
met pinen brachte hi tleste voert
boven der herten dat hi prant
sijn vleesch daer metter hant
ende hi seide aldus mettien
ic sal in desen vleesche sien
minen behoudere den hoghen
doen leide hi die hant opt oghen
ende seide driewarf mettien
met desen oghen sal ickene sien
ende daer hi sciet des lives ave
seidi ic sie bider gods gave
die bliscap die noit oghe sach
noch die oere ghehoren mach
noch menschen herte mach bekinnen
dat god ghereet heeft diene minnen
oec bat hi ter selver tijt
voer alle die storven in den strijt
ende hi dede sinen einde
voer junius op die xvj kalende
ic turpijn die dese passie screef
daer menich edel ridder bleef
stont voer karlen daer ic las
ene zielmisse sijt seker das
int dal dat men karlesdal noemt
mettien mi een visioen toe coemt
in der stillen dat ic hore
singhen der enghelen chore
wattet was en condic niet verstaen
mettien soe sach ic saen
dat voer mi leet ene scare
als oft swart ridderscap ware
ende seiden wi draghen ter hellen
marcerise met sinen ghesellen
maer uwen tutere die voert scoene
dinghel mychiel in den throene
na der missen als ic dese dinc
den keiser karle vertellen ghinc
doen quam ridende metter vaert
bouden op roelants paert
die telde al watter was ghesciet
ende hoe cranc hi roelant liet
doen was daer jammer ende hant slach
ende het keerde al datter lach
karle reet voert ten selven stonden
ende heeft roelande doot vonden
opwaert ligghende opt velt
die in cruuswijs sijn hande helt
op sijn borst ligghende beide
op hem viel karle ghereide
ende rugierde in diere ghebare
alse oft ene leuwinne ware
die haer jonghe vonde versmoert
sijn mesbaer was verre ghehoert
alsoe datter omme mochte wenen
elcs herte al waret van stenen
al daer dede hi op dat velt
dies nachs slaen sijn ghetelt
den lichame van roelande
dedi balsemen al te hande
met balsemen ende met aloe
ende dede sijn uutvaert met groten wee
in bosschen in weghen dedi groet licht
al dien nacht ontsteken echt
ende lesen ende singhen mede
ende voer hem doen grote ghebede
des merghens alst daghens began
sochtmen die versleghenen man
oliviere die was daer vonden
opwaert ligghende tien stonden
cruuswijs te dien male
int erde ghepriemt met vier palen
ende met wissen daer an ghebonden
ende mede ghevilt te dien stonden
van den halse ten voeten neder
ende doersteken wech ende weder
met quarelen ende met speren
ende met sweerden in der weren
sijn vleesch swert van meneghen slaghe
dien hi ontfinc in dien daghe
al dat daer was dreef mesbaer
doen swoer die coninc karle daer
bi gode al der werelt here
dat hi en ruste nummermere
hi en soude vinden die sarrasine
die hem namen alsoe die sine
met sinen ridderscappe allene
voer hi wech met haesten niet clene
ende die sonne stont stille
in den throen na sinen wille
ende die dach wart drie daghe lanc
doch vant hise an sinen ganc
bi ebra op ene reviere
ligghende bi eenre stede diere
die hiet cesaraugusta hier te voren
die wi nu sarrogoga noemen horen
aldaer si hare feeste houden
met jolijt ende met groter vrouden
daer viel hi op hem met moede groot
ende sloegher daer drie dusent doot
ende keerde weder in ronchevale
ende dede daer ondervinden wale
oft ware waer dat seide dat diet
datse gaveloen aldaer verriet
diederijc sprac met gheninde
die was over roelants inde
ende met boudene allene wech ginc
uten wighe dat daer die dinc
al bi gaveloens rade toe quam
ende dat hi er groot goet ane wan
gaveloen loechenets al gheheel
doen namp die kamp pinabeel
een sijn riddere ieghen diederike
ende diederijc versloechene cortelike
ende karle dede gaveloen
an vier perde binden doen
ende op elc sitten enen knecht
ende dedene alsoe scoren recht
te dien tiden waren twee kerchove
heilich ende van groten love
deen tarleblancke des ben ic wijs
int velt dat men heet alijs
tander te bordeaus in die stede
die god onse here wien dede
sinen heilighen jongheren sevene
die men kende van heilighen levene
van ays sinte maximijn
van arleblancke theosijn
sinte pauwels van nerboene
van peragoge sinte francone
van limaghe sente marciale
van tolouse alsoe wale
sinte saturijn ende eutrops mede
van sentes die oude stede
dese seven heren van groten love
wijden dese twee kerchove
te bordeaus ende te arleblancke
daer groefmen dese heren te dancke
roelande voerde men te dier tijt
op twee mulen in een calijt
met edelen pellen overdect
te blavie es mer mede ghetrect
in sinte romeins kerke begraven
die hi eerst rike maecte van haven
ende sette daer canoneke reguliere
ende men groef daer na hare maniere
rolande ende sijn sweert durendale
te sinen hoefde alsoe wale
ende sinen yvorien horen mede
in teikene sijnre vromichede
sinder daer na in langhen daghen
was die horen te bordeaus ghedraghen
te belijn sijn oec begraven
erlijc ende met groter haven
van geneven die edele olivier
die stout was coene ende fier
ende coninc gondebant die gygant
die coninc was in vrieslant
van denemarke die coninc ogier
dat selke lieghen die leven hier
die segghen dat hi te meaus leghet
te belijn mede als turpijn seghet
van bertaengien coninc arastant
ende met hem die vrome gygant
van lotrike hertoghe garijn
die cume beter mochte sijn
te bordeaus groefmer vele
die storven in den nijtspele
van bordeaus coninc gaufier
ende reinaut ende galier
van borghes de coninc lambrecht
ende die doot bleven int ghevecht
hen seven dusent mede
daer kaerle voren gheven dede
in almoesenen zelverijn
twintich dusent onsen fijn
ende van goude twintich talent
cledere ende spise al omtrent
alle den armen ghemeine
tote blavie sinte romeine
gaf hi rente goet ende lant
voer sinen goeden neve roelant
ende die visscherie daer omtrent
seven milen dus eest bekent
ende den canoneken van der stede
hiet hi elcs jaers voeden mede
ende cleden met oetmoede groot
opten dach van rolants doot
dertich arme ende souteren lesen
ende dertich missen oec van desen
ende voer alle dandere clein ende groot
die in spaengien bleven doot
te arleblancke leide men in den grave
van langhers estult den grave
van borgondien die hertoghen
salemoen ende samsoen den hoghen
van beaulande arnoude den baroen
ende aubri den boergenioen
van beyeren den hertoghe naaman
daer vele vromicheit lach an
ende noch vijf andere edele heren
daer wi die namen niet af en leren
met tien dusent ridderen goet
die doer gode storten haer bloet
van rome die keiser constantijn
die was doer die weerde sijn
te rome ghevoert dat mens gome
met vele van poelgen ende van rome
die met hem bleven in den strijt
voer hen gaf karle in den tijt
tarleblancke zilver ende gout
alsoe vele als die rime hout
dat hi voer dandere gaf te voren
die in den wijch haer lijf verloren
nu verstaet wat ghi horen selt
van jacob van merlant een ghescelt
dat hi doet op loghenaren
die saghen dichten ende scaren
hier moetic den boerderes antworden
die vraie historie vermorden
met scoenre rime met scoenre tale
om dat die woerde luden wale
ende die materie es scone ende claer
soe doen sise verstaen overwaer
dese grote karle van live reine
heten si in walsche karlemeine
men lese in walsche die cronike
van algader vrancrike
van rome daer hi keiser sat
ende gae tote aken in die stat
daer hi selve in de fiertre leghet
ende lese einarde die van hem seghet
van sijnre viten al te male
ende seghebrechte oec alsoe wale
van gembloes die van hem screef
men lese turpine die bedreef
den raet vele van al den meesten
ende vele screef van sijnre yeesten
ende alle vraye historien ghemeine
si en weten niet van karlemeine
enen broeder haddi hiet karleman
die met hem regneren began
die sterf ic en weet oft si over een
die namen menghen van hen tween
die scone valsche walsche poeten
die meer rimen dan si weten
belieghen groten karle vele
in scoenen woerden in bispele
van firabrase van alexandre
van porte matribbe ende andre
dat algader noit en was
van vier heemskindere dat ic las
dier ic in groets karels daghen
noit historie hoerde ghewaghen
van bere wislauwe die slaghe
dits algader ene saghe
dat men dus den edelen man
met loghenen prijs leghet an
dat es mesdaen sijt seker dies
diet dede hi was een ries
oec sijn somme walsche boeke
die waert sijn groter vloeke
die van willeme van oringhen
grote loghene voert bringhen
en willene beter dan karle maken
willem dat sijn ware saken
was eens daeghs een ridder goet
mer niet soe goet datmenne moet
karlen yet gheliken allene
maer minre ende noch alsoe clene
als rolant was ende olivier
oft van denemerken ogier
karle dat sijn ware dinghe
was die beste onder die kaerlinghe
artur was oec in sinen stonden
die beste van der tafelronden
wat dat si van lancelote singhen
oft van willeme van oringhen
si wanen die tarleblanke comen
alsi daer hebben vernomen
die grave ligghen harentare
dat van willems orloghe ware
neent het sijn die grote heren
die te ronchevale bleven met eren
hets waer willem was een ridder goet
die storte menich warf sijn bloet
dor gode sint wart hi heremite
die lesen wille sine vite
te sinte willems in die woestine
daer hi doghede meneghe pine
daer hi heilich es verheven
vint hise van hem bescreven
die walsche boeke lieghen van hem
die uten walsche van harlem
clais verenbrechten dichte
daer scoene woert in sijn ende lichte
van karlen heb ic gheseit al claer
cortelike ende dat waer
hier laetict want het is te vele
te sceldene ieghen die menestrele
ende gae te mijnre materien weder
van karlen daer ict leide neder
alse karle hadde met groter heven
sine edele liede dus begraven
es hi te vrancrijc ghekeert
van herten grotelike verseert
spaengien was versekert soe
dat die heidene waren vroe
dat si tlant hem moesten laten
ende die selve diere in saten
dies heidenscap niet ghinghen uut
dat si gheven moesten tribuut
te sente denijs es karle comen
daer heeft hi parlament ghenomen
ende dancte gode ende sinte dyonise
dat hi in al selker wise
theidenscap hadde onderghedaen
al eeat hem swaerlijc vergaen
der kerken gaf hi ghemeenlike
al dat lant van vranckerike
ende hiet dat alle coninghe te samen
van vrancrike die na hem quamen
ende daer toe allen biscoppen mede
dat si dien abt van dier stede
onderdanicheit oec daden
ende dien abt oec wilden raden
als hem enigh coninc cronen doe
oft bisscop wien oec daer toe
daer gaf hi vele van sinen scatte
ende daer na gheboot hi datte
dat van elken huse sonderlinghe
van gallen soude vier penninghe
gheven te sinte denijs ghestichte
ende die dat gave gherne ende lichte
waren van eighendome vri
dus stont karle sente denise bi
opten naesten nacht daer naer
soe sach karle overwaer
die goet was in alre wise
in sijnen slaep sente denise
ende seide die doer dijn ghebod
ende dijn bidden ende doer god
doet sijn bleven terre tijt
in den sarrasijnschen strijt
dien heb ic van haren sonden
aflaet ghebeden tesen stonden
ende die oec gheven selen ten ghewerke
te mijnre eeren tot mijnre kerke
die vier penninghe die du heves gheset
si selens al hebben te bet
ter merghenstont heeft dit vertelt
karle den volke op dat velt
ende tvolc offerde tien tiden
ende die ghewillich sonder striden
sijn ghelt gaf in derre wise
dien hiet vri wesen sinte denise
ende karle maketse harde vri
van allen dienste voert bedi
hier af es dit woert ghevallen
dat die francsoise heten die gallen
want franc alse vele es alse vri
die rechte vrancken vinden wi
wonende ontrent den rijn
maer die gallen moetent sijn
die nu fransoise heten
dat comt daer bi als wijt weten
want ridderscap ende clergie
regneert in die croene vrie
cuusheit ere recht ende vrede
es daer meest in die werelt mede
van danen voer karle taken
ende dede die dierbaer capelle maken
ende sette daer die ghelike
den conincstoel van den rike
ende daer lach hi met eren groot
wel na tote in sine doot
nu seldi overwaer verstaen
sent dat karle hadde ontfaen
in spaengien alsoe groot verlies
al hadde hi van den zeghe den kies
alsoe als ons turpijn heeft bescreven
datti nie sinder in al sijn leven
en wart van sinne vroe
want hi daer verloes alsoe
van goeden lieden als hem dochte
dat hijs nemmermeer vercoeveren en mochte
dies bleef hi voert in groter noot
ende met swaernissen toter doot
twee edele sonen waren hem doot bleven
eer hi selvere inde sijn leven
deen hiet karle dander puppijn
alle die heerscappien sijn
bleven op sinen eneghen sone
lodewijc soe hiet die ghone
dien hadde die vader in sijn leven
aquitanien lant ghegheven
daer droech hi crone in dat lant
dus eest als ict bescreven vant
enen hughe haddi te sone
die werelt soe liet die gone
ende ghinc in dordene met eren
te sinte acharijs met groten heren
seghebrecht die monec seghet
dien den jaren te volghene pleghet
dat grote karle sonder ghelike
keiser ende coninc van vrancrike
na dien dat hi die roemsche kerke
in paise hadde gheset ende die clerke
ende vrancrike hadde gheset in vreden
ende ghebreit met moghentheiden
tote over elve ende in weenden lant
ghedwonghen hadde na sijn hant
over die denouwe die hunen
dat si nemmermeer en dorsten stunen
al tote ant griexe conincrike
tlant van surien dies ghelike
dat heilighe lant daer god in dede
den staet van sijn menschelijchede
ende hi verwonnen hadde al te male
poelgien calabre ende ytale
sassen hessen denen vriesen
ende hi oec hadde doen verliesen
den heidenen spaengien dat si besaten
bleef hi swaer ende in onbaten
tote aken al stille alst wel sceen
welna twee jaer achter een
al daer soe dede hi sijn inde
wel bewiste hi hem ende bekinde
ende maecte scone testament
dat noch ter werelt es bekent
ende besette harde scone
tkeiserike ende die crone
an sinen sone lodewike
ende als hi starf kerstenlike
nam hi orlof ane die heren
die bi hem stonden doer sijnre eren
ende beiden sinen einde daer
hi sprac dit woert ende niemeer daer naer
in manus tuas ende loec sijn oghen
ende gaf den gheest gode den hoghen
int dertienste jaer es hi gheint
dat hi keiser was bekint
ende int xlvj jaer sekerlike
dat hi coninc was van vrancrike
ende min dan tween tseventich jaer
was hi out dat weet voer waer
hi sterf kerstenlike ende in paise
tote aken in sinen palaise
turpijn screef die here groot
aldus van keiser karles doot
ic sprac seit hi misse te viane
op di rone na minen wane
ende stont voer den autare
in minen ghebede dare
desen psalm sprac ic som
deus in adjutorium
alsoe dat ic quam daer mede
uut minen sinne der menschelichede
daer sag ic comen voer mi dare
van swarten duvelen ene scare
die voor mi leden metter vaert
ende voeren te lothrike waert
daer dese duvelen leden vore
quamen na van verren more
die crachtelike volgheden naer
ic seide waer wildi waer
si seiden wi willen taken
karle beghint der doot te naken
dat wi sine ziele in der hellen
voeren met onsen ghesellen
doen seidic turpijn tote enen moer
ic bemaendi ende beswere hoer
bi jhesus christus bi sijnre namen
als ghi ghedaen hebt al te samen
den wech dat ghi keert te mi
ende doet mi weten hoe dat si
onlanghe na ghene stonde
cume was die psalm uten monde
quamen si weder te mi ghevaren
ghescaert in der selver scaren
hem die mi vore hadde berecht
ghinghic ane met talen echt
hoe es daer ghevaren hoe es daer ghesciet
die moer sprac wi en hebben niet
een van galissien sonder hoeft
heeft ons allen daer beroeft
want hi leide stene ende hout
in die scale soe menich fout
dat hi daer mede tien stonden
al ontwoech sine sonden
dus es ons die ziele ontgaen
met desen woerde voer hi wech saen
ende die ziele dede hare ende
in februario op die vijfde kalende
hier bi moghen wi wesen vroet
dat goet kerken maken doet
keiser karle was begraven
tote aken met groter haven
in sijnre capellen ronde
die eerlichste die in sijnre stonde
in den roemschen rike was
te sinen gravene als ict las
was paus leo van rome die stede
ende vele roemscher heren mede
bisscoppe graven hertoghen
meer dan wijt ghenoemen moghen
abde meer dan icker weet
den doden hadde men ghecleet
met keiserliken clederen scone
ende op sijn hoeft ene crone
ende setten op enen guldenen setel mede
alse een here in sijnre mogenthede
enen boec op sine knien
daer men in mochte sien
die ewangelien alle viere
bescreven met goude diere
den boec hilt hi als ict vant
aldaer metter rechter hant
in die luchtere hilt die here groot
enen sceptre van goude root
opt hoeft ene guldene crone
daer an ene guldene ketene scone
diet thoeft hielt rechte ende wel
dattet niet neder en vel
voer hem stont een scilt van goude
dien hem senden doer sine houde
die van rome met groter werde
een boghe was ghemaect int erde
van stenen sterc na sijn behoef
daermenne eerlijc inne groef
in dien boghe daden die grote lude
specien ende dieren cruden
ende besloten met groter ere
daer in karle den groten here
lodewijc karels enich sone
die selve was hi die gone
die crone in aquitanien droech
na den vader alsoet was ghevoech
ontfinc hi die keiser crone
die hi met pinen ende scone
droech sevenentwintich jaer
hi wart keiser vinden wi voerwaer
acht hondert in die jaren ons heren
ende xv dus horen wi leren
hughe seghet van flori
van desen lodewike dat hi
was die goedertierenste man
daer men af ghelesen can
meneghen die slants was verdreven
dedi tlant ende goet weder gheven
ende om die scoenheit van sinen seden
ende die begherte van vreden
daer hi mede sijn keiserrike
berechten wilde hoveschelike
soe viel hi voer sinen einde
in groten pinen ende in scende
dat hem daden meerre ende minder
sine baroene ende sine kinder
nochtan was hi na kerstene wet
wel gheleert ende niemant bet
ende die hem aen die ghebode ons heren
tallen stonden wilde keren
want hi comen dede te samen
bisscoppe meesters van groten namen
ene dede maken enen boec
daer men in dede ondersoec
hoe men clerclijc leven soude
na dat die scrifture woude
in sinen tiden dede men af
alsoe als die redene gaf
onder clerkelike persone
diere riemen ende scone
van goude ende van stenen diere
alsoe alse doen was maniere
onder bisscoppe ende clerke
ende persone der heiligher kerke
ende sonderlinghe cleder mede
die niene hoerden ter godlijchede
selve maecte hi loye ende wet
ende heefse ter werelt gheset
die nutte waren ende goet
ende die men noch som houden moet
alle dinghe woude hi berechten
sonder orloghe ende vechten
hoefschelike met vriendelijcheden
dus dane wijs was hi van seden
drie sonen leestmen dat hi wan
lodewijc die edele man
an sijn eerste wijf ermengaert
lotharijs die keiser waert
pippine ende lodewike
an sijn ander wijf die ghelike
wan hi karlen die sinder scone
int vrancrike droech die crone
seghebrecht seghet overwaer
dat lodewijc in sijn seste jaer
tote aken in sine zale
ene concilie generale
selve al daer houden dede
van abden ende van bisscoppen mede
daer dede men claerlijc uutgheven
wat levene moneke souden leven
die heilighe scrifture wart daer verclaert
grotelike ende gheopenbaert
ende die regulen der clergien
ende der nonnen ende der moenkien
wart in scrifturen daer gheset
om te houdene te bet
al was dese een goet man
vele doghens haddi nochtan
want sine kindere ende sine baroene
waren hem fel in allen doene
doen hi gheregiert hadde ix jaer
sende hi lotharise voer waer
sinen ousten sone in ytale
om tlant te berechtene wale
dese voer tote rome toe
ende dede hem daer wien doe
keiser op enen paesch dach
daer menich mensche toe sach
van den paus paschalijs
dies hi en hadde ghenen prijs
als die vader dat vernam
haesti dat hi te rome quam
om dat hijt woude wederstaen
oec soe ondervant hi saen
wie si waren van den heren
die metten sone wouden keren
ende ieghen hem steken den gaert
die worden ontlijft ter vaert
oec teegh men den paus an
dat hi oec mede was int ghespan
dus moesti hem aldaer ter stede
onsculdighen met sinen ede
oec swoeren vele bisscoppen dat
om hem te blivene in sine stat
alse lodewijc xv jaer
keiser hadde gheweest voerwaer
soe viel hi in swaren doene
want die fransoische baroene
ende die heren van den keiserrike
ende sine kinder dies ghelike
ghinghen hem spannen sere
ieghen den keiser haren here
aldus soe moesti twee jaer
in onrusten ligghen swaer
doch soe voer hi soe daer inne
dat hise alle verwan met sinne
ende dede hen harde grote scande
som jaghedise uten lande
selken wan hi af sijn ere
selken ontgoedi emmermere
onlanghe daer na vernam hi dit
dat sijn wijf vrouwe judit
dese warringhe heeft gemaect
daer bi heeft hi haers ontsaect
ende deedse uut sinen bedde saen
judit die dit heeft verstaen
ghinc met haren kinderen brouwen
dat den keiser mochte rouwen
hi wart van den sinen verraden
ende soe begheven ende soe verladen
dat hi quam in sijnre kinder hant
ende oec in alsoe swaren bant
dat hi moeste volghen gheheel
sijnre bisscoppe swaer ordeel
die wijsden hem ist quaet ist goet
dat hi die wapene af doet
ende menne beslute daer toe
daer hi sine penitencie doe
ic en can niet gheweten das
waer met hi verdiende das
dus wart hi besloten dare
maer binnen den selven jare
dat hem ghedaen was dese onere
soe berous den kinderen sere
als god wilde ende quamen saen
ende hebbene ute ghedaen
ende gaven hem wapene ende rike
ende sijn wijf judit die ghelike
ende hi verwan sine noot na tgone
ende dwanc lotharise sinen sone
soe dat hi in daden noch in spreken
ieghen den vader en dorste steken
doen hi ontrent xxv
 jaer
dicwile met pinen swaer
roemsch keiser hadde ghewesen
ontboet hi sinen sone na desen
lotharise den ousten den coenen
ende lietene ieghen hem versoenen
ende beval hem tkeiserrike
int jaer ons heren sekerlike
acht hondert veertich ende een
eerlijc alst recht wel sceen
groef hi den vader tote mes
daer hi noch begraven es
in sinte arnouts kerke binnen
in groten twiste ende in onminne
worden onderlinghe ghinder
die drie ghebroedere lodewijx kinder
alse keiser lodewijc dus ter erden
was bestaet met groter werden
waren hem bleven sonen drie
doutste hiet lotharijs ende die
hadde bi hem selven ane ghenomen
dat hi keiser was van romen
die jonghe broedere hadden des nijt
karle ende lodewijc tier tijt
ende bolghen sere op den ouden
dat hi tkeiserrike wilde houden
sonder hen te vraghene van dien
ende sprakene hier af an mettien
soe dat tparlament alsoe sciet
dat hier af quam groot verdriet
want dese twee ghebroedere ter vaert
gheboden vaste herevaert
karle gheboetse in vrancrike
ende van sinen broeder lodewike
gheboet mense oec int dutsche lant
keiser lotharijs quam te hant
ende sette hem vaste ter were
ieghen sine broeders met groten here
dus wart dat orloghe daer
tusschen den drien ghebroeders swaer
ende quamen tenen wighe te samen
bi antsore als wijt vernamen
tenen dorpe heet fontenedoen
daer groot jammer gesciede doen
want die wijch was soe groot
ende daer bleef soe menich doot
in beiden siden dat dies ghelike
noit en was in vrancrike
noch in ronchevale int dal
soe groot was daer dat mesval
elc verloes daer soe sere
van sinen volke van sinen here
dat si ieghen vremde viande
niet en consten hare lande
voert meer bescermen met ghewelt
doch bleef den tween broederen tvelt
op den keiser ghewonnen daer
maer tferlies was soe swaer
dat elc voer henen sijnre straten
in overmoede ende in haten
ende bleven oec staende mede
omtrent drie jaer sonder vrede
ende in den derden jare sekerlike
quamen te gadere ghemeenlike
dese drie ghebroedere in selker wijs
lodewijc karel ende lotharijs
binnen enen ghesetten vrede
tote verdun in die stede
bi rade van haren baroenen
sijn si ghevallen ter soenen
ende namen van haren stride
vroede mans in elke side
die deilen souden ghetrouwelike
elken broeder daer sijn rike
dat maectemen vast daer ter stede
met eeden ende met brieven mede
dus deeldemen dat rike in drien
karle die calue ontfinc mettien
die wester side daer al gader
van den lande dat was sijns vader
van der barscher zee toter scelt
datten name voert behelt
van vrancrike ende noch behout
lodewijc ontfinc in sijn ghewout
alemanien dat duutsche lant
alsoe verre alst in sine hant
grote karel wilen dwanc
opwaert neffens den rijn lanc
ende over den rijn toter elve
ende over die denouwe tselve
daer die hunen wilen saten
volc fel van onghematen
lotharijs die de outste was
bleef keiser als ic teersten las
ende hadde romen ende ytale
ende dat lantscap al te male
tusschen der scelt ende den rijn
dat noch heeft den name sijn
lothrike heet in ouder tale
selke liede waenden oec wale
dat lothrike heeft sonder waen
van lotharise den naem ontfaen
om dat hi daer here in was
des en es niet sijt seker das
het hiet lothrike als wijt horen
in ouden tiden daer te voren
die outste name es lothrike
die men vint van enighen rike
dus bleven na dese tale
die broedere in payse wale
ende karel regeerde daer naer
in vrancrike xxxiiij jaer
van desen karle sekerlike
die coninc bleef in vrancrike
soe sijn die hertoghen comen
daer bi heb ic mi an ghenomen
dat ic van hem voert wille scriven
ende sine broeders laten bliven
deen bleef keiser als u es becant
ende dander hilt almaengien lant
die beide kindere na hem lieten
dies u te sere soude verdrieten
soudic van hen segghen al
dies heb ic wille dat ic sal
op desen karle gaen voert
want hi teser yeesten hoert
kalue karle die dus bleef
here in vrancrike als ict screef
al besat hi dat conincrike
dicke stont hem scampelike
want sint dat die normannen quamen
ende die denen ende si vernamen
die jammerlike grote scade
die de drie broeders met dommen rade
hadden ghenomen bi antsure
soe en was nemmermeer voert die ure
si en setten haren moet
hem af te winnene haer goet
dus streden si an vromelike
nu almaengien nu vrancrike
si quamen die zee om ghevaren
toter seinen met groten scaren
ende wonnen den coninc af sijn lant
dat hijs hadde neven der seinen cant
tote parijs ane die stede
noit en was coninc mede
soe moghende tote desen stonden
die hen dat lantscap conden
afghewinnen dat neustria hiet
daer die seine dore vliet
haer gheslachte besit te hant
heden daghes dat selve lant
dat men om der normannen partie
alnoch heet normandie
maer eer si daer toe mochten comen
alsoe als ict heb vernomen
dat si metter wone daer bleven
hadden si jammers vele ghedreven
ende ghestoert meneghe stat
als ghi hier na selt horen dat
want si quamen vromenlike
ten westeinde van vrancrike
ieghen kalues karels danc
ende daden hem groot bedwanc
want si quamen als ict hore
die barsche zee omme in die lore
ende hebben mantes an ghestreden
op enen paesch avent dat si der steden
gheweldich worden met harer partien
ende daer die bisscop soude wien
die vonte sloeghen sine doot
papen clerke clene ende groot
wijf ende man jonc ende out
ghinc al ter neder in hare ghewout
die lore ghinghen si op mede
ende wonnen troes die stede
ende verbranden dat scone ghewerke
van troes sinte martens kerke
ende hebben al dat lant ghevreest
ghelijc oft ware een tempeest
oec voeren si daer na
tangiers als ict versta
daer quam ranolf van aquitanien
sine macht ghinc neven spaengien
ende van angiers grave robrecht
die men wreet hiet int ghevecht
ende bestoten met wighe danne
die denen ende die normanne
maer si bleven daer selve doot
ende haer scaren die waren groot
beide ranolf ende robrecht
die heidene wonnen daer tghevecht
angiers wonnen si oec daer
ende daden hem meneghen vaer
ende velden die stat met overdade
dus bleef vrancrike in die scade
ende aldus soe worden ghespreet
die denen ende die normanne soe breet
in vrancrike weder ende voert
dat si tangiers in die poert
voeren wonen in die ghebare
alse oft si haer eighen ware
karle die kalue van vrancrike
die trac derwaert moghentlike
metten coninc salomone
die in bertaengien droech die crone
die gheviande waren nochtanne
maer die denen ende die normanne
waren hem soe swaer in mesquamen
dat si doen vielen te samen
voer angiers dat sise belaghen
ende daden hem soe vele plaghen
dat si vielen in groten vare
ende maecten vorwaerde dare
ieghen kaluen karle met ghewelde
dat hise liete varen van den velde
ende nam die stat in sijnre ware
dit was al den heren ommare
nochtan liet hise verdinghen
die heiden ende aldus onspringhen
alsoe dat si sijnder daden
meer vernois ende meer scaden
als ic u segghen sal hier voert
daert te segghene wel behoert
hier vore ghewaghedic u das
dat lotharis karels broeder was
keiser van den roemschen rike
dese starf ende op lodewike
sinen sone bleef die crone
sonder oer soe starf die ghone
ende liet dat rike van rome
kalu karle sinen oeme
dit gesciede int jaer ons heren
alsoe alse mi die yeesten leeren
acht hondert lxx ende sevene
drie jaer was hijt in sinen levene
met mieden wan hi die crone
keiser wart hi ghewijt na tgone
van den paus selve jan
sijn broeder was een tornich man
lodewijc van den dutschen lande
ende gaderde here om sijn ande
te wrekene want hijt gherne wrake
dat hi dorste doen selke sake
keiser te sine buten sinen rade
maer eer hi doen mochte scade
staerf hi in dat eerste jaer
van karels keiserrike dats waer
ende liet drie sonen in den rike
den enen noemt men lodewike
den anderen karlen daer an
ende den derden karleman
als keiser karle wiste al bloet
dat coninc lodewijc was doet
sijn broeder was hi sere blide
ende ghereide hem ten stride
om te wrekene op sine neven
dien haetscap die hi hadde verheven
opten broeder haren vader
sijn here dede hi te gader
ende trac in haren lande dan
met veertich dusent ghewapender man
ende es tote coelne comen
lodewijc die heeft dit vernomen
die joncste broeder van den drien
want dandre en wisten niet van dien
ende waren verre in andren steden
gheleit met behendicheden
an den oem heeft hi ghesent
om vriendelijc parlament
hadde sijn vader iet misdaen
dat hijs in boeten wilde staen
maer die oem liets niet ghescien
die neve ghereide hem met dien
alse ieghen den oem ter were
ende quam op hem met sinen here
als een onvervaert jonc man
soe dat hi den zeghe wan
ende heeft den oem afghesleghen
meneghen fransoischen deghen
ende sloeghene uut sinen lande
met grote scade met groter scande
seghebrecht seghet ons ter warheden
van des kaluwes karels seden
karle seit hi wart verheven
sint hem tricke waert ghegheven
verontwaerde hi die vransche manieren
ende dede hem na die griexe versieren
slepende cledere diere ende rike
den roc daer boven een almatike
een diere breet gordel daer boven
hiet baltheus dat men mochte loven
dat hem tote den voeten ghinc
sijn hoeft ghewonden in een dinc
van ziden diere ende scone
daer boven sine conincs crone
dus maecte hi hem selven te dwase
bloeder was hi dan een hase
ende conste bet vlien ende volghen
ende dreighen als hi was verbolghen
sinen broeder lodewike
die in almaengien hielt dat rike
dreichdi te soekene te sijnre onwarden
met alsoe menich hondert perden
dat sijt twater al uut drincken souden
dat die revieren daer houden
ende hi droeghs voets op die campaengen
riden soude van almaengen
sinte denise dedi bringhen gheheel
ende van der cronen oec een deel
die grote karle wilen brochte
van constantinobele dat hi besochte
van gods cruce een groet stic mede
ende enen naghel daer ter stede
maer die sudarie ons heren
liet hi te compienien horen wi leren
eer ment toende ghemeenlike
dat heilichdom in vrancrike
soe was daer soe groot hongher jaer
dat die liede verre ende naer
aten ezele ende paerde
ende die hongher voer sijnre vaerde
dese karle maecte mede
in vrancrike op meneghe stede
kerken groot ende clene
daer te voren waren eghene
ende somme die waren ghevallen
dede hi vernuwen met allen
in desen tiden als ict vant
soe quam ghetoghen uut inghelant
die edele clerc jan die scot
die van clergien niet en was sot
ten eersten quam hi in vrancrike
te caluwen karle vriendelike
ende translateerde met sijnre pine
uten griexen in latine
doer karels bede die hyerarchie
van der enghelen heerscappie
daer men in mach leeren ende horen
hoe si sijn in neghen choren
in enghelant keerdi na dier tijt
doer dien goeden coninc edelfrijt
ende voer te malmesberghe wonen
ende leerde goeder liede sonen
daermen af seghet al bloet
dat sien staken met griffien doot
dese caluwe karle es ons becant
maecte den eersten grave in hollant
ende sijt des seker ende ghewes
dat dat graefscap van hollant es
een stic uut vrieslant genomen
als ons te voren es comen
als men screef viij hondert jaer
ende lxiij weet voorwaer
stichte karle sekerlike
hollant uut sinen keiserrike
ende spleet daer toe al gheheel
van vrieslant sijn deel
ende gavet enen diederike
enen edelen man ende maecten rike
die hem langhe hadde ghedient
ghetrouwelike als sinen vrient
ende van desen selven saken
dede hi hem tsarteren maken
daer hi over was ende mede
tote bladele in ene stede
een dorp dat opten rijn steet
neghen daghe alsment weet
voer midden zomere sinte jans dach
daer sine gheboerte op lach
doen als wijt conden bevinden
begonste hem eerst onderwinden
hollant dat het grave ontfinc
noch gheviel na dese dinc
dat karle kaluwen broeder
die coninc was ende behoeder
in almanien alsment las
hier vore daers te ghewaghene was
desen selven diederike
meer gaf ende maecte bat rike
hi gaf hem hebben wi vreest
waesche dat doen was een foreest
water lant mersch ende heide
ende hollant daer toe mede
ende wat sore toe behoerde
nu hebben die lande ander woerde
als wi wanen ende ander namen
dus alsoe wijt vernamen
was dese diederijc deerste grave
daer hollant weet te segghene ave
bi des caluwes karels gichte
als ic u hier voren dichte
een stucke na dat dit ghevel
doen was die aventure fel
calue karlen van vrancrike
want sine kindre niet hoefschelike
hem en proefden alst hier volghet an
want sijn sone karleman
die clerc was ende diaken
handelde qualike sine saken
want hi ter werelt is ghekeert
ende pijnt hem hoe hi onteert
den vader ende waert alsoe bestaen
recht als een ander juliaen
soe dattene om dese dinc
sijn vader met rade vinc
ende dedene daer omme blenden
dat hijt rike niet en soude scenden
sijn ander sone die karle hiet
was soe stout dat hi verliet
hem te vele op sine cracht
ende hevet enen ridder ghewacht
enen vromen die hiet albijn
om te wetene die cracht sijn
ende bestonden te sijnre scinde
albijn diene niet en kinde
sloeghene in die were doot
dies hadde die vader rouwe groot
dus en bleef hem der sonen maer een
lodewijc daer die crone op versceen
int ander jaer als ict las
dat kalu karle keiser was
waert hi des in wille te waren
dat hi te rome woude varen
ende gaf sijnre nichten in huwelike
die van keiser lodewike
ghewonnen was die keiser sat
vore hem te rome in die stat
bosen die was sijns wijfs broeder
ende maectene coninc ende behoeder
over provenche ende dede hem ere
dat hi overconinc was ende here
ende als hi was te rome waert
soe verhoerdi in die vaert
dat karle ende karleman
sine nevelinghe meneghen man
versameden op hem te comene
om sijn volc te verdomene
droeve wart hi ende vervaert
ende keerde weder te lande waert
te mantes starf hi in die stat
een valsch jode dede hem dat
die hem gaf een fel pusoen
daer moesti sijn einde doen
die crone quam van vrancrike
op sinen sone lodewike
die lodewijc die lespere hiet
want hi els ghenen sone en liet
die was in vrancrike here
twee jaer ende niet mere
in desen tiden dat wi lesen
stont vrancrike in groter vresen
want die denen ende die normanne
destrueerden al daer danne
vrancrike vlaenderen enghelant
brabant pikardien hollant
ende opten rijn voert ende weder
worpen sijt al ter neder
borghe ende vesten al ghemene
sonder van brugghe die borch allene
ende sent thomaers dese twee
lieten si staen al deet hem wee
nochtan waren in die were
altoes met haren here
die francsoise met moede groot
ende sloeghenre vele doot
want int selve jaer tier tijt
vochten die francsoisen enen strijt
op die denen entie normanne
ende sloeghen hem af v dusent manne
te parijs oec bi der stat
sloeghen si doot ende maecten mat
der normannen tenen male
neghen dusent bi ghetale
nochtan xvj jaer achter een
daden dese groten ween
der cronen van vrancrike
eer mense ghestiet uten rike
nochtan behilden si tharer partien
dat lant al van normandien
wien lief es ofte oec claghe
ende besittent heden den daghe
int ander jaer in waerre dinc
dat lodewijc die crone ontfinc
es te noenen die sonne vergaen
ende wart soe doncker sonder waen
datmen sterren sach an den throne
lodewijc die de vranxe crone
tien tiden droech ende lespere hiet
op dien tijt van der werelt sciet
als die cume recht twee jaer
coninc hadde ghewesen daer
na kaluen karle sinen vader
dies wart in twivele al gader
vrancrike want wenich viant
lach doen met ghewelt int lant
beide denen ende normanne
die heren waren in twifele danne
om dat hi gheen kint en liet
wie best ter vranscher cronen siet
sijn wijf dat was emmer waer
ghinc doen met kinde swaer
maer die verst was daer fel
selke fransoyse seiden wel
dat men bosen gave tlant
die provence hadde in hant
want hi was conincs lodewijcs oem
selke namen elwaert goem
ende wilden want hen goet dochte
datment met almanien knochte
want het wilen van een quam
selke waren daer omme gram
ende wilden dat men gave trike
den twee broederen ghemeenlike
die lodewijc in kese wan
dat was lodewijc ende karleman
dese twee bastaerde namen trike
ende deildent broederlike
na lodewike haerre beider vader
ende regneerden te gader
in vrancrike der jare vive
daer na saen wart van lodewijcs wive
een wettich sone gheboren
dien wi karel noemen horen
die simpel hiet bi toenamen
die sindert tlant hadde te samen
van provence die coninc bose
ende die bastaerde dreven nose
met rovene ende met vechtene
om vrancrike te berechtene
want bose hadde gherne ghecomen
ende hadde hem trike afghenomen
nu soe coemt oec ghescaert
een coninc ende hiet godevaert
ende een coninc zeghefrijt
die beide ter selver tijt
over die normanne heren waren
ende quamen met onghetelden scaren
ende hebben utrecht ghevelt
ende soe opwaert met ghewelt
ende verbranden coelne die stat
bonne velden si na dat
aken wonnen si die stede
ende ins keisers palais mede
hebben si ghestelt hare paerden
den roemschen rike tonwerden
stat noch veste en mochte sijn
tusschen der mase ende den rijn
noch cloester al ardenen dure
si en velden huse ende mure
die moenke vloen al dat si mochten
haer reliquien dat si brochten
met hem ende hebbense ghevlucht
doer der heidene grote vrucht
prumen ende staveloe
ende sente remakels alsoe
in den waert oec verbrant
tricht op die mase ghinc in hant
ende ludicke ter selver stont
tonghere wart verbrant in den gront
sintruden ende haspegouwe
moesten smaken desen rouwe
keiser karle vernam die dinc
dat tlant dus te quiste ghinc
ende quam selve moghentlike
neder in tlant van vrancrike
te hulpen den duutschen ende den vrancken
ende wildes den normannen dancken
haer overdaet ende haer vermeten
ende heefse alsoe beseten
dat si in gheenre side mochten liden
si en moesten ieghen hem striden
die noertsche coninc godevaert
maecte sinen pays ter vaert
ieghen keiser karle te hant
om een deel van vrieslant
op datment hem gheven wille
ende lotharijs dochter gille
die coninc van lothrijc was
soe wilt hi hem verbinden das
selve kerstendom tontfane
ende den keiser in hant te gane
dit was ghesproken ende ghedaen
die keiser heeftene ontfaen
ter vonten daer hi dopsel ontfinc
dus wart ghepaist ghene dinc
dander coninc die zeghebrecht hiet
alsoe alsment bescreven siet
wilde emmer heiden bliven
dus moestmenne verdriven
ende ruumde lotrike metter vaert
ende trac alsoe te vrancrijc waert
noch toe regneerden in vrancrike
die twee bastaerde armelike
koninc lodewijcs kinder tsamen
deen hiet karleman bi namen
ende dander hiet lodewijc
dese saghen dorloghe onghelijc
ende en consten niet gheweren wel
die normanne want si waren fel
ende spraken om enen vrede
die xij jaer soude duren mede
ende si gaven in waerre dinc
zeghebrechte den nortschen coninc
wit silvers twalf dusent marc
ende maecten voerwarden starc
ende int naeste jaer daer an
starf lodewijc ende karleman
alse die baestaerde waren doot
quamen weder met here groot
die normanne op vrancrike
ende voeren daer na ghemeenlike
te lovene ligghen metter wone
om te bestridene die crone
want si seiden openbare
dat die vrede ute ware
sinder dat die doot versciet
tlant en was in die vorwaerde niet
maer sonderlinghe die lanshere
die fransoise onsaghense sere
want haer rechte here was noch kint
van ses jaren ende hebben ghesint
ane jonghen karle die keiser was
ende daden hem ghewaghen das
dat hi in vrancrike quame
ende tlant in handen name
dus wart hi coninc in vrancrike
ende wast vijf jaer mogentlike
karel es met enen here comen
te lovene daer hi heeft vernomen
dat die felle normanne laghen
van danen en constise niet verjaghen
nochtan sendi daer driewarf
om al des lands bederf
maer en bestoet hem min noch mere
hi moest af staen sonder ere
daer na int naeste jaer
bernenden si lovene al daer
die normannen ende over een draghen
dat si die stat parijs belaghen
karle sende moghentlike
om hen den hertoghe heinrike
die normannen leiden hem laghen
enen put maecten si in die haghen
met paelgen al overdect
daer die hertoghe henen trect
daer storte hi in al onversien
ende wart vermoert met dien
karle volghede emmer naer
ende dede den normannen vaer
waer hi mochte vromelike
maer als hise ute vrancrike
altoes verdriven niet en conde
maecti pays met hen ter stonde
ende gaf hen tlant van over seine
om dat de onderlinghe ghemeine
emmer op hem wilden striden
dat hiet neustria tien tiden
ende om die nortsche partie
heetet voert meer normandie
in desen tiden sekerlike
daelde sere troemsche rike
bedi het scoerde al te male
want twee heren in ytale
deen hiet wijt dander berengier
die moghende waren ende fier
streden onderlinghe omt rike
want karels gheslachte moghenlike
die dat rike hadde verworven
was nu harde sere verstorven
soe dat vrancrike wildijt verstaen
bina te niewete was ghegaen
want lodewijc des lespers sone
simpel karle hiet die ghone
soude coninc hebben gheweest na recht
maer het was te jonc een knecht
luttel meer dan x jaer out
si maecten coninc met ghewout
oden des grave robbrechs sone
van angiers hi was die gone
die met reinolve den hertoghe
versleghen was int orloghe
bi angiers met vele mannen
van den denen ende den normannen
dese ode wart gheweldichlike
coninc ghemaect in vrancrike
ende regneerde neghen jaer
doen voer ene partie weet voerwaer
van den fransoisen om lodewijcs sone
karle die simple hiet die gone
die doen out was twelf jaer
ende brachtene in den lande daer
met groter macht met groten volke
ten ertschen bisscop die hiet folke
tote riemen in die stat
daer es hi in den stoel gheset
ende coninc ghewijt ende belesen
alsoet met rechte soude wesen
in desen tiden quamen weder
die normanne bet wreder
met orloghen swaer voer parijs
si en condent ghewinnen in gheenre wijs
ende traken te burgoenien waert
tsans belaghen si metter vaert
dat si winnen niet en moghen
te troys sijn si voert ghetoghen
ende hebben die stat verbrant
si verbernden dorp ende lant
ende en lieten staen veste noch tuun
al tote toel ende verduun
hier soe moghedi horen
wanen si waren gheboren
dese normanne die dus moghendelike
hen hilden in vrancrike
si hadden enen here als ic las
die rolle gheheten was
ende sijn neve gelle
was mede sijn gheselle
dese rolle was een edel dene
maer sijn gheslachte was al clene
ende verstorven harde seere
in denemerken was hi een here
nu was daer een coninc die elres hiet
die rollen uten lande stiet
ende slants verdreef al te male
om dat hien niet mochte wale
soe moeste rollo tlant rumen
ende moeste roeven ende scumen
oec rumede met hem menich tlant
die hem rovens onderwant
oft die hem niet gheneren conden
vielen aen hem tien stonden
roeven voer hi op de zee
ende quam in vranckrike daer hi wee
den conincrike dicken dede
te chartres viel hi voer die stede
daer binnen lach hartoghe ritsaert
die sinder hertoghe in borgundien waert
ende oec lachere in echt
van parijs die grave robbrecht
soe groet was daer der denen macht
dat sise daer met haerre cracht
ane te stridene niet en dorsten betrouwen
maer ane marien onser vrouwen
hebben si gheset haren troest
die meneghen uter noot verloest
ene heilighe scone baniere
maecten si van binnen sciere
van den hemde dat marie
moeder ende maghet droech die vrie
enen vane maecten si er af ter ure
ende stakene daer opten mure
die heidene saghen themde ane
ende bespotten selken vane
op dat hemde ghinghen si scieten
maer dies en mochten si niet ghenieten
want hen verdonckerden die oghen
si en conden topsien niet ghedoghen
des worden donse daer gheware
ende voeren uut met haerre scare
ende sloeghen hen af soe meneghen man
datment ghetellen niet en can
maer rolle al daer ontflou
dien des strijts sere berou
nu hadden die denen binnen xl jaren
ende die normanne oec te waren
vrancrike harde sere verladen
met menegher bitterliker scaden
ende soe gheplaghet dats onse here
nu began tonfermene sere
ende gaf den heidenen selke gave
dat si des vechtens stonden ave
ende gheloefden dopsel tontfane
ende tlant in manscap tangane
dat si ghewonnen hadden met stride
des was simpele karel blide
die de vransche crone droech
ende wart ghemaect alselc ghevoech
om den moet te maken sochter
dat hi gillen sijnre dochter
rollen tenen wive gaf
ende hi des heidendoms stont af
rolle wart kersten in diere wijs
ende robbrecht hieffene van parijs
ende was robrecht na hem ghenant
dit was deerste robrecht becant
van normandien dat neustria hiet
van hem quam sinder edel diet
want robbrecht rolle liet na hem
enen sone hiet willem
die goet man was ende waert
ende willems sone hiet richaert
richaert enen sone liet
die na hem oec richaert hiet
ende enen andren hiet robrecht
dese wan met wapenen echt
poelgen calabren ende cecile
dese verwan op ene wile
die van venegien ende daer toe mede
den keiser van constantinobole der stede
alexise des was hi waert
dese hiet robbrecht wisgaert
ende was willems des bastaerts vader
die inghelant wan al tenen gader
ende den coninc arolt doot sloech
ende in den lande crone droech
dus ghedeech tgheslachte dat hi wan
rolle die dene die edel man
dese robbrecht rolle hadde enen gheselle
als ic u seide ende hiet gelle
die dat doepsel mede ontfinc
karel die simpel in ware dinc
gaf hem bloes dat ene borch was
daer maecti als icker af las
ene borch ende ene stat
daer hi grave ende here in sat
ende was deerste grave van blois
niet perthenopeus die fransois
die noit ghewonnen was noch gheboren
van desen gelle als wijt horen
quam een groet gheslachte te waren
al segghen somme favelaren
dat die van bloes sijn algader
comen van gaveloene den verrader
si lieghen en es niet waer
ghi vint hier die waerheit claer
aldus einde in desen daghen
der denen en der normanne plaghen
ende wat soe kersten niet en wart
dat bleef doot al voer tsweert
in duutsche lant in vrancrike
oft si vloen ghemeenlike
in denemerken over die zee
danen si en keerden nemmermee
rolle ende gelle die ontfinghen
hare lande in waren dinghen
van simpel karle van vrancrike
die te wive hadde in huwelike
edewaerts dochter van enghelant
die coninc daer was becant
ende alse rolle sonder waen
sijn leen daer soude ontfaen
van karel den coninghe
daer menich man stont te righe
hietmen rollen al daer hi stoet
dat hi custe des conincs voet
rollen veronwaerde mettien
daer te vallene op sine knien
den voet nam hi metter vaert
ende hieffen op te monde waert
ende die coninc gaf enen val
van lachene was daer een gescal
onder die normanne mer die walen
begonden segghen ende talen
dat rolle in onwaerden dede
rolle seide het waer sede
in sinen lande want mens plaghe
dus bleef dat scelden entie claghe
in dien tiden ghelovets mi
begonste die ordine van clungi
ode die goede musisien
was deerste abt van dien
doe men screef ons heren jaer
neghenhondert ende xiij voer waer
ontrent twelf jaer na desen
alsoe wijt in den spieghel lesen
was een heilich man in brabant
die sinte wibrecht was ghenant
een riddere een heilich here
die liet varen der werelt eere
weelde ende ridders leven
ende heeft hem moninc begheven
gembloes stichte hi tien male
die abdie weet men wale
ende daer dede hi sijn einde
ende diende gode sonder scende
onlanghe daer na dat dit gesciede
dat simpel karel die liede
van normandien hadde berecht
ende leven waende sonder ghevecht
quam grave robrecht van parijs
die moghende was ende wijs
ende ghingene met orloghen bestaen
ende eischte hem daer toe saen
die crone want het hadse ghedreghen
ode sijn broeder eer die deghen
simpel karle was te manne
dit wilde karel weren danne
die lothrikers trac hi hem ane
om grave robrechte te wederstane
bi sessoen quamen si te wighe
daer vachtmen met groten crighe
ende grave robrecht blever doot
met meneghen andre prince groot
ende want hi machtich was van maghen
soe heeft simpel karle gedraghen
al te male sijn conincrike
onder den keiser heinrike
ende ghevest in sekeringhen
dat ghestade bliven die dinghen
sendi die hant van sinte denise
besleghen in subtijlre wise
met dieren stenen ende met goude
keiser heinrike doer sine houde
onlanghe hier na als men hoert
ghesciede in vrancrike groete moert
daer den lande af quam groet leet
want karle die men simpel heet
die grave robrechte sloech doot
als ic u seide al bloet
quam ghevaren bi perone
daer hi verraden was onscone
want robrecht van vermandois grave
een verradere ende een ongave
die te wive hadde tier tijt
grave robrechts suster die in den strijt
bi sessoen sijn leven liet
den coninc sinen dienst biet
ende nodene bi hem voerwaer
daer voer hi met hem sonder vaer
verradelike wart hi ghevaen
ende in enen kerkere ghedaen
daer hi ellendich martelare
met tormente doot bleef sware
sijn wijf vloe wech te hant
met haren kinde in enghelant
te haren vader eduwaerde
want si haer haers kints vervaerde
lodewijc hiet dat clene kint
doch soe wart hi coninc sint
die fransoise te coninghe coren
van borgoendien als wijt horen
coninc radolve richards sone
dese richart was die gone
die te charters die denen verwan
met grave robrechte den tyran
daer men op stac themde marien
dese radolf horic lien
regneerde int lant van vrancrike
dertien jaer scone ende moghenlike
oec wart hi coninc al soe wale
van den lande van ytale
als dese radolf was doot
soe vielen in sorghen groot
die fransoise in dien daghen
alsi hem sonder coninc saghen
ende namen raet goet ende gans
te sendene willeme bisscope van tsans
ter coninghinnen van vrancrike
in enghelant dat si lodewike
haren sone ter cronen sinde
want doen si en verraden kinde
simpele karel haren man
vloe die vrouwe danen dan
als ic u voren dede becant
te haren vader in enghelant
dus heeft men om den sone ghesent
ende alst al was geparlement
en woudsi den sone lodewike
niet senden in vrancrike
voer men haer sekerheit dede
met ghiselen ende met eden mede
die erdbisscop van tsans willem
quam in vrancrike met hem
ende men dedene sacreren mede
te lodine in die vaste stede
in vrancrike was hi daer naer
coninc wel neghentien jaer
daer hi vele binnen moeste doghen
als ic u hier na sal toghen
almeest die ghenote van vrancrike
setten hem ieghen desen lodewike
ende daden hem ende den sinen
vele doghens ende vele pinen
maer meest pinen ende stote
dede hem hughe die grote
grave yan parijs sinen here
om te hebbene der cronen ere
sijn vader was robrecht die tyran
dien simpel karel verwan
bi sessoen in enen strijt
aldus wart ter selver tijt
coninc lodewijc bedroghen
van sinen princen sinen hoghen
datten die normanne vinghen
hughe die grote dedene bringhen
te banshijn daer hi bleef ghevaen
sijn outste sone en cons ontgaen
karleman hi wart mede
te ruem ghevaen bracht in die stede
daer hi dede sinen einde
alse keiser otto dit bekende
trac hi derwaert dit tondoene
met tseventich legione
elc legioen wien dats wondert
hadde ses dusent ende ses hondert
ende lxvj oec der man
om lodewijc te hulpene dan
hier omme lieten die normanne
den coninc uten banden danne
dese lodewijc van vrancrike
hadde te wive sekerlike
gherberghen als ict bescreven las
die keiser otten suster was
hieromme wast als ict vernam
dat hi hem te hulpen quam
van sinen rike int xix jaer
soe starf na menich orloghe swaer
lodewijc coninc van vrancrike
ende waert begraven coninclike
te riemen te sinte remijs
dese hadde ene vrouwe wijs
te wive die gherberch hiet
die hem twee sone na liet
lotharijs die coninc daer naer
in vrancrike was xxxj jaer
sijn broeder was karle ghenant
die wart hertoghe in brabant
een ander suster die ghelike
hadde keiser otten in vrancrike
die hiet bi namen heilewijch
scone ende wel gheraect was haer lijf
die hadde van parijs hughe den groten
sijn vader met vele ghenoten
bleven bi sessoen versleghen
daer simpel karel quam ieghen
ende hiet robrecht die tyran
bi deser heilewijch hughe wan
hughen capette die moghentlike
coninc wart in vrancrike
ende naemt karlen sijnre moyen sone
als ic u segghen sal onscone
na lodewijc des simpels doot
soe wart ghewiet here groot
lotharijs coninc van vrancrike
ende om te levene paiselike
maecti sijnre moyen man
hughen den groten vordan
hertoghe van al vrancrike
ende daer na cortelike
starf hughe die grote van parijs
ende wart begraven tsent denijs
ende hughe capet wart daer na mede
hertoghe in sijns vaders stede
dese lotharijs die gheweldechlike
coninc nu sat in vrancrike
wart dies alsoe beraden
dat hi tkeiserrike wilde scaden
nochtan droech sijns oems sone
otte die jonghe die keiser crone
die taken lach tien tiden
ende hem luttel bewaende van striden
lotharijs trecte in loreine
om te winnen borch ende pleine
om te scadene den keiserrike
die keiser sach gheweldechlike
die fransoise op hem tien
alse dies niet en was vorsien
soe moesti doen sijn ghevaen
maer wiselic is hi ontgaen
alse diet ghebeteren niet en mochte
ende hem te wrekene dochte
die fransoise voeren tlant al dure
ende roefden alle die ghebure
wantse niement weder stoet
ende alst hem doe dochte goet
sijn si met rove weder ghekeert
otto siet hem dus onteert
ende gadert onghetelt here
ende ontboet den coninc dat hi hem were
hi sal in sente remijs daghe
vrancrijc stoken sonder saghe
als hi dede hi quam int lant
rovende bernende dat hi vant
ontrent louwen ende riemen
en mochte hem verweren niemen
omtrent sessoen ende parijs
verheerdijt al in selker wijs
maer allene soe liet hi
telker stat die kerken vri
dit duerde tote sinte andries dach
te karne daer hi op die seine lach
ontfinc hi scade al onbewaert
achter in sijns heren staert
int naeste jaer daer naer
sach men in den hemel claer
vechten liede in die maniere
oft si waren al van viere
dit was op sinte symoen ende juden in den nacht
dat men sach die gods cracht
dese otto die men heet den jonghen
heeft lotharise soe bedwonghen
die coninc was in vrancrike
dat si quamen ghemeinlike
te gader spreken op ene reviere
ende maecten pays in diere maniere
dat lotharijs ewelike
verswoer loreine ende lothrike
ane te versoekene enich recht
ende hier mede einde dat ghevecht
int vierde jaer daer na bleef doot
lotharijs die here groot
die crone droech in vrancrike
ende liet na hem lodewike
die luttel meer dan een jaer
na den vader was coninc daer
ende starf alsment bescreven vint
ende en liet broeder noch kint
enen oem haddi es ons becant
die was hertoghe in brabant
die karel hiet sijns vaders broeder
beide van vader ende van moeder
om desen karle es ons becant
hebben die fransoise ghesant
dat hi quame ende die crone ontfinghe
hertoghe karle hadde sine dinghe
alsoe gherne ane ghenomen
dat hi int lant ware machtich comen
ende die wile dat hi sine vaert
te traechlike sette derwaert
quam hughe capet grave van parijs
die stout was naradich ende wijs
ende heeft vrancrike an hem ghesleghen
ende die crone an hem ghedreghen
dies hem die vader oec pijnde te voren
als ghi hier vore moghet horen
ende sijn oudervader robbrecht
die vore sessoen bleef int ghevecht
die simpel karel sloech alsoe ict las
die dees karels vader was
nu mict dese hughe dat hi sal
dese dinghe volbringhen al
die sinen vorders sijn ontbleven
nochtan waren si gheneven
ten andren lede meerre noch minder
dan twee ghesuster kinder
alse karle vernam dat hughe capet
hem ter cronen heeft gheset
quam hi ghevaren in vrancrike
met groten here moghendelike
ende brochte met hem brabantsoene
ende lothrikers van hoghen doene
in gods carnacien voerwaer
neghen hondert ende lxxx jaer
die hughe quam daer ieghen saen
ende heeft karlen wederstaen
ende karle wan op hem dat velt
ende daer toe louwen met ghewelt
hughe quam echter ter were
voer louwen met enen groten here
ende besat daer karle den here
ene maent ende mere
die van binnen worden te rade
dat men die porten op dade
ende hebben die van buten bestaen
daer waert hughe al ontaen
ende liet daer vele van sinen here
ende ontreet cume selve sonder were
karle voer voer riemen die stat
die wan hi ende maketse mat
den erdsche bisscop heeft hi ghevaen
dien hughe daer hadde ghedaen
ende die vorbarste van der stede
voerdi ghevaen te louwen mede
met rove meer dan gheloeft iemen
een bisscop setti te riemen
hiet arnout coninc lotharijs sone
maer bastaert soe was die ghone
karle belach oec tien tiden
montaguut ende ghinc dorriden
al dat lant tote sessoen
hughe capet en wist wat doen
int selve jaer wart hongher groot
die snee dede oec grote noot
datmen niet ghesayen en conde
oec seide men ter selver stonde
dat coren reinde op haspegouwen
selc seide oec in trouwen
dat sijt vissche reinen saghen
dit was litteken van plaghen
hughe die wijs was hi merct
dat karels hulpe altoes sterct
ende en dorste hem niet weren
maer ghinc dichten ende visieren
hoe hi mach in eneghen dinghen
sinen wille toe bringhen
ende karle alse wijt scouwen
lach stille binnen louwen
daer een bisscop binnen was
een out verradere als ict las
ende was gheheten anchelijn
dien hughe hadde ten rade sijn
ende karle betrouwede hem van der side
van sinen rade ten selven tide
dese verradere dese bisscop
dede des nachs der stat porten op
alsi hughen hadde doen verstaen
ende hughe quam daer binnen saen
heimelijc met groter macht
ende vinc in der selver nacht
karlen den groten here
op sijn bedde sonder were
ende sijn wijf daer toe mede
dede hi vaen ter selver stede
ende dedese beide voeren doen
tote orliens in dat prisoen
dus bleef hughe ende sine nacomelinghe
in vrancrike alle coninghe
in paise ende in goeden vreden
ende sijnt in den daghe heden
ende karel sterf daer naer
in prisoen int ander jaer
otten sinen sone bleef in hant
som lothrike som brabant
oec liet hi ene dochter mede
die te bruselle in die stede
gravinne sat als ict vernam
daer oec goet oer af quam
dat ic u hier na in corter stont
alst tijt es sal maken cont
ende keiser karels gheslachte
wart ontervet dus met machte
met verradenissen dus onscone
ende noch es van der vranscher crone
noch heden desen daghe
makens die brabanders claghe
dat si dus onghevallechlike
sijn verdreven uten rike
alse otte karels sone
die aldus verloes die crone
bi verradenissen onghevallichlike
hertoghe hadde gheweest in lothrike
ende in brabant xv jaer
doen sterf hi weet voerwaer
ende en liet niet na hem gheboren
daer lothrike mochte toe horen
met rechte soude na sijn leven
sijn lant ende sijn goet sijn bleven
op sijnre suster die gravinne sat
te brusele in die goede stat
maer hare en mochs werden niet
want alsmen bescreven siet
was een grave doen in ardennen
hiet godevaert ende die voer henen
ende bat den keiser heinrike
dat hi hem tlant van lothrike
ende van brabant daer toe gave
tgheslachte ware doot ende daer ave
en ware niement diet behoerde toe
ende die keiser gaeft hem doe
aldus quam als ict bekenne
lothrike ant lant van ardenne
daer die ardenoise bi vele jaren
gheweldeghe heren af waren
eert weder quam met machte
ant brabantsche gheslachte
als ghi hier namaels horen selt
dus wart vrou gheerberch met ghewelt
versteken uut lothrike
ende uter cronen van vrancrike
ende en behelt niet meer te rechte
met haren man lambrechte
dien dese dinc wee dede
dan brusele ende lovene mede
nu en levede nemmeer te rechte
van grote karels gheslechte
dan gheerberch dese vrouwe
daer bi lere elc ende scouwe
dat alle erdsche mogentheden
onlanghe staen teenre steden
dat leert ons groots karels gheslachte
dat eerst was van soe groter machte
ende regneerde int roemsche rike
hondert ende ix jaer moghenlike
ende in vrancrike oec over waer
ontrent xcix jaer
dat verloes nu al die crone
dat was bi dat si onscone
die kerken crancten ende niet verlichten
die wile hare vorders stichten
nu sal ic u die namen leren
van den ardenoeschen heren
die in lothrike ende in brabant
regneerden metter hant
eert weder keerde met machte
an dat brabantsche gheslachte
godevaert hiet deerste man
die dese lande eerst ghewan
en weet niet hoe menich jaer
goseloen sijn broeder waest der naer
die den paus stevene wan
ende godevaerde den vromen man
dien hi hertoghe na hem liet
ende ene vrouwe die ode hiet
die lambrecht van brusele grave
te wive nam daer ic ave
hier namaels sal doen verstaen
hoet met hem es vergaen
want hi was doe grave werd
na goselone quam godeverd
sijn sone die godevaerde wan
metter bulen den stouten man
die lothrike ende brabant helt
ende hollant wan met ghewelt
ende wert tantwerpen gheslaghen doot
dat jammer was ende scade groot
ende en liet na hem gheen kint
sijn lant bleef alsment bescreven vint
op godevaerde sijnre suster sone
van bolioen hiet die gone
haer name die was yde
si hadde te manne tien tide
justase den grave van boenen
daer si ane wan drie sonen
deen was godevaert van bolioen
die over zee einde sijn doen
sijn oude moeder was machtelt
haer broeder lambrecht helt
van brusele die graefscaphede
daer ic u hier te voren af seide
maer hier na teenre ander stat
sal ics u verclaren bat
daer ic u godevaerts geslachte al
van sinen vader segghen sal
van sijnre moeder sente yden
hebdijt nu horen overliden
hier soe eint die ander boec
wildire in doen ondersoec
ghi vinter in die scoenste yeesten
die men in die werelt mach gheleesten
dese boec hout in over waer
omtrent cc ende xxiiij jaer
die derde boec gaet hier ane
die u sal doen te verstane
sint dat grote karels gheslachte
ghevelt dus was met machte
hoe dat si bleven mate graven
van cleinre macht van cleinre haven
al tote bruselle in die stede
oec sal ic u segghen mede
godevaerts vaert van bolioen
hoe hi over zee dede sijn doen
maer daerbi niet verstaet dit woert
dat hi ten brabantschen princhen hoert
maer om dat hi van hen quam
van eenre siden als ict vernam
ende dat vele liede sijn die de worden
van sijnre yeesten noit en hoerden
dit boec meer noch min
dat hevet xxv capittelen in
karle die dus onghevallechlike
verloes die crone van vrancrike
bi grave hughen capette
als ic u hier vore sette
hadde ene dochter van wisen sinne
gheerberch hiet si ende was gravinne
van brusele dat si met huwelics rechte
behuwet hadde an lambrechte
die men hiet lambrecht den ouden
van desen es oer ghehouden
dese lambrecht hilt in sijnre tijt
grote orloghe ende groten strijt
hi verwan vromelike
van ludicke bisscop walrike
tote hoegarden in enen stride
bi tienen daer tier tiden
menich vrome man bleef doot
die bisscop doen gheboot
dat mense te ludeke al sal graven
ende maecte met groter haven
daer in sinte jacobs ere
een abdie daer oec die here
hem selven te gravene gheboet
soe welken tijt hi ware doot
oec hilt hi orloghe metten sweerde
opten ardenoeschen godeverde
dien de keiser lothrike gaf
alse ic hier vore seide daer af
want hem dochte dat sijn wijf
recht oer was sonder blijf
ende hare lothrike soude toe behoren
hier bi soe hadde hijs toren
ende woude godevaerde daer uut weren
dus quamen si met haren heren
bi florines tenen wighe
met overmoede ende met prighe
daert menich wel dede metten swaerde
daer bleef lambrecht metten baerde
opten velde versleghen doot
daer brabant om dreef rouwe groot
dus wart karels gheslachte ghevelt
dat niet dan brusele behelt
ende bleef versteken uut vrancrike
ende uten lande van lothrike
ende alse weder keren soude godevert
quam achter in sinen stert
reinier grave van henegouwen
ende heeft godevaerde af ghehouwen
een groot deel sijnre liede
dese reinier dien dit ghesciede
was broeders sone van lambrechte
die daer bleef in dien ghevechte
ende godevaert bleef vort an mere
van lothrike gheweldich here
daer dese lambrecht doot bleef doe
ghesciede wonder ic segghe u hoe
hi hadde hemme an die vaert
met heilichdomme wel bewaert
want het was doen een sede
dat men heilichdom voerde mede
dat hem hinc an den hals
want si gheloefden als ende als
dat hem dan niet en mochte messcien
soe coene waren si van dien
ende alse lambrecht sterven soude
alse god onse here woude
vloech hem theilichdom van den halse
met enen sterken vloghe alse
ofte ment werpe met ghewelt
op enen hovel vielt daer opt velt
dat hadde een riddere doen versien
die staect in sine couse mettien
ende sijn been doen groot swal
ende die riddere als men hem beval
dat heilichdom saen weder gaf
ende dat gheswel ghinc hem af
dese lambrecht liet enen sone
heinric doude hiet die gone
gheerberch sijn moeder als ict merke
leghet in sente ghertruden kerke
te nivele daer haer name bescreven
op haer graf noch es bleven
daer staet alsoe als ict kinne
dat si van brusele was gravinne
van edelen gheslachte ende van hoghen
karels dochter des hertoghen
die bi hughe capette ghewaerlike
beroeft was van vrancrike
tote noch hadde sonder waen
dat keiserrike alsoe ghestaen
dat verstarf van ore tore
ende dat ment hilt sonder core
nu worden die duutssche heren
alsoe beraden horen wi leren
dat si te gadere quamen
alle in ene stede te samen
ende droeghen over een alle gader
dat kint na den vader
niet en soude van rechten scouden
die keiser crone na hem houden
maer dat men kiesen soude dan
enen wettighen stouten man
diet kerstenheit al te gader
metten paus den oversten vader
berechten soude ende beweren
van al dat hem mochte deren
want alst verstarf van ore tore
soe waren die kindere som dore
ende wrachten domme werken
ende en bescermden niet die kerken
ende si droeghen over een alsoe
dat si souden setten daertoe
met ghemeinen rade met eren
drie papen ende vier lantsheren
die den keiser kiesen souden
alst ment noch voert siet houden
die papen moghedi horen hier
coelene mense ende trier
die van coelne es canselier
in ytalien wi lesent hier
die van mense in germania
dats duutssche lant als ict versta
die van triere eest in gallen
dat es dwalsche lant met allen
dit sijn die drie canseleren
die den keiser kiesen ter eren
die vier lantsheren sal ic u
met corten woerden segghen nu
dierste es die coninc van behem
die core moet sere staen bi hem
ende hi es des riken scincke
dander als ic mi bedincke
pleghet die here te sine
die paelgrave van den rine
die es drossate van den hove
des keisers van groten love
die derde es van sassen hertoghe
die moet voer den here hoghe
sijn swaert draghen alst es feeste
voer die hoghe ende die meeste
van brandeborch die marcgrave
es der vierde een daer ave
die es van den rike camerare
dese seven heren mare
kiesen na die duutsche wet
hem die men in den stoel set
tote aken ende coninc maect
es hi soe vrome dan ende gheraect
dat hi wert es der keiser crone
die gheeft hem die paus te lone
gheerherghen sone heinric doude
liet enen sone alst god woude
hiet lambrecht van brusele ende die liet
ene dochter die machtelt hiet
diet lant van bonen hadde behuwet
met justase dien si trouwet
van hem soe droech si enen sone
justaes soe hiet oec die gone
ende dese justaes die bleef doot
bi dornike in enen stride groot
drie kindere liet hi doen
deen was godevaert van bolioen
bouden ende justaes sijn broeder
sente yde was haer elker moeder
die dochter was als ict kinne
godevaerts sgraven van ardenne
godevaert metten bulte die was
haer broeder daer ic vore af las
die hollant wan vromelike
ende here sat in lothrike
hi wart vermoert in waerre dinc
daer hi teenre clein cameren ghinc
wart hi ghesteken in sijn fundament
ende en liet na hem gheen kint
ende lothrike dat bleef doen
op sinen neve van bolioen
sijnre suster sone sente yden
die meest in dien tiden
te brusele woende ende daer ontrent
ende bi genapien alsmen vent
hadsi oec ene woninghe mede
daer si dicts woende ter stede
ende hilt hare drie kinder
onder haers selfs roede ghinder
ende leerde hen scame ende ere
ende boven al te dienen onsen here
oec soe seit men van hare
dat si voersprac openbare
dat haer kindere in haren daghen
te jherusalem crone souden draghen
ende winnen dat heilighe lant
als men namaels ondervant
lambrecht heinrics des ouden sone
daer ic vore af seide die gone
maecte dat horen wi lesen ende lien
twee harde scone canisien
dene was te brusele als men siet
dat sinte michiels borch hiet
dat nu heet sente gudulen kerke
daer sette hi papen ende clerke
ende te sinte peters te lovene mede
maecti ene canisie ter stede
hem bleef een sone die heinric hiet
dien hi lovene ende brusele liet
dese heinric heb ic verstaen
hilt enen edelen man ghevaen
die herman was gheheten
die croniken doen ons weten
dat dese herman jamerlike
vermoerde desen heinrike
nachts daer hi lach en sliep
ende alsoe sijnre straten liep
dese heinric die dus is versleghen
liet enen sone enen deghen
die heinric hiet na den vader
dien hi sijn lant liet al gader
dese ander heinric liet
enen anderen die oec heinric hiet
die bi dorneke bleef verslaghen
ende wart te nivele ghedraghen
enen sone liet hi van groter waerde
ende hiet godevaert metten baerde
die grave bleef ins vaders stede
van lovene ende van brusele mede
die weder al sijn gheslachte
ter eren hief ende brachte
want hi lothrike vercreech met allen
dat sinen vorders was ontfallen
daer wart hi toe verheven scone
sonder ter conincliker crone
daer sijn si noch ute versteken
bi hughen capets valschen treken
hoe metten baerde dese vrome man
den name van lothrike wan
ende hoes die ardenoise worden quite
diet langhe hilden met vlite
sal ic u hier na segghen saen
maer ic sal eerst doen verstaen
hoe ic best can ende cont doen
godevaerts vaert van bolioen
want si was recht in dien tiden
die wi hier vore overliden
ende want hi van desen heren quam
van rechten ore als ict vernam
soe staet hi hier te rechte wale
want sijn oudemoeder tien male
die bi namen hiet machtelt
was dochter voer waer ghetelt
heinrijcs des ouden van brusele grave
als ic u vore seide daer ave
die heilighe vaert sal ic u
in corten woerden segghen nu
hoe si began ende hoe si inde
alsoe als ict bescreven vende
in gherechter waerheiden
sal ict u nu segghen ter stede
hier beghint die heilighe vaert
daer kerstenheit bi verlost waert
die de vaert eerst began
dat was een waert heilich man
ende hiet peter die heremite
ende was van amiens seit die vite
ende was priester oec te waren
eens soe was hi ghevaren
over zee int heilighe lant
in pelgrimagie daer hi vant
die kerstine in groter pine
sere doghen onder die sarrasine
ende theilige graf onder die honde
swaerlijc hi wenen begonde
ende bleef oft hi in droeme ware
van rouwen ende van groten vare
daer heeft hem onse here verbaert
ende wijsde hem doen die vaert
hoe mense soude beghinnen
daer comen ende tlant ghewinnen
letteren nam hi groot ende starke
toten paus van den patriarke
van den state van den lande
dies kerstenheit mochte scande
hebben ende keerde saen
toten paus die hiet adriaen
ende gaf hem die letteren in die hant
daer hi groot jammer in vant
die paus ghereide hem tier stont
ende quam in alverne te claremont
daer hi ene consilie legghen dede
van allen ordinen in kerstenhede
daer men doen vele gaf ute
nuwe ghebode nuwe statute
die de heilighe kerke noch hantiert
dat cruce was daer ghecriert
ende uut ghegheven harde scone
gode teren van den throne
dusent en xc screef men doen
ende vive gods carnatioen
doen men uutsende dien aflaet
die de vaert eerst bestaet
was een riddere stout ende fier
ende hiet heer woutere selsenier
ende met hem ridderen sevene
oec vielen met hem van stouten levene
van vrancrike seriante goet
een groot here ghescaert te voet
ende traken alsoe te hongherie
daerse ontfinc met sijnre partie
lieflic die coninc karleman
die lietse doer sijn rike dan
toten einde van malevile
daer sceepten si ter selver wile
ende voeren voert te belegrave
daer men hem sloech sijn volc ave
want die bulgheren waren hem fel
die vlucht was hem ende niet el
ende dit was in bulgherie
vele bleeffer van sijnre partien
ontfloen is hi met ghewout
acht daghe doer dat wout
tote ons quam hi te hant
daer hi den hertoghe vant
die hem harnas ende scat
gaf voer die misdaet van der stat
ende gaf hem vaste gheleide voert
tote constantinobele in die poert
daer hi den keiser alexise vant
die hem orlof gaf te hant
dat hi bleve ende ruste name
tote dat pieter de heremite quame
hier na quam peter die heremite
ane ghetrect met groten vlite
met enen onghetelden here
doer hongherien was sijn ghere
daer hi met gheleide doer quam
tote malevile als ict vernam
daer sach hi hanghen aen die mure
die wapene die de felle ghebure
ser wouters lieden eer afbroken
die ghinc hi vaste ane stoken
daer die dunouwe vore vliet
ende wanse op dat honghersche diet
daer sloech hi hem af vier dusent man
ende hi verloes selve nochtan
hondert sijnre pelgrime
in die stede seghet die rime
vant hi spise ende goede ghelaghe
ende laggher binnen vijf daghe
parde waren daer soe vele ghewonnen
dat wijt ghesegghen niet en connen
hier en binnen heeft peter vernomen
den coninc van hongherien comen
om te wrekene sine poert
met scepe trac hi doen voert
te belegrade in bulgherien
die hertoghe met sijnre partien
was gheweken uter stede
dat daer bleef peter roven dede
van danen trac hi met ghewout
achtdaghe doer bulgherien wout
tote nich quam hi ter stat
daer hi in enen mersch oec sat
ghelogiert met sijnre partien
nich es deerste van bulgherien
daer gaf die hertoghe met vreden
orlof te coepene binnen der steden
spise ende dranc te waren
ende lietse vriendelike varen
maer dalmanne braken den vrede
dus verloren si voer die stede
al haer goet ende haer carine
wive goet ende kinderkine
scat ende wapene nochtan
ende van veertich dusent man
behilt hi er xxx dusent cume
die som bleven in den slume
som versleghen som ghevaen
dus moeste dulle overdaet vergaen
met desen dertich dusent man
quam pieter die heremite voert an
daer hem die keiser alexis dede
hem enten sinen hoveschede
vijf daghe lach hi buten der poert
ende van danen trac hi voert
bi skeisers rade over den vliet
die sinte jorijs arm hiet
met hem reet een ridder fier
mijn heer woutere sausenier
die de eerste vaert began
van danen bleven si voert an
ghesellen vast ende van ere vite
hi ende peter de heremite
capadocia hietet lant
dat men over den braes doen vant
te tinitoe sijn si comen
teenre havenen daer si genomen
hebben haer ghemerke groot
daer hem die keiser alexis ontboet
dat si hem souden bewaren
ieghen coninc salomoens scaren
ende si hem oec wachtten mede
leghen die grote vaste stede
die men nychea heet in latijn
want daer vele heidene in sijn
die keiser sende hem in allen wisen
volheit van drancke ende van spisen
ende hiet hem dat hi hem niet en verhaesten
want hi hoepte dat ten naesten
hem naken souden hertoghen graven
ende princen van groter haven
daer si mede sonder scande
liden souden doer die lande
dit hiet pieter den sinen mede
maer weelde ende ledichede
en liets hem ghehinghen niet
te doene dat men hem riet
die fransoise voeren voert
ende haelden proie voer die poert
te nich die men nychea noemt
die duutsche saghen dat dus coemt
ende wilden oec halen haer deel
ende wonnen daer een casteel
van solimans moghenthede
drie milen van nich der stede
datter in was sloeghen si doot
wijn vleesch coren ende broot
vonden die duutsche dat si wouden
dus wilden si die veste houden
dit was al lude ende stille
ieghen peters des heremiten wille
soliman is te nich comen
ende heeft dese mare vernomen
dat sijn casteel was verloren
met crachte voer hi daer voren
ende wan hem af die veste
daer bleven een deel der beste
beide van buten ende van binnen
die veste moestense laten winnen
want hem gheen ontset en quam
onse liede worden gram
ende droeve alsi hoerden mare
dat haer gheselscap doot ware
al te male ofte ghevaen
haer beste duutsche sonder waen
maer dusent duutsche waren te voet
ende tweehondert ridderen goet
peter en was niet selve daer
die ghemeinte dede selken vaer
mijn heer wouteren sausenier
ende met hem andere ridderen fier
dat si met hem moesten varen
om te wrekene haer scaren
ende daer si te nich weder tiden
bestontse soliman teenre siden
daer sloeghen donse meneghen doot
doch was dat ghescut soe groot
ende te menichfuldich daer ende hier
ende mijn heer wouter sausenier
was in de borst te seven steden
doer scoten daer si streden
ende starf als een ridder stout
ende van bremen mijn heer arnout
heer folkaert van charters mede
donse verloren daer die stede
ende weken doer dat ghescot
toter havenen te innicot
die thurken volchden vaste naer
ende sloeghen hier ende daer
ende wonnen hen af met spoede
haer tenten met al den goede
ende vinghen ende sloeghen doot
man ende wijf clein ende groot
drie dusent weker van den besten
daer bi teenre ouder vesten
si was sonder decsel ende dore
om te proevene die aventore
haer doren maecten si van scilden
die turke diese winnen wilden
hebbense daer binnen beleghen
hier binnen es die mare ghedreghen
peteren den heremite die tien tiden
keiser alexis was bi der siden
peter was droeve om die mare
ende om sijns volcs grote oerbare
soe gaf hem die keiser ontset
daer soliman bi wart belet
ende onse liede werden verlost
die beleghen waren sonder troest
soe sijnre twee vaerde verloren
want si gheens raets wilden horen
nu stichte die derde vaert
een pape die godscalc gheheten waert
dien petere de heremite beval
dat cruce te prekene over al
die brachte vrancken ende almanne
beyeren swaven stoute manne
hessen sassen ende vriesen
ende quam met desen riesen
te messelborch in hongherien
daerne met sijnre partien
coninc caleman wel ontfinc
ende gheorloefde hen die dinc
dat si door tlant wel riden mochten
ende cochten ende oec vercochten
maer die beyeren ende die swaven
daer si doer dien lande draven
moesten si haerre seden pleghen
ende roefden tfolc bi den weghen
enen jonghelinc si vinghen
enen hongheren sonder verdinghen
enen stake sloeghen si hem dure
om dese moert om dese mesbure
waert die coninc arre ende gram
met groter volke hi na hen quam
ende dede hen met scoenre tale
hare wapene opgheven al te male
ende daer nae sloech hi sonder were
al doot ghene verdoemde here
dit was in de derde vaert
dat tfolc aldus versleghen waert
hier na te hans na dese dinghe
quam noch ene versameninghe
vlaminghe inghelsche brabantsoene
lothrikers ende ridders coene
man ende wijf menich seriant
traken metten onsen over tlant
te coelne quamen si in die stat groot
ende sloeghen al die joden doot
ende braken huus ende synagoghe
ende namen goet neder ende hoghe
ende seiden dat si met dien saken
den lachter ons heren wraken
loddegher wijfs was vol haer here
te maghentse was voert hoer gere
daer si vonden binnen doe
enen grave hiet emichoe
dien maecten si haren hoefman
si streden daer die joden an
haer goet hadden si te male
ghevlucht in des bisscops sale
dat en halp hem cleine noch groot
si sloeghense al te male doot
ende namen al haer goet
dus waren si op hem verwoet
van danen trac grave emichoe
met sinen roeve blide ende vroe
oec quam met hem thomaes ende clerbout
met enen here soe menichfout
dattet sceen sonder ghetal
dat here quam te samen al
te messeborch in hongherie
si sloeghen inde prayerie
haer ghetelt op ene riviere
heet lincare die daer maisiere
neder loept sterc ende groot
si hoerden dat men hem verboet
dat liden want die coninc was
ende sijn volc in vare das
om dat godscalcs here daer lach
opt velt doot op dien dach
dat si dat volc wilden wreken
alsi vernamen in dat spreken
dat si niet en mochten liden
vielen si doen in allen siden
ende stormden ane die stede
ende haddense bi na mede
over haren hals ave ghewonnen
maer god en wouts hen niet gheonnen
die coninc sach dat tfolc soe street
ende hadde hem ter vlucht ghereet
ende sine baroene te rusen waert
nu hevet god alsoe bewaert
dat hi den pelgrimme aldoe
alselken vaer sende toe
soe dat si ter selver ure
alsoe begaven die mure
ende vloen si en wisten twi
die hongheren volghden hem bi
ende sloeghen al cleine ende groot
datter cume yemant ontscoot
al den vechters namen si tlijf
si vinghen kindere ende wijf
ende namen al den roef
die meerre was dan gheloef
emicho die grave ontreet
met cleinre menechte alsment weet
heer thomaes ende heer cleerbout
ende met hem menich man stout
liet onse here daer bliven
om dat si met quaden wiven
onwet dreven in die vaert
want si ten joden waert
wijch stichten niet om gods ere
maer om haer roven mere
ende noch dadense dat argher was
si hadden int here sijt seker das
ene gans ende ene gheet
ende wilden dat gheloeven ghereet
dat die twee waren vervult
metten heilighen gheest dus verdult
was gheent vermaleledide heer
dies sloechse god sonder weer
want hi en wilde ghedoghen niet
dat alsoe onghelovech diet
sijn heilighe lant ontreinen soude
ende dat kersten heten soude
somme van der levender partien
weken ieghen lombardien
somme ieghen oestrike
daer si ghemoeten cortelike
dat heilighe heer van gode vercoren
daer hi mede wilde te storen
dat heidenscap ende doen winnen
dat graf daer hi selve lach binnen
nu es gheporret thongrien waert
die salighe hertoghe godevaert
die hertoghe was van lothrike
ende die men noemt ghemeinlike
godevaert van bolioen
daer loghenaers misdaet aen doen
dat si hem willen tien ane
dattie riddere metten swane
sijnre moeder vader was
ende dien hieten si helyas
dits loghene ende al niet
godevaerds moeder yda hiet
ende was een heilighe vrouwe
ende leghet te waesden in henegouwe
haer vader hiet godevaert
van lothrike hertoghe waert
haer broeder godevaert metter bule
die verwan die vriesen vule
ende hollant alst hier vore staet
want hertoghe was hi das gheen beraet
tutrecht soe wart hi vermoert
van hem quam gheen sone voert
bi dese redene soe waert
hertoghe haer sone godevaert
van lothrike ende van bolioen
dese wansi alse vrouwen doen
aen justase van bonen den grave
machtelt wasser moeder ave
die dochter was heinrijcs des ouden
diet graefscap van brusele heeft behouden
gheerberghen sone als ict vore las
die gravinne van brusele was
karels dochter die jammerlike
ghesteken was ute vrancrike
dese yda gravinne van bonen
wan ane justase noch twee sonen
deen was bouden dander justase
ens niemen alsoe dwase
hi en mach proeven in sinen wane
dat loghene es van den swane
dese godevaert hi quam
te tonenborch als ict vernam
dats in oestrike ene stede
bouden sijn broeder voer mede
selc seeght dat justaes van bonen
haer broeder quam metten gonen
met hem een neve een ridder fier
van greis gheheiten heer warnier
heer bouden van borch haer maech
die ten wapenen niet was traech
van toel die grave reinare
sijn broeder heer pieter in die scare
heinric van assche een ridder waert
ende sijn broeder heer godevaert
desen quam die mare ieghen
hoe die hongheren hebben versleghen
die pelgrimme hem wonderde das
want haer coninc kersten was
ende hebben boden aen hem ghesent
daer si bi hebben bekent
dat vele was bi hare scouden
want vriendelijc si liden wouden
doen gaf die hertoghe calimanne
den coninc te ghisele danne
sinen lieven sone boudene
hi gheboet int heer te houdene
opt lijf pais ende vrede
ende die coninc gheboet mede
dat men en verdiere dranc noch spise
opt lijf in deser selver wise
dus leden si met hare partien
vrilike doer hongherien
tote dat si quamen te mallevile
daer quam in der selver wile
die honghersche coninc caliman
die ghisele die hi ghewan
van den hertoghe gaf hi hem weder
allen toren leidemen neder
ende die coninc gichte die heren
mildelike met groter eeren
ende heetse varen ghesont
danen voeren si in corter stont
tote belegrave voert
ende alsi scieden uter poert
quamen si aent wout van bolgherien
daer si doen met haerre partien
acht daghe in moesten daghen
boetscap brachte men hen ghedragen
in dat wout in dierre wijs
datse die keiser alexijs
groette in gode onsen here
ende hem allen bade sere
dat si roefs ende brants ontboren
in sijn lant ende namen coren
ende lijfnere omme ghelt
godevaert hiet met ghewelt
opt lijf dat niement roven soude
dus quamen si doer bulgeren woude
ghevaren toter stat van nijs
daer hem die keiser alexijs
spise sende met soe volre maniere
ende daer toe meneghertiere
dat men vertellen niet en can
nu gaet hier andere redene an
godevaert die quam ghevaren
te constantinobele met sijnre scaren
daer hi verloste vromelike
des keisers broeder van vrancrike
hughe den groten die doen lach
ins conincs ghevanckenisse op dien dach
om dat hien remeren woude
als enen here van groten goude
want doen godevaert ende die sine
doer bolgherien dade pine
doen voer die bisscop seg ic u
van alverne onser vrouwen pu
ende grave reinout van sinte gielijs
ende menich ridder die waert van prijs
was doer slavien met haren here
hughe die grote met goeden ghere
ende die grave van vlaendren robbrecht
ende sijnre moyen sone echt
grave robbrecht van normandien
die voeren met haerre partien
over rome te poelien ter stont
alse dat vernam boemont
wie si waren die daer quamen
wat heren ende wat namen
dedi hem enen mantel brenghen
die rike was van dieren denghen
ende dedene al in crucen sniden
ende gaffen sinen ridders tien tiden
elken een cruce die varen wouden
ende selve heeft hi ene behouden
hughe die grote van vrancrike
broeder van coninc lodewike
was vore ghetrect ende was ghevaen
van keiser alexis die sonder waen
die fransoise hadden leet
die verloste wel ghereet
die hertoghe godevaert ridderlike
oft hi hadde dat keiserrike
van constantinobele verdorven
soe verre was die dinc verworven
dat godevaert te ghisele ghewan
keiser alexis sone jan
eer hi den keiser ghetrouwen wilde
dat hi hem voerwaerde hilde
dus wart hi des keisers man
ende alle die princen voert an
die in sijn here waren
nu comt boemont gevaren
die den keiser niet hadde waert
ende dien leet was dat godevaert
ieghen den keiser was versoent
ende hadde hem ter wrake vercoent
want die keiser ende sijn vader
robbrecht wisscaert beide gader
hadden gheorloghet onderlinghe
maer doen hi sach die dinghe
alsoe gheset ter eren ons heren
liet hi hem wisen ende leren
ende waert des keisers man
ende maecte vaste soene vordan
ende tancreit sijnre suster sone
en trac hem niet an tgone
hi es vorwaert met sinen scaren
ten braes sent jorijs ghevaren
alse die den keiser niet en wouden
manscap doen noch oec houden
sijn oem die hertoghe boemont
volghede hem in corter stont
ende si versameden metter vaert
an den hertoghe godevaert
hier na quam ghevaren echt
van vlaendren mijn heer robbrecht
die robbrecht die vriese hiet
grave robbrecht als men siet
die te kassele begraven leghet
was sijn vader als men seghet
hi wart mede des keisers man
ende quam ten here vordan
over sent jorijs arm ghevaren
daer menne wel ontfinc te waren
dit was in capadocia
te rade worden si daer na
te vaerne in salemoens rike
die den keiser gheweldichlike
nichea die stat onthelt
ende want daerbi lant ende velt
doen traken si voert te rafavel
daer si vonden alsoe wel
met sinen volke ghereet te vlite
den pape petren den heremite
ende van danen traken si voert
te nichea voer die poert
hier binnen quam volgende mede
in constantinobele in die stede
die grave reinout van sinte gielijs
ende met hem een ridder wijs
die bisscop van den pine nameer
dien die paus sonder keer
van der vaert hadde ghemaect legaet
dese worden sonder baraet
des keisers man ende volgden ghemene
over den braes te nychene
nu quam robbrecht van normandien
ghevaren met sijnre partien
sijn vader was die coninc waert
willem die norman die bastaert
robrechs sone die hiet wisebaert
die over meer sette sine vaert
ende die wan in corter wilen
poelien calabere ende cecilen
ende wan desen selven boemont
die mede dese vaert bestont
dese robbrecht quam ghevaren
ende met hem in der scaren
van bloes die grave steven
ende justaes hem beneven
godevaerts broeder grave van bonen
die keiser maecte van den ghonen
sinen man alse van den andren
haren ghesellen si na wandren
over sinte jorijs arm si traken
met wive met kindren met allen saken
ende vielen metten heren ghemene
voer die stat van nychene
die starc was ende seer out
ghemuert al omme twee vout
die waende soliman ontsetten
maer onse here woudt beletten
op donse enen strijt hi vacht
daer hem vele van sijnre macht
af wart ghesleghen ende ghevaen
selve mochte hi cume ontgaen
acht weken ende drie daghe
dogheden donse grote plaghe
int besetten van nychene
doch worden si der stat ghemene
want met mineerne wart daer ghevelt
een tor van groter ghewelt
ende solimans wijf ende haer ij kinder
worden oec ghevaen ghinder
ende al die heidene van der stede
worden ghevaen ende ghesent mede
te constantinobele sonder waen
ende onse ghevanghene uut ghedaen
die soliman te voeren vinc
te tiniton daer hise beghinc
nychena dat men nich hort nomen
es dus in der kersten hant comen
ende op ghegheven ende al in hant
als ons ter waerheit es becant
nychea hoeftstat van bitine
was ghewonnen met groter pine
als men screef ons heren jaer
dusent ende negentich daer naer
ende sevene meer noch min
int selve jaer dede beghin
van cistiaus dat heilighe leven
een abt hiet robrecht es bescreven
bi lingers van melismont
ende xxj monneke tier stont
ruumden haren cloester want hen dochte
dat men bat scarper leven mochte
leiden dant dede in haer convent
dus ghinghense daer se god ghesent
ende doerghinghen die woestinen
te cistiaus ghinghense met pinen
daert wilt was ende woeste mede
ende namen doen daer haer stede
ten naesten jare quam daer
die abt hugo dats waer
van lyons des paus legaet
met hem in wiens bisdom dat staet
van chalon bisscop gautier
ende odo die hertoghe fier
van borgoendien dien tlant toe hoerde
met ghemenen wille ende woerde
hebben si er ene abdie ghevriet
ende robrecht heefse ghewiet
aldus began dit heilighe leven
int carnatioen hier vore bescreven
nu porden onse salighe pelgrimme
ende voeren henen seghet die rime
nu in de weke van sinte jans dach
die in den midden zomere ghelach
van nychea met haerre partien
doer dat heidene romenie
rechte ten heilighen lande waert
twee daghe daden si dachvaert
ende quamen ghevaren sciere
tusschen twee berghen op een reviere
over die brugghe traken si
te rade wordense daer bi
dat si there souden sceden
om te bat haer ghemac te reden
boemont reet een strate
die hi hoepte te sijnre bate
sijn neve die grave van normandien
volgheden na met sijnre partien
ende van bloys die grave steven
volghede hem na beneven
omtrent ene mile versceden
die hertoghe dede sijn volc leden
ter rechter hant een deel bat af
ende elc nam dat hem god gaf
die grave van sente resmonde
volghede hem na tier stonde
ende van pine bisscop raynere
ende daer toe menich kersten here
boemont quam ontrent noene
daer hi sine pawelioene
in enen groenen ghersen sloech
daer hi spise vant ghenoech
daer haddene soliman belaghet
ende quam op hem ghejaghet
met enen onghetelden here
eer hi hem setten mochte te were
quam hi op hem af al onversien
eer si ten wapen mochten tien
ende roefden ende vinghen
man ende wijf met haren dinghen
scoene vrouwen ende jonghe
ende joncvrouwen ten eersten spronghe
pareerden hem om dat si niet wouden
datse die turken vanghen souden
ende om de lust van haren live
laten soude doch te live
want si there verloren saghen
ende haer volc morden ende jaghen
doch dat boemont ende die sine
hem wapenden met groter pine
ende wederstonden solimanne
een stic tijts ende nochtanne
was der turken were soe groot
datter bleef versleghen doot
die stoutste riddere die was met hem
dat was tancreets broeder willem
ende tancreet verloes sinen vane
ende hadde niet ghevaren dane
een bode ten hertoghe godevaerde
over tvelt met enen paerde
ende hi daer niet comen ware
boemont ende al sijn scare
waren daer bleven met ghewelde
doot ende ghevaen opten velde
maer alst die hertoghe heeft verstaen
quam hi ende sijn volc alsoe saen
alsoe vollic alst god woude
alsmen teenre feeste varen soude
met banieren wel ghescaert
alsen soliman gheware waert
trac hi met al sinen besten
op enen berch als teenre vesten
ende liet die proye voren tiden
donse en wilden niet ontbiden
maer ghinghen met haren knechten
op solimanne vaste vechten
ende sloeghen hem af meneghen deghen
soliman moeste der vlucht pleghen
als hi dede voer nychene
dat ridderscap volchde ghemene
den turken na wel ses milen
ende ontjaghede hen tier wilen
manne vrouwen ende joncvrouwen
nochtan bleeffer vele te blouwen
oec daer es ghewonnen bleven
daer sise dus henen dreven
al haer scone diere ghetelt
scoenheit beesten ende ghelt
te desen stride te deser eren
waren alle die kerstene heren
van vlaendren van henegouwe
van bloes van borgauwe
van normandie ende van cecile
dese strijt was sonder ghile
int dal van gorgonia
der onser bleef dusent wel na
ende der turken vier dusent man
boemont en wilde vordan
nemmeer sceiden van den andren
maer hi wilt bi hen wandren
dese strijt was als ict sach
in junius opten eersten dach
voert soe seghet ons die rime
dat traken onse pelgrimme
doer een dal heet malebrumas
daer die dorst soe groot was
datter menich man ende wijf
ende beesten omme verloren tlijf
daer na quamen si teenre revieren
daer hem doot droncken die ghiere
nu moghedi horen van desen lieden
hoe si haer here scieden
ende deeldent in scaren drien
tancreit voer henen mettien
doer die dalinghe van dorelle
bouden met sinen gheselle
godevaerts broeder des hertoghen
trac over meneghen berch hoghen
in ongheweghede lant
daer hi breke van spisen vant
noch oec consten bejaghen
cume consten hem die knechte ontdraghen
godevaert boemont hughe die grote
robbrecht die vriese ende sine ghenote
ende robbrecht van normandie
ende meest alle die heren vrie
voeren hare rechte vaert
vaste te anthiochie waert
ende quamen daer ane enen woude
daer die hertoghe jaghen soude
daer hem een vreeselic bere ghemoette
gherecht op sijn achterste voete
die hertoghe bestondene metten swerde
die bere trackenen van den perde
ende wondene dat hi na was doot
maer dattere voren scoot
een die doert wout quam ghereden
die dat dier sloech ter steden
van desen wonden die waren soe groot
was die hertoghe bi na doot
ende moeste dat here doer sinen wille
daer een stic ligghen stille
oec seiden die van den here
dat si noit saghen soe groten bere
hier soe willic overliden
dinghen die te tien tiden
tancreite ende sinen lieden
ende boudene oec ghescieden
hoe si wonnen na dat
in haer vaert meneghe stat
ende hoe si oec onder hem tween
ten besten niet droeghen over een
ende hoe dat bouden wart gheware
verre in die zee openbare
omtrent drie milen dat scepe laghen
haer maste met goude beslaghen
si waenden dat viande waren
hem vraghen si wat si begaren
alsoe dat si vernamen ende horen
dat volc was ute vlaendren gheboren
van vrancrike ende uut vrieslant
ende van antwarpen ute brabant
si vraeghden weder wiese waren
si seiden pelgrimme te waren
die te jherusalem waert tiden
om dat begonsten si hen verbliden
ende seiden dat si acht jaer of mee
gheroeft hadden op die zee
op die heidene ende waren rike
ende wilden met hem ghemeenlike
bouden was dus gherijct sere
beide van goede ende van here
daer na wan hi meneghe stede
ende menich lant daer toe mede
daer ic de yeeste af late liden
maer hi en sach na dien tiden
dat si scieden als ic u seide eer
godevaerde sinen broeder nemmermeer
want hi bleef tien tiden
orloghende opter zee siden
maer sijn broeder godevaert
die trac vast vortwaert
want hi en micte om el gheen saken
dan om theilighe lant te ghenaken
na desen tiden dat dit waert
porrede die hertoghe godevaert
boemont van poelien een prince wijs
reinout oec van sent gielijs
van vlaendren die grave robbrecht
met hem menich prince recht
robrecht die norman justaes van bonen
ende traken wech den ghewonen
doer romenie den rechten wech
ende quamen doer marech
ene stat daer der turke partie
macht hebben over dat romenie
van danen setten si hare vaert
ter stat te clistesien waert
daer quam tancreit an hem ghevaren
van alexandrien met sinen scaren
daer ordineerden si haer vaert
te vaerne te anthiocien waert
dus voeren si teenre brugghen waert
daer men over die ferne vaert
ferne dats ene reviere
groot van ghesonder maniere
die in de bible fassor heet
ende doer anthiocien gheet
voer die brugghe vondense here
doch daden si soe grote were
dat si die turken verstreden
ende haers ondancs overleden
aldus voeren donse na dat
te anthiocien bi der stat
van pine bisscop reinier
die sprac hem een sermoen hier
over die brugghe daer dat here lach
ghelogiert optien dach
hout seit hi herte ende sede
anthiocien die vaste stede
en es maer vier milen nu ter ure
ende heeft twee paer vaster mure
op die binnenste mure staen
drie hondert torren ende xl sonder waen
ende duterste muer starc ende dicke
met grachten wijt ende onghemicke
tachtich coninghe mede
hadden ghemeerret dese stede
drie hondert ende lx kerken
waren daer in met kerstenen clerken
die ghevelt sijn ghemene
sonder onser vrouwen allene
ende sente peters die ombesmet
noch sijn vander turken wet
een patriarke was daer wilen
die onder hem hadde sonder ghilen
hondert bisscoppe vijftich ende drie
ene borch staet daer horen wie
daer cassiaen die here in leghet
ende vier torren alsmen seghet
elc beset met enen ammirale
sosodinis weet men wale
des princen sone es hoghe ghemoet
ende es een riddere ten wapenen goet
nu behoeft ons sekerlike
dat wi waren wijselike
ons sal nu daer bewaren
godevaert met sinen scaren
reinout van toel ende boemont
peter van stasne een ridder stout
tancreit ende edewaerd van prosat
warnier van greis die selden es mat
heinrijc van assche dese te waren
selen die voervaert bewaren
dachter waerde die selen echt
bewaren van vlaenderen robbrecht
ende robbrecht die norman
volkert steven van bloes daer an
hughe die grote van vrancrike
coninc philips broeder die ghelike
ende reinout van sint gielis die grave
stasijn van constantinobele was er een ave
die den heren dicke stont in staden
dese ende andere worden beraden
dat si van achter ende van voren
bliesen harde meneghen horen
ende ontwonden meneghe baniere
scone ende utermaten diere
dus waert anthiocien die stat
beleghen ende vaste besat
die men seide al sonder wanc
te tien tiden drie milen lanc
ende onderhalve mile breet
daer dogheden donse menich leet
van honghere ende van ghescote
ende somwile quam onse rote
diet hen soe swaer vergout
dat sijt becochten menichfout
ute trocken si tenen tide
daer si verloren tenen stride
vele goeder liede van binnen
diemen niet wale en conste ghekinnen
die hertoghe diet dede gherne
sloech op die brugghe van ferne
enen turc overmids ontwee
dat dien van binnen dede wee
dat si nemmermeer uut dorsten trecken
maer om vlien dat si mecken
ende som sijn si ute ghegaen
die kerstendom hadden ontfaen
die den onsen deden cont
hoet daer in die stat stont
ende seiden oec daer tier tijt
anthiocien verloes in den strijt
twelf vercoerne ammirale
ende volc vele boven ghetale
ende dat si alsoe droeve waren
dat si nummeer uut dorsten varen
een turc was binnen hiet beamont
die wart kersten ter selver stont
ende boemont heeftene gheheven
een ander name was hem gegheven
ende men hietene als hi kersten wart
mijn heer wouter domedart
dese was den onsen voert meer goet
in allen dinghen diemen hem loet
ende droech die boetscap ende vant den aert
daer die stat met verloren waert
cassiaen die boven lach
ende dese grote scade sach
sende boden in corosaen
dat men hem soude in staden staen
daer was bode af soliman
ende sijn sone mede nochtan
ende oec twee rike ammirale
solimanne beval hi die tale
si voeren wech in corosaen
in ene stede heet samaricaen
daer si den coninc selve vonden
corboham ten selven stonden
si sloeghen haer hande si traken har haer
soliman sprac die tale daer
ende seide tferlies van sinen lande
ende van anthiocien die scande
corboham vermat hem daer
mocht hi leven een half jaer
hi speelt metten kerstenen soe
dat sijts nemmer werden vroe
men gheboet in corten daghen
al dat wapene mochte draghen
soe dat hi hadde in sijn here
drie hondert dusent ridders ter were
van den coninc van corosan
was hi ghemaect al hootsman
donse laghen voer die stede
in sorghen ende in honghere mede
want si vernamen groot volc comen
oec hebbense nu vernomen
dat sconincs sone van denemerken
met meneghen stouten man ende sterken
bi nychea waren versleghen doot
soe datter cume een ontfloet
op sijn socoers stont vele haer hopen
dien soliman hadde belopen
der sijnre bleeffer oec vele doe
des conincs sone hiet zunoe
corboam ende menich baroen
namen hare vaert doen
te anthiocien met haren ghesellen
van groter vreesen horen wi tellen
die int here was voer die stede
peter die heremite vloe ende mede
een ridder hiet willem carpentier
tancreet vincse een ridder fier
ende dede hem beiden vele oneren
ende deedse ten here wederkeren
hier binnen was een in die stede
hiet ferres die kennesse mede
hadde aen den here beamonde
ende om te hebbene sine conde
gaf hi te ghisele sinen sone
ende quam in belove na tgone
dat hi hem soude verraden die stat
ende die veste daer hi in sat
met lederen clommen si in die stede
ende versloeghen met machte mede
van tien torren alle die liede
van dien heidenen diede
een winket men beneden brac
daer groot ridderscap in trac
ende men ghinc blasen ende vechten
die slote waren van dien knechten
van den porten te broken saen
ende die porten wide ontdaen
doen quamt al in clein ende groot
ende men sloech die turken doot
in husen in torren ende in zalen
cassiaen moeste daer betalen
sijn ghelach want doer die sorghe
ruumde hi sine vaste borghe
ende vloe te velde waert
op enen muul sere verveert
daerne die suriane saghen
die onder hem ghetekent laghen
ende peisden de stat is ghewonnen
ende begrepene alsoe si eerst connen
ende hebben hem thooft af gheslaghen
ende weder in die stat ghedraghen
thoeft is den kersten ghedraghen
diet te wondere ane saghen
want thaer was wit ende swart ghemanc
sijn baert toter navelen lanc
dus was ghewonnen ghene stat
daer men ix maenden vore sat
voer oexst op enen donderdach
dit was den turkin een swaer slach
nu sijn die kerstene in die poert
mare hebben si te hant ghehoert
dat corboam ende die sine
quamen hem ter groter pine
luttel spisen hebben si mede
vonden in die vaste stede
want si na was al verteert
ende dat lant al omme verheert
donse senden te haren verdoene
ter havenen van sinte simoene
al daer in die zee valt die ferne
die doer die stat pleghet te verne
daer si een deel spisen cochten
ieghen coepmanne diese brochten
tote anthiocien in die poert
des donderdaechs hebdi ghehoert
worden si gheweldech der stat
des vridaghes saen na dat
quam corboam met groter were
met al den andren heidenen here
quamen drie hondert ridderen gheronnen
om te siene oft si connen
kerstene vinden buten mueren
dertich daer af sochten aventuren
ende lieten dandere ligghen in laghen
ende ghinghen voer die porte jaghen
dit tornede soe ter wile
heer rogiere van bernevile
dat hi hem xvj daer ran
ieghen die xxx heidene man
die weken voer hem toter laghen
doen se die andere volghen saghen
spronghense op hem mede
ende dadense wiken daer ter stede
daer scotene een turc achter dure
daermen toe sach van der mure
ende si hebben hem thoef af ghesleghen
ende voer corboamme ghedreghen
als over een scone beghin
onse liede van daer in
namen den lichame ende ter erden
daden sine na sijnre werden
niemant salt voer bloetheit tellen
dat hi van sinen ghesellen
bescut niet en wart met swerden
het dede die breke van perden
hondert ende vijftich hadden si er cume
magher ende cranc als ene slume
dus en mochtense volghen noch vlien
heidensche perden van dien
die si wonnen in die stede
wasser in als ccc ende vijftich mede
ende die en waren niet tien tiden
ghetemmet na haer riden
dus moeste hi bliven sonder were
des saterdaghes quam al there
corboams ende sloeghen opt velt
voer anthiocien haer ghetelt
ende van daghe te daghe voert
belaghen si al omme die poert
corboams moeder lesen wi voer waer
die wel na hadde hondert jaer
ende was van waersegghene vermaert
si heeft den sone gheopenbaert
eest dat hi op donse maecte strijt
hi wart ghescoffiert ter tijt
dit was dat hi niet en achte
maer hi belach donse met crachte
van buten ende van binnen dat striden
willic u cortelike overliden
maer corboam te hant vernam
datter niet meer kerstens volcs en quam
noch ghene spise van der zee
den scepen dede hi alsoe wee
dat hise verjaghede of verbrande
onder die kerstene wigande
wart die hongher alsoe groot
datter menich om bleef doot
men at daer kemele ende mule
ezele perde beesten vule
ja honde die waren verrot
soden si som in enen pot
ende atense met pepere dan
dese noot wies voert an
die vreese van binnen was soe groot
dat al uter stat ontscoet
mijn heer willem die timmerman
ende skeisers neve willem nochtan
bi nacht met haerre partien
voeren in clein alexandrien
al om die sorghe van haren levene
ghevaren was die grave stevene
van bloes doen hi lach voer die poert
als hi selken anxt verhoert
vloe hi metten anderen mede
te grieken waert in ene stede
daer hi den griexen keiser vernam
die met groten volke quam
den pelgrimmen te stane in staden
dat si hem dat keren raden
ende seiden daer soe vele toe
dat die keiser keerde doe
dus en comt den onsen hulpe gheene
dan god diet vermach allene
daer en was man gheen soe hoghe
conincs broeder noch hertoghe
noch grave hi en peisde om die vlucht
een clerc sach dese grote vrucht
van lombardien ende bat den heren
dat sine horen gode teren
ghi heren seit hi hoert ghereet
wat ic van gods halven weet
doen eerst dese vaert began
kendic enen goeden man
enen priester van ytale
van goeden levene gheprijst wale
die enen wech hadde bestaen
daer hi misse soude singhen gaen
ende heeft enen pelgrim gemoet
die hem vraghet als hien groet
van deser groter cruusvaert
ende wat loene si waren waert
die tiden ten heilighen grave
hi seide hi en ware niet vroet daer ave
die pelgrim heeft gheantwoert
god brachte dese vaert voert
ende wie daer in laet sijn leven
die wort met gode verheven
de pape seide hoe wetstu dat
die pelgrim sprac daer ter stat
ic ben sprac hi houti daer ane
ambrosius bisscop van melane
dit litteken ic den kerstenen draghe
over drie jaer van desen daghe
sal god gheven jherusalem
den kerstenen al onder hem
met desen woerde en sach nemmere
die pape den heilighen here
ic weet wel die pape sprac waer
nu eist leden wel twee jaer
dat die pape dit dede verstaen
ende weet oec wel sonder waen
dat dit en sal falgieren niet
dat hem sinte ambrosius behiet
dese woerde die troesten soe
die heren ende tvolc wart al vroe
dat si niewers en wilden vlien
maer lieten den wille gods ghescien
enen pape oec van der vaert
heeft hare onse vrouwe verbaert
met jhesus christus openbare
ende sinte pieter oec bi hare
onse here verweet den kerstenhede
meneghe ere die hi hen dede
ende si hem niet en dancten dies
maer elc met wiven ware ries
ende vermat hem hi sout wreken
die moeder gods horen wi spreken
ende sinte pieter vielen hem te voeten
ende baden over des volcs mesboeten
soe dat hi hare bede verhoerde
den pape seide hi dese woerde
ganc seght minen volke nu
doet alle bordeele van u
ende alle sondelike plaghen
bekeerdi u binnen vijf daghen
soe sal ic u te mi bekeren
ende u hulpe doen met eeren
oec maecti cont met wat dinghen
si gode loven souden ende singhen
sinte andries alsoe wale
enen clerc enen provinciale
wijstdi oec mede ene stede
in sinte peters kerke ende dede
hem verstaen dat ghinder laghe
ons heren spere sonder saghe
dat spere was ghinder vonden
alle eerden sijt tien stonden
niet langhe daer na men versach
int here daer corboam in lach
een vier vallen harde groot
dat van boven neder scoet
ende pieter doen die heremite
dede sine bootscap met vlite
int here tote corboam
ende seide hem wert kersten man
wi willen di die stat op gheven
ende dienen di al dijn leven
dit verwonderde corboam
doen seide pieter nem xx man
ieghen xx onser kerstine
eest dat si verwinnen die dine
gheeft den onsen wech ende vrede
si willen di rumen die stede
bliven die dine oec verwonnen
du sout ons dan der stede onnen
ende varen henen metten dinen
want vechtmen het sal swaer scinen
en doestu niet deen van den drien
du sulst ons te velde sien
corboam hadt al onwaert
dus keerde peter achter waert
ander troest en was daer an
des anders daghes corboam
moeste emmer sijn bestaen
biechte spraken si alle saen
ende hebben ontfaen onsen here
paerde en hadden si niet meere
dan twee hondert ende een ontrent
magher als een verhonghert rent
die hertoghe godevaert die sat
op een paert dat hi daer bat
ende die grave van vlaendren mede
ghewan een paert doer die bede
menich riddere stout ende goet
moeste ghinder gaen te voet
som waren si op esele gheseten
god en wilder niet vergheten
der onsere maer op hen vel
een dau diese lavede wel
man ende peert te dien stonden
dat die paerde neyen begonden
ende worden rasch ende vroe
miraclen sachmen daer alsoe
dies waerdich waren alle te samen
saghen dat uten berghen quamen
grote scaren onghetelt
met witten perden opt velt
ende al met witten banieren
sinte jorijs in diere manieren
ende demetrius die here
ende marcurius die wilen ere
den keiser doot stac juliane
dese voeren den anderen ane
ende die turken worden ghescoffiert
om ghene were wasser ghevisiert
die naradeghe soliman
met groter lust hi ontran
ende coroboam vloe uter maten
tote dat hi quam ter eufraten
dats ene reviere die men soe noemt
die uten paridise comt
daer voer hi over met scepen
in anxteliken vare begrepen
there volghde drie milen naer
ende tancreit seghet men over waer
dat hi ses milen achter jaghede
wel hem der turken vlucht behaghede
van der heidenen ongheval
en conste men segghen gheen ghetal
den strijt wan men met ghelove
onse arme worden rike van rove
achter velde hier ende ghinder
sloech men doot wijf ende kinder
die stat gafmen boemonde
ende hi voer wonen ter selver stonde
int casteel boven der stat
want sandonis ruumde dat
als hi verwonnen sach die sine
boemont wan dat sonder pine
dat anthiocien ghewonnen was
was voer den oghest als ict las
int carnatioen voerwaer
dusent ende xcviij jaer
drie weken waren si er in beleghen
eer si gods viande hebben versleghen
boden si ane den keiser senden
daer si hem ane bekenden
dat hi hem hadde gebroken trouwe
want hi hem ghebrac in den rouwe
ende niet en quam te haerre noot
als hi ghelovede ende ontboot
dat des graven scout van bloes was
diene keren dede als ic las
ende die van vare was doen
ute anthiocien ghevloen
ende hier omme ontseiden si thant
anthiocien te settene in sijn hant
nu sijn die kerstene uter noot
doen wart daer die sterfte soe groot
dat vele liede ruumden die poert
ende voeren weder ende voert
om beter lucht in andren steden
als die der doot gherne ontreden
die ghene die ontghinghen der plaghen
vijf maende ende neghen daghen
laghen si in anthiocien stille
doen was der menegher wille
dat men setten soude die vaert
te jherusalem ten grave waert
daer si omme lant ende maghe
begaven ende dogheden plaghe
die ghene die ghevloen waren
bleven in groter scanden te waren
van bloes mijn heer steven
keerde met scanden in sijn leven
te jherusalem te varen
te beterne dat hi was ontfaren
rechte voer die purificatie
god gaf den heren wille ende gratie
dat si die vaert wouden bestaen
te jherusalem pordensi saen
so si best moghen ende connen
daer si tusschen hebben ghewonnen
meneghe stat veste ende lant
ende verslaghen meneghen viant
daer si om dogheden menighe pine
dat u te lanc stoede te sine
soude ict u vertrecken al
des heb ic wille dat ic sal
som die dinc laten liden
ende te jherusalem waert tiden
hoe die heilighe stat ghewonnen wart
maer ondertusschen in die vaert
soe keerde weder boemont
ende al sijn volc ter selver stont
want hi hem ontsach ende dochte
dat hi anthiocien verliesen mochte
ende begaf aldus die heren
die vaste vorwaert keren
daer si meneghe stat wonnen
eer si te jherusalem comen connen
soe dat si er soe na quamen
dat si die borch vernamen
doen sachmen daer sonder waen
des avents die mane vergaen
dies vele liede waren vroe
die hen an sterren verstoeden doe
snachs haeldense onder hem
groten roef op jherusalem
alse die kerstene hoerden maren
dat si jherusalem soe na waren
weenden si van bliscap meneghen traen
des morghens porde alt here saen
ende quamen met groten sanghe met allen
voer jherusalem ghevallen
daer men die porten voer hen sloot
meneghe swaer orloghe ende groot
meneghe hongher meneghe noot
menech swaer wederstoet
meneghe swaer aventure
die donse dogheden buten mure
meneghe orloghe meneghe plaghen
die donse binnen xxxix daghen
dogheden voer die heilighe poert
dat blijft hier al onghehoert
maer alst quam ter lester wilen
haelden donse over drie milen
hout ende maecten evenhoghen
alse die de stat te winnen poghen
die van solderen hadden twee paer
dat dreefmen den muren soe naer
dat si die wachters van binnen
op jagheden ten tinnen
int evenhoghe binnen stont
godevaert die hertoghe cont
ende van bonen sijn broeder justaes
onder hem int ander palaes
stonden van dornike twee broedere
dien god der zielen behoedere
te alsoe groter eren vercoes
datmen haers sal ghedencken altoes
ludolf hietense ende enghelbrecht
alsi saghen soe starc ghevecht
dat die stene ende die quarele
die heidene dreven van den castele
leiden si boeme op die tinne
van den soldere daer si waren inne
ende ghinghen boven op die mure
ende gaven gode op daventure
ende sloeghen die heidene ter neder
van den mure voert ende weder
die hertoghe ende sijn broeder mede
saghen haerre ghesellen stouthede
ende ghinghen neder int ander zale
bi den bomen alsoe wale
sijn si comen binnen der stat
alse there van buten hoerde dat
dat die hertoghe binnen ware
het liep al op harentare
met lederen ende clommen in
dus quam die stat in onse ghewin
ende sloeghen al cleine ende groot
wijf ende kinder bleven al doot
die stat wart van bloede onscone
drie hondert ridders van babilone
ontreden opten torre syon
onse kersten volghden hem doen
ende ontjagheden hem hare paerde
ende voerdense haerre vaerde
in salomoens palayse bleven
tien dusent sarrasine diet leven
voer de onse moesten laten
al sonder die achter straten
worden versleghen hier ende daer
vol rijcheiden vonden sijt voerwaer
die heilighe stat alst was in scine
van tarwen van olien ende van wine
tancreit liep die here coene
in den tempel van salomoene
om scat van goude te bejaghen
alsoe vele alst mochten draghen
ses kamele van der stede
den hertoghe deeldi mede
noch om roef noch om goet
en sette die hertoghe niet enen voet
ende heeft die poert omme ghegaen
doen quam hi weenende saen
ter porten van oliveten
sonder drinken ende eten
ghinc hi ten grave ons heren
ende dancte hem der eren
grave reinout belach den tor syon
die ridderen diere in waren ontvloen
verdingheden om scat haer leven
ende hebben den tor op ghegheven
dit was op alder apostelen dach
daer dese victorie op ghelach
int jaer ons heren wonnent die deghene
dusent ende elfwarf neghene
cortelike na dat die stat
dat kerstene heer dus besat
gavense reinoude den grave
die hoede van den heilighen grave
ende maecten godevaerde coninc mede
van jherusalem der heiligher stede
maer altoes hi en woude
crone daer draghen van goude
daerse god van doernen droech
sijns ondancs oec ghenoech
wildi ghehinghen datmen dede
prince noemen van der stede
een kersten was daer in de stat
die openbare wijsde dat
waer hi van vresen ende van sorghen
van den heidenen hadde gheborghen
een cruce van den houte ons heren
dat haelde men met groter eren
ende sende die liede mede
ende aenbedent daer ter stede
daer na die hertoghe vernam
dat groot heiden volc uut quam
van den soudaen van babilone
den tor van syon vaste ende scone
besette hi ende nam met hem echt
van vlaenderen den grave robbrecht
ende tancreit om dit doen
ende voer int dal van ascaloen
daer quam een bode die an hem sprac
ende was bi namen geheten vlac
die hem mare brengt aldus
dat comen ware miraus
die hoechste onder al die crone
onder den soudaen van babilone
met here noit en saghes man mee
ghelijc den zande van der zee
ende wilden jherusalem belegghen
alse dit die hertoghe hoerde segghen
sende hi om den grave reinout
ende om den norman mede stout
dat si quamen al met vlite
ende om petren den heremite
ende om den canselier arnout
dat si brachten ons heren hout
derwaert tract al sonder lette
sonder dat men die stat besette
des anderdaghes waert al blide
alsmen porde daer ten stride
want si waren wel ghescaert
ende metten cruce gods bewaert
dit was op enen vridach
in den oghest als ict versach
onder tors ende te voet
haddenre donse in haer ghemoet
als coeps xx dusent man
ende die heidene nochtan
haddenre drie hondert dusent bracht
daer mochtmen merken die gods cracht
want xxx dusent wasser ghetelt
heidene doot op dat velt
ende in die poort van ascaloen
worden vertreden die daer ontvloen
drie dusent ende daer toe mee
waren ghejaghet in die zee
die men verdrincken sach al
soe vele men weet tghetal
van den kerstenen en bleeffer niet een
die talwaerdich mensche sceen
die goede robbrecht die norman
was die des conincs standert wan
met silvere al om beslaghen
ten heilighen grave heeftmense ghedraghen
ende gheoffert onsen here
in ghedenckenissen emmermere
den roef die men ghinder wan
en mochte ghetellen gheen man
beide van silvere ende van goude
ende van beesten menichfoude
het wart al rike dat was ten stride
te jherusalem keerden si blide
ende dancten den heilighen grave
ende gode van sijnre milder gave
na den zeghe van desen stride
dies de kerstene waren blide
vele pelgrime te samen
ane godevaerde orlof namen
die vorbaerste van den heren
wilden alle te lande keren
alse van vlaendren die grave robrecht
ende robbrecht die norman echt
ende grave justaes van bonen
keerde weder metten gonen
om den broeder godevaert
int lant daer god ghepassijt waert
ende die grave reinout mede
dien keerde in goeden vrede
den wech dien si waren comen
want alst die heidene hadden vernomen
dat hi there van babilone
verwonnen hadde alsoe scone
neghense hem ende lietense liden
dus voeren si wech metten bliden
godevaert bleef al daer int lant
ende hilt trike in sijn hant
deerste clocken waren bi hem
ghehanghen te jherusalem
kanonneke sette hi ten heilighen grave
ende renten met groter have
ornamente ende outaer
verchierde hi mede scone aldaer
in dat dal van josaphat
in de kerke tier stat
daer onse vrouwe begraven was
daer wi af gheloven das
dat si verrees al te samen
beide met zielen ende met lichamen
daer maecti een convent van nonnen
die ute sinen lande quamen gheronnen
enen patriarke mede
sette hi oec in die stede
in jherusalem ende stichte
meer dan ghesegghen can dit ghedichte
nu heeft boemont vernomen
bi den pelgrimme die comen
ende ander liede die weder keren
hoe men jherusalem wan met eeren
ende hoe godevaert was mede
here ende prince van der stede
ende oec wan die victorie scone
opten soudan van babilone
om boudene sende hi te roas
die des princen broeder was
dat hi varen wilde met hem
gods graf te siene te jherusalem
in kersavende quamen die heren
alle daer met groter eren
daerse godevaert ontfinc
met cussene ende met blider dinc
opten kersdach ghinghen si ten grave
ons heren met groter have
daer na feesteerden si ene stont
ende custen malcanderen an den mont
ende elc keerde daer hi prince was
maer bouden here van roas
en sach nemmermeer daer naer
sinen broeder dat es waer
godevaert hielt dat conincrike
een jaer wel ende kerstenlike
drie daghe min ende bleef doot
in berouwenissen groot
onbesmet van sinen live
in spotte in nerenste van allen wive
vromech recht ende ghetrouwe
met groten onghetelden rouwe
groefmenne ende met groter mesbare
aen den voet van monte calvare
dese godevaert was een van den drien sonen
des graven justaes van bonen
machtelden sone als ict las
die sgraven dochter van brusele was
die te vallen was sere van machte
van grote karels gheslachte
godevaerts moeder was sente yde
die heilich was in haren tide
van haren broeder die sonder oer sterf
waest dat hi lotrike verwerf
hi sterf int carnatioen dats waer
dusent hondert ende oec een jaer
dat heilighe lant van over zee
riep jammerlike wach ende wee
om des goedes godevaerts doot
tancreit ende sommech here groot
ende dagbert die patriarke
rieden daer toe vaste ende stercke
dat men boemonde soude halen
ende hem metter crone betalen
dat en wilden ghedoghen niet
duutsche fransoise wats ghesciet
doen wartmen te rade das
dat men sende tote roas
om boudene des hertoghen broeder
dat hi ware des riken behoeder
bouden quam met rouwen groot
als hi wiste sijns broeders doot
maer hi decket alse die wise
om enen riddere van prise
boudene van borghene sinen neve
ontboet hi ende heeft hem ghegheven
roas ende sette sine vaert
vaste te jherusalem waert
drie hondert ridders hi ghewan
ende voetganghers dusent man
te laidire voer hi dane
daer hem quam grave reinout ane
van sint gielijs die de stede
hadde in sijnre mogenthede
die hem dede ere groot
ende beclaghede sijns broeders doot
ende alsi porren souden van dane
quam hem ane grote nieumare
dat die turken ende die sarrasine
die selden plaghen vriende te sine
wedersegghen wilden hem
die vaert te jherusalem
sijn gheselscap wart vervaert
vele traker achter waert
ende maecten hem onghesont
datter cume bleven tier stont
tors achtwarf xx man
ende te voet vijfhondert nochtan
die turken waren van damas
hadden den voerwijch alst recht was
met twintich dusent op boudine
daer en waren niet die sarrasine
noch en wisten van den stride
bouden wan den wijch met nide
ende sloech hem af soe meneghen man
dat ment ghetellen niet en can
der meester heren xl ende sevene
soe vinc hi daer ende hilt te levene
die sarrasine wordens gheware
ende ghingen vlien met hare scare
bouden groter roef daer wan
ende voer voert vaste an
in de stat te jherusalem
hi waert ghewijt te bethleem
coninc alst wel te redene sceen
alsmen screef elfhondert ende een
dat carnacioen ons heren
doen hi coninc wart met eren
want hi cume onder hem
int rike van jherusalem
vierhondert ridderen ten wapenen goet
ende onmenich man te voet
ende nemmeer vesten verre noch na
dan jherusalem ende rama
ende jop die havene van cayphas
die op die meden ghewonnen was
ende sinte abrahams casteel
daer hi begraven was al gheheel
ende daer yve ende adam
onser alre vader sijn graf nam
daermen oec heren ysaac
ende rebecken int erde stac
ende jacob ende daer toe lien
die stont doen in onser partien
opten paeschavent daer naer
was in jherusalem groot vaer
want dat vier dat te comene pleghet
van den hemele ende daer gheweghet
meerde tien daghe al dure
toten paeschdaghe ter eerster ure
doen ontstac die lampe int heilich graf
ende daer na alle dandere daer af
onstaken sonder menschen hant
dies men vroe was doe ment vant
dit verstaen wi over waer
ende weten wel over claer
dat in paeschavende sende gods gave
in de lampe ten heilighen grave
een vier daer si onsteken af
ende dan haelt ment int heilighe graf
dat vier ende ontsteket dander voert
in de kerken vander poert
een hospitael staet daer bi
alse historien segghen mi
dat die grote karel maken dede
doen hi jherusalem suverde die stede
van den heidenen diere in laghen
als ghi hier voren horet saghen
ende dat godevaert warp onder hem
dat lant van jherusalem
was daer na dat karel was daer
ontrent vier hondert ende xc jaer
dus was karel ende godevaert
dese twee kempen waert
beide uut brabant gheboren
als ghi hier voer moghet horen
maer karel en was gheen coninc daer
al suverde hi tlant ende maecte claer
van den heidenen diere in saten
hi voer weder sijnre straten
alse hi tlant hadde verwaert
maer hertoghe godevaert
was deerste coninc daer vercoren
van deser side sberghs als wijt horen
int lant van jherusalem
bouden sijn broeder was na hem
coninc wel na achtien jaer
hi was der heidene plaghe swaer
hi wan cesarien in palestine
akers bereit hi met groter pine
beide assur ende saiette
daer hi kerstenvolc in sette
int eerste jaer van sijnre crone
wan hi ene victorie scone
int dal van ramas opten soudaen
dien babilone was onderdaen
soe mat maecte hi die sarrasine
dat niemant dorste bestaen pine
den coninc boudene te stridene an
emmer enen teghen tien man
na den goeden godevaert van bolioen
die over zee inde sijn doen
soe bleef dat lant van lothrike
van lymborch hertoghe heinrike
die der onghetrouwer man was een
als hem namaels wel sceen
want sine onghetrouwicheit
die brachtene in selc leet
dat hi lothrike verloes met allen
dat hem te dele was ghevallen
van den goeden godevaerde
die jherusalem wan metten swaer de
ende hoe dat toe quam willic u
met corten woerden segghen nu
in desen tiden als men siet
was een keiser die heinric hiet
goet van levene out van daghen
die yeesten horen wi ghewaghen
dat hi verwan in sinen tide
enen vijftich grote stride
ende vijftich jaer haddi in den rike
crone ghedraghen eerlike
doen hi van der werelt sciet
enen sone liet hi die heinric hiet
die de crone al tenen gader
nemen woude sinen vader
ende met crachte daer uut verdriven
ende woude selve keiser bliven
soe dat dat orloghe omt gone
tusschen den vader ende den sone
langhe stont met groter crachte
dies dese hertoghe vele toe brachte
van lymborch daer lothrike op was
verstorven als ict hier voren las
selc stont was hijs algader
metten sone ieghen den vader
selc stont halp hi den vader striden
ende nam ghiften in beiden siden
als een man van cleinre trouwen
dat hem sinder moeste rouwen
want die oude keiser sterf
ende sijn sone die bewarf
die crone in sijnre macht
ende als hi hem heeft bedacht
van des mans onghetrouwichede
die hi hem ende sinen vader dede
ontseide hi hem al tlant ghemeenlike
dat hi hilt van den keiserrike
ende gaeft van lovene godevaerde
die men hiet metten baerde
daer ic u seide voer van
eer ic die heilighe vaert began
want hine van herte sere minde
om dat hien goet ende ghetrouwe kinde
ende verhieffen daer toe hoghe
bi skeisers vonnisse te hertoghe
over lothrike ende brabant
dat sine maghen noch houden in hant
sine vorders sesse saten graven
van lovene met cleinre haven
ende waren ghesteken valschelike
uut vrancrike ende uut lothrike
dat haer erve met rechte was
alsoe ict hier vore las
ten einde oec inden derden boec
in weet wan hem quam die vloec
maer aldus quam soe lothrike
ten rechter ore sekerlike
daert te rechte wesen soude
alsoet onse here selve woude
maer ter cronen dat ghi wel kint
en mochten si comen nie sint
die hem hughe die scalke man
met valschen treken ave wan
die derde boec wart hier gheint
daer u bi es bekint
hoe si graven bi vele jaren
van lovene ende brusele waren
ende hoe si weder alsoe ghedeghen
dat si lothrike weder vercreghen
daer si heinrike ute verdreven
van lymborch dient was bleven
van godevaerde van bolioen
die over zee einde sijn doen
die vierde boec sal u leren
hoe die brabansche heren
hertoghen bleven gheweldechlike
in brabant ende in lothrike
alsoet hem god woude gheonnen
hoe si tlant van dalem wonnen
ende hoe die eerste hertoghe jan
dat lant van limborch wan
ende hoe die brabanters ter selver tijt
te woronc verwonnen den strijt
daer menich stout man snevede
ende hoe langhe dat elc levede
van den sessen die behoren
tesen boeke moghedi horen
in corten woerden al gheseeght
ende waer elc begraven leeght
dese boec houet in
sestien capittele meer noch min
als van lovene godevaert metten baerde
verheven wart met groter waerde
hertoghe van lothrike te sine
en mochti nochtan sonder pine
dat lant wel behouden niet
want heinric die hads verdriet
in sijn herte wel menichfoude
dat hi sijn lant dus laten soude
ende woude hem ieghen setten
godevaert en waende oec niet letten
hi en woude heer sijn int selve lant
dat hem die keiser gaf metter hant
ende ghinc orloghen op heinrike
dat hi verliesen moeste lothrike
ende verdreven bleef uut sinen lande
ende dede hem selke scande
dat hi godevaerde ten selven tide
moeste laten die westside
van der masen al tenen male
dus wijde godevaert sine pale
ende vercreech lothrike met allen
dat sinen vorders was ontvallen
waert was hi ende liefghetal
met hoghen princen over al
ende sonderlinghe was hi ghemint
van den keiser om dat hien kint
wijs ghetrouwe ende stout
des haddi ere menichfout
want sine omsaten dwanc hi soe
dat si sijnre vrientscap waren vroe
ende des sijns niet en dorsten ghenieten
ende al omme hem tsine lieten
hi was goet den gods husen
hi stichte kerken ende clusen
hi toende wel bi daghe ende bi nachte
dat hi was van karels gheslachte
hoe langhe dat hi regnerende was
dats dat ic niet en las
maer doen hi sterf screefmen voerwaer
elf hondert ende veertich jaer
god ons heren incarnatioen
ende was eerlijc begraven doen
te affelgheem in die abdie
oec gaf hi ene partie
van sinen goede daer binnen
om te hebbene die gods minne
vier kindere liet die prince hoghe
godevaert die bleef hertoghe
ende heinric die wart monnec daer na
te haffelgheem als ic versta
ende aliten als ict bescreven vant
die coninghinne was van enghelant
end yde van cleven gravinne
ende clarisse die om die gods minne
maghet bleef ende maghet starf
daer si hemelrike mede verwarf
in dat carnacioen voerwaer
dusent ende lxxxiij jaer
began affelgheem dat cloester goet
als ic u sal maken vroet
daer dat cloester staet sonder ghilen
woenden vijf ridders tier wilen
die meest in horen daghen
met rove te levene plaghen
ende daden meneghen onghenade
met dade met woerden met overdade
nu ghevielt als ict vernam
dat een monnec tote aelst quam
hiet vrederijc alsment vint
ende was van sent peters te ghint
die daer predicte ende leerde
ende vele sondaren bekeerde
want hi was goet ende wijs
dese vijf ridders in diere wijs
bekeerden van haren quaden daden
bi des goets mans predicaden
ende stoeden haers rovens af
ende die goede man die gaf
hem selken raet datsi ter vaert
ghinghen ten ardschen bisscop waert
van coelne die hiet annone
die alre heilicheit was ghewone
ende hi absolverese tien selven stonden
van al gader haren sonden
ende beval hem ende gheboet dat
dat si ter selver stat
voer al hare misdade
daer si gheoeffent hadden haer dade
met moerde ende met rove
maken souden met goeden ghelove
een godshuus daermen emmermere
dienen soude onsen here
die ridders waren harde blide
ende keerden weder ten selver tide
ende dancten onsen here god
alse die ghene die dat ghebot
willijc micten te doene al
dat hem die bisscop beval
dus soe sijn si sonder waen
al haers goets af ghegaen
ende quamen met oetmoedicheden
soe arm ter selver steden
op sinte peters avent alsmen seeght
die te midden somere gheleeght
dat si cume na minen wane
een cledekijn brochten ane
ende enen halven case ende drie broot
ende een deel corens niet groot
dit was alt goet voerwaer
dat si ter steden brochten daer
om gode te dienen voert mere
maer die goedertierenheit van onsen here
die den sinen niet af en gaet
halp hen alsoe dat verstaet
dat si daer binnen drie jaren
alsoe verre hadden ghevaren
dat bisscop gheraert van camerike
die van doeghden was rike
al tote daer quam om dat
ende wide die heilighe stat
in sinte peters ere
ende in sinte pauwels mere
adele die gravinne waert
ende heer henric ende godevaert
vrijden die stede openbare
om enen cloester te maken dare
ende dese vijf goede liede
ontfinghen tote hem met miede
monneke met groter eren
die hem monnecs ordene souden leren
aldus als wijt gheweten connen
wart dit cloester eerst begonnen
alse godevaert metten baerde
bestaet was ter aerde
in die abdie te affelgheem
doen bleef hertoghe na hem
in lothrike godevaert sijn sone
coninc coenraet die de crone
in almanien droech tier stont
alsoe den yeesten wel es cont
minde desen oit sint
om dat hi den vader hadde ghemint
ende dede hem ere in sinen live
ende gaf hem tenen wive
lutgaerden alsoe ict las
die sijns wijfs suster was
die hertoghinne was op dien dach
van den lande van salsebach
int ander jaer dat godevaert
die jonghe hertoghe waert
ghedachte van limborch heinrike
hoe hi die ere van lothrike
gheheellijc hadde verloren
die sijn vader hilt te voren
ende trac met crachten in godeverts lant
ende goet ende rente die hi vant
bi sinen lande al omme staen
heeft hi al ane ghevaen
ende die godevaerts vriende waren als hem dochte
die crancti waer dat hi mochte
alse godevaert dit vernam
swaerlike hijt ane nam
ende trac henen metter spoet
met vele volcs tors ende te voet
ende belach sint truden die vaste stat
want hi hadde vernomen dat
dat si heinrike waren hout
ende dwancse daer toe met ghewout
dat si hem die stat op moesten gheven
ende souden si in payse leven
si moesten alle ten heilighen sweren
dat si hem nemmermeer en souden deren
ende swoeren hem hulde ende trouwe
van daer voer hi als ict scouwe
met groter macht binnen aken
ende dede hem daer voget maken
van goede ende van renten doe
dat lothrike behoerde toe
oec sat hi twee daghe mede
in den stoel van srechts stede
ende dwanc die porteren met ghewoude
dat si vielen an sijn houde
ende toende hen selke mogenthede
dat niemant en was in die stede
knecht here noch geen vorste
die godeverts onvrient wesen dorste
ende es alsoe thuus ghekeert
sere ontsien ende gheheert
doemen screef gods incarnacioen
dusent ende hondert xliij doen
starf dese ander godevaert
die haestelike belopen waert
metter doot in dat vierde jaer
van sinen hertoechdome dats waer
te lovene in sinte peters kerke
leghet hi als ict mercke
opden choer in de zuutside
ic hebt gesien te meneghen tide
sijn kint dat hi na hem liet
dat die derde godevaert hiet
was min out al te gader
dan een jaer doen sterf sijn vader
coninc coenraet als ict vinde
confirmeerde desen kinde
alle heerscappe ende macht
die sine vorders hare hadden bracht
die si van den keiser hadden ontfaen
als ghi voren hebt verstaen
doen dese godevaert was een kint
waren heren al omtrint
die desen kinde uter hant
worpen renten ende lant
een groot deel met ghewout
als heer woutere berthout
dien de boeke tallen steden
edel ende groot heten van seden
ende van grimberghen godevaert
dese destrueerden metter vaert
nedlaer al inden gront
dat bi vilvoerden stont
oec braken si ende testoerden
beide zale ende dorp te vilvoerden
ende roefden te tien stonden
beesten ende goet dat si vonden
dat kint was jonc te selken doene
soe dat quamen des kints baroene
ende wilden helpen haren here
dat hi behilt goet ende ere
volcs namen si een deel
ende belaghen dat sterke casteel
dat doen grimberch hiet
die al noch den berch siet
mach merken op desen dach
dat hi noit meerren en sach
dat huus anestredense met machte
ende wonnent doen met crachte
ende worpent in den gront al neder
noit en quam thuus op weder
die baroene worden beraden
dat si haren here halen daden
metter wieghen daer ten selven tiden
ende brachtenen daer ten stride
alse die vianden dat sien
worden si soe versaecht van dien
alsoe den kinde halp ons here
dat si verbloden soe sere
dat si blide waren dat si mochten
in hant gaen onghevochten
nochtan eert wel mochte comen
ten paise hadden si ghenomen
grote scade daer int lant
want grimberghen was verbrant
ende dat cloester al te male
dus behilden ten selven male
die brabanters haren here
beide sijn lant ende sijn ere
hets gheseit menich werven
eer si haren here lieten onterven
oft van sire ere bederven
si souden eer alle sterven
alse dese derde godevaert voerwaer
hertoghe seventien jaer
hadde gheweest in lothrike
nam hi te wive wettelike
margrieten die dochter was
heinrics van limborch als ict las
ende daer mede wert versoent die veede
die ghestaen hadde met groten leede
sint dat godevaert die vrome man
lothrike metten swaerde wan
ende heinrics vader daer ute dreef
als ict hier voren bescreef
godevaert wart ghegheven daer
te huwelike weet voerwaer
met sinen wive te sijnre partien
van sent truden die voghedien
ende dat casteel van rode mede
met al den renten van der stede
oec wart hem gheconfirmeert dare
wanneer heinric doot ware
dat hem lijmborch half dat lant
comen soude in de hant
vrielike te sijnre bederve
ghelijc sinen vaderliken erve
ane dese margarete soe wan
dees derde godevaert twee man
deen was heinric alsmen siet
deerste hertoghe die heinric hiet
dander dat was aelbrecht die sat
bisscop te ludeke in die stat
die keiser heinric martelien dede
te riemen buten der stede
in december als ict vinde
op die sevende kalinde
tonser vrouwen soe leeght hi daer
oec scrijft men ons voerwaer
dat die goede woutere berthout
die men edel heet ende stout
ende over zee hadde geweest
starf doe alsoe men leest
doen men screef elfhondert voerwaer
ende daer toe lxxviij jaer
oec sach men doen sonder waen
int selve jaer die sonne vergaen
ende daer na int ander
jaer hilt die paus alexander
ghemeine concilie te rome
ende daer na als ict gome
seven jaer een luttel mere
wan saladijn die heidensce here
jherusalem die heilighe stat
dien tkerstene volc doen besat
oec hadde godevaert dese hertoghe
ene dochter die huwede hoghe
alijt hiet si als ict kinne
ende was in enghelant coninghinne
alse dese margarete was verstorven
heeft die hertoghe godevaert verworven
een ander wijf hiet ymania
sgraven dochter van loen als ict versta
daer hi enen sone af liet
die willem van parweis hiet
dese hertoghe dese derde godevaert
voer te jherusalem waert
doen hi xl jaer hadde gheweest
hertoghe alsmen leest
ende over ses jaer daer na
verstarf hi als ict versta
alse riddere goet van sinen live
ende gheheert leghet bi sinen wive
margrieten te lovene als ict hore
in de noortside van den chore
in septembri dedi sinen inde
op die twelfste kalinde
elf hondert lxxxiij jaer
screefmen doen weet voerwaer
doen dese derde godevaert
voer te hemelrike waert
doen soe liet hi lothrike
sinen outsten sone heinrike
die vele doghede in sinen live
dese nam tenen wive
machtilden van bonen als ict las
die grave matheus dochter was
daer hi heinrike ane wan
dien goeden ridder dien stouten man
die here bleef ints vader stede
ende godevaert van lovene mede
ende vier dochteren die hi in huwelike
bestaede harde hoechlike
deerste die hiet marie
die edele vrouwe ende die vrie
die keiserinne wart van rome
keiser ots wijf als ict gome
dander was van ghelre gravinne
grave ots moeder als ict kinne
ende bisscops heinrics daer toe mede
van ludeke der goeder stede
ende daer gravinne van gulic toe
die derde dochter nam doe
van averne dien grave
daer vele kindre quamen ave
deerste was heer robbrecht
die grave bleef na recht
van averne ende van bonen
noch soe haddi twee sonen
heren guido die biscop was
van vianen alsoe ict las
ende willeme die choerbisscop sat
te ludeke al in die stat
ende delphinen die niet te sceerne
gravinne sat int hoghe naverne
ende bertouts wijf van mechlen here
noch hadde hi kindere mere
die ic achter late bliven
ende wille u voert bescriven
van der vierder dochter die machtelt hiet
diere en staet mi te verghetene niet
si was eerst als ict kinne
van den rine palesgravinne
van hollant gravinne daer na
conincs willems moeder als ict versta
van almanien een here groot
dien die vrisen sloeghen doot
oec hadde si ene dochter als ict scouwe
was gravinne van henegouwe
ende florens den jonghelinc
die te westcapple die vlaminghe vinc
dese scone gheslachte ende dese rike
quamen van den ouden heinrike
die van dien name deerste was
hertoghe van brabant als ict las
oec quam van hem dieghelijc
van herstalle here heinrijc
ende ander liede die ic u
al en can ghesegghen nu
doen des heinrics wijf vrou machtelt
doot was alsmen ons telt
die sgraven dochter was van bonen
dedi oec enen sconen
huwelijc want hi nam
een ander vrouwe daer oer af quam
conincs philips dochter van vrancrike
marie soe hietse sekerlike
daer een dochter af es bleven
die grave namse van cleven
selden hebdi vernomen
van enen man comen
soe vele hogher gheslachten
die noch regneren met machten
dat van hem es comen sekerlike
dats wide ghesprayt in ertrike
dat sijn die graven van hollant
van cleven van ghelrelant
van averne van henegouwe
baenrutse ridderen die ic scouwe
die van desen oec comen sijn
die vindi int latijn
ende laet ic hier achter bliven
want te lanc rijst dat scriven
nu moghedi horen sonder messen
van des heinrics ghescienissen
in des heinrics ander jaer
van sinen hertoghedome voerwaer
brac hi ende warp in gront
duras die borch ter selver stont
ende int sesde jaer daer na
maectise weder als ict versta
ende voer int sgraven lant van loen
die gheraert was gheheten doen
ende verbarnde al dat hi daer vant
ende destrueerde sere al dat lant
dit was alsoe ict hore luden
om die voghedie van sentruden
daer viel hi voer met groter macht
op die stat dat hi vacht
bitterlike ten selven tiden
datmen noch spreect van dien striden
int dertienste jaer dat heinrijc
hertoghe sat eerlijc
voer hi te jherusalem ter stede
ende bisscop conraet mede
van mense die vrome pape
met andren groten gheselscape
ende wonnen barach die vaste stat
ende maecten die heidene soe mat
dat si vloen haerre straten
ende moesten die goede stat laten
in dat achtienste jaer dat hi
hertoghe sat quam hi bi
uden ende vacht metter hant
ieghen florense grave van hollant
ende ieghen adolven grave van ghelre
maer heinrics aventure was snelre
soe dat hi beide die graven vinc
ende pijnsde alsoe die dinc
dat elc van hem als ict vernam
sijn dochtere te wive nam
doen heinric hadde gheweest met machte
hertoghe twintich jaer ende achte
sint dat lant op hem bleef
doe men twalfhondert screef
ende twalve van gods carnatioene
op die feeste van ascentioene
voer hi te ludeke in die stede
met groter menichfuldichede
te tertietide van dien daghe
daer hi dede grote plaghe
van manslachte ende van rovene
boven tvolcs ghelovene
want hout silver scoenhede
al dat men vant in die stede
dat nam men al ende prant
papen ende clercken die men vant
ontcledemen daer ter vaert
kerken en waren niet ghespaert
men nam ende sloech datter in was
sinte lambrechts outaer als ict las
was bevloiet met bloede root
in sinte peters kerke bleven doot
si m ghesleghen ghinder
ende die wive ende die kinder
die daer bleven int ghemene
en was niet harde clene
onder verdroncken ende ghevaen
doen dit was al ghedaen
quam hughe van ludeke bisscop
ende maecte enen sent hier op
al tote hoy in die stede
daer hi sijn paepscap comen dede
ende hertoghe heinrike dede dan
swaerlijc selve in den ban
in dat ander jaer daer na
quam heinric weder als ict versta
ende verbrande tongren die poert
ende voer doer tlant weder ende voert
ende strueerde weder met brande
meest die dorpe van den lande
ende voer logieren met ghewelt
te steps op dat hoghe velt
daer quam biscop hughe ghevaren doen
ende met hem lodewijc grave van loen
in october op dander ydus
int latijn lesen wijt aldus
ende versloech met cleinre scaren
des hertoghen lieden die daer waren
soe datter daer bleef wale
ontrent twee dusent bi ghetale
meest van lovene ende van liere
die droncken daer van enen biere
van den selven sijn si tien stonden
met vrientscappen noch onder bonden
oec trocken si voert te handen
ende verbranden leuwen ende landen
ende die hertoghe bleef in die scade
dat vele quam bi quaden rade
hier bi mach men sien ende merken
dat quaet doet storen kerken
want men seide overwaer
dat si hadden dese plaghe daer
om die onseden ende die scaden
die si der heiligher kerken daden
binnen ludeke daer te voren
als ghi mi moghet segghen horen
twelf hondert screefmen op die ure
ende dertien doen die scofferture
te steps ghesciede van desen saken
bi den castele van montenaken
int selve jaer dat dit ghesciede
dat heinric dus verloes sijn liede
quam hem meer vernoys in sinen ouden daghe
dat hi swaerlike moeste draghen
want van vlaendren grave ferrant
ende sconincs broeder van enghelant
ende die grave van bonen der stede
ende die grave van hollant mede
belaghen brusele die stat
dat al ghedaen was om dat
die hertoghe niet helpen en soude
den coninc van vrancrike die woude
vlaendren deren alse hi dede
want hi hadde met sijnre moghenthede
daer te voren vlaendrenlant
al doreherijt ende doerbrant
daer hem heinric die hertoghe doe
sere hadde ghehulpen toe
oec hadde die coninc doe gheacht
over te treckene met groter macht
inghelant te winnen met stride
ende dede laden ten selven tide
vele scepen al tote ghent
die hi int swin heeft ghesent
met wapenen ende met boghen
ende met selken dinghen alse doghen
ten orloghe ende oec met scatte
die coninc vernam al datte
van inghelant dat dus ware
ende sende sinen broeder dare
die gheroeft heeft ende ghegrepen
des conincs vierhondert scepen
met rijcheiden diere in waren
ende isser met over ghevaren
in enghelant metter spoet
dus verloes philips sijn goet
van vrancrike sonder were
grave ferrant met sinen here
belach brusele om dese dinghen
dat hi den hertoghe woude dwinghen
stille te sittene ende dat hi
nemmermeer en soude staen bi
philips den coninc van vrancrike
nu stont den hertoghe swaerlike
want hi hadde saen daer te voren
wel twee dusent sijns volcs verloren
in den strijt bi montenake
hi sach sijn lant tonghemake
ende bedroeft ende in groten toren
van die hare vriende hadden verloren
ende wart dies te rade ghinder
dat hi gaf beide sijn kinder
te ghisele den grave ferrant
diese voerde in vlaendrenlant
dus keerden in deser maniere
dese graven alle viere
ende lieten brusele die stat
onghewonnen ende na dat
hadde hi sine kinder weder
die goede liede waren seder
int naeste jaer na dat die dinc
heinrike aldus verghinc
quam keiser otto te waren
neder tote tricht ghevaren
ende nam te wive hore ic lien
hertoghe heinrics dochter marien
ende otte ende heinric tien stonden
worden met vrientscappen sere onderbonden
ende worden oec alsoe beraden
dat si staen wouden te staden
van vlaendren den grave ferrant
want die coninc van enghelant
hads hem ghebeden vriendelike
ieghen den coninc van vrancrike
quam doen die grave ferrant
met al der hulpen dien hi vant
tenen stride van groter pinen
bi der brugghe van bovinen
daer die coninc sonder waen
dese vier graven heeft ghevaen
van vlaendren van bonen van hollant
ende des conincs broeder van enghelant
keiser otte die grote here
ende heinric hertoghe sijn swere
hilden hem onder hen tween
met haren volke soe vaste in een
dat si bleven onghevaen
ende den coninc sijn ontgaen
twelfhondert ende xiiij doen
screefmen dat carnatioen
ende heinric hadde doen alsmen leest
dertich jaer hertoghe gheweest
ende hier na over vier jaer
wart die soene ghemaect claer
tusschen heinrike ende bisschop hughen
dus hore ic den boeken tughen
doen dese heinric voerwaer
hertoghe achtenveertich jaer
hadde gheweest met groter eren
doe men screef die jaren ons heren
twelfhondert dertich ende viere
nam heinric die stoute fiere
die heinrics outste sone was
dat cruce als ict las
opt lant van stadinghen
dat verre leeght doer oestningen
want si hen eens deels hadden gheset
ieghen der heiligher kerken wet
niet met sinen volke allene
maer met andren lande ghemene
die alle tcruce hadden ghenomen
es hi te stadinghen comen
alse die van stadinghen dit vernamen
trocken si alle te samen
te velde tier selver tijt
te voet ende boden strijt
ende hadden ghescaert als ict weet
voren scarp ende achter breet
elc ene pike in sijn hant
gherecht op sinen viant
soe dat donse ten selven tiden
niet toe en dorsten riden
want si dronghen soe vaste in een
dat daer en was en gheen
toecomen met enighen daden
anders dan ter groter scaden
doen sprac van matere die here
het es ons grote oneere
dat wi niet toe en dorren riden
laetse ons bestaen van besiden
si selen hare scare breken
mettien sijn si omme ghestreken
ende sloeghen den tas al doot
datter noit een en onscoot
vier dusent bleeffer ghinder
sonder wijf ende kinder
dierre en was gheen ghetal
die men ten swerde dode al
om dien goeden raet van desen man
seit men dat hi den strijt verwan
ende al tote sinen goeden rade
waren oec goet sine dade
dus keerden weder die heren
ende dancten gode der eren
want in jonghen heinrics side
en blever maer in den stride
si twee die men achten soude
alsoet die gods wille woude
in dat naeste jaer daer na
starf te colene als ict versta
dees henrics vader heinric doude
ende gout der naturen scoude
ende was eerlic bracht hier ave
te lovene te sinen grave
in sente pieters kerke als ict hore
leghet hi ter middelt van den chore
achtenveertich jaer soe was hi
hertoghe gheloves mi
daer hi luttel stille binnen sat
hi en orloghede tenegher stat
in de selve kerke ligghen mede
begraven teenre stede
sijn eerste wijf machtelt
sijn dochter marie met ghetelt
die keiserinne van rome was
keiser ottes wijf als ict las
ende te affelgheem in die abdie
leghet sijn leste wijf marie
int jaer ons heren weet voerwaer
dusent ende twee hondert jaer
ende dertich ende vive
alse doude heinric van live
te dode was comen menschelike
bleef sijn lant op heinrike
sinen sone den vromen man
diet volc van stadinghen verwan
die ridderscap hadde verworven
langhe eer sijn vader was verstorven
vrome was hi ten orloghe
ende van herten harde hoghe
soe dat menne vant
groot ende swaer sinen viant
heinric dese prince vrie
nam te wive ene hiet marie
hare maechscap wanen si was
moghedi horen als ict las
keiser vrederijc doude
die verdranc alsoet god woude
daer hi orloghede over zee
daer hem die hitte dede wee
dedi ute sine wapene saen
ende es int coude water ghegaen
soe dat des coudes waters cracht
hem benam al sine macht
ende hi verdranc dus jammerlike
dat scade was den keiserrike
dese vrederijc liet enen sone
philips hiet hi ende die gone
was coninc van den roemschen rike
drie dochteren haddi waerlike
deene hi den coninc van spaengien gaf
daer soe quam een coninc af
dander gaf hi den coninc van behem
die vrouwe wan aen hem
den coninc den here groot
dien coninc rodolve sloech doot
die darde die marie was ghenant
hadde te wive heinric van brabant
daer hi oec ane wan enen heinrike
die hertoghe bleef van lothrike
oec wan hi aen dese vrouwe
viere dochteren als ict scouwe
deerste hiet machtelt
ende was in huwelike gheselt
aen des conincs broeder van vrancrike
die grave was waerlike
van artoys van sympole mede
daer hi aen wan na menschelichede
robbrechte den vromen grave
daer vele goeder liede quamen ave
der welker macht jammerlike
sere wart ghevelt voer cortrike
daer die grote plaghe ghescieden
van doden der edelre lieden
dander dochter die hiet marie
die hadde heinric die hertoghe vrie
aen den hertoghe van beyeren ghehuut
dies brabant noch beruut
want die man liet hem bedrieghen
verraders die gherne lieghen
die staken hem in sinen sinne
dat si plaghe anders minne
ende hi quam met moede groot
ende sloech der vrouwen af thoot
sonder haer scout sijt seker des
dat heden daghes te wrekene es
en si dat si als men seghet
met ghelde af si gheleghet
die derde dochter in waren dinghen
nam des lants grave van doringhen
beatrijs was si gheheten
haer man starf als wijt weten
ende doen trouwese na hem
van vlaendren grave willem
van hare soe en quam niet
want si sonder kint versciet
die vierde dochter margriete hiet
ende wart te rade dat si liet
dit heerscap van erdrike
om te regneren ewelike
ende wart nonne thertoghendale
in den cloester weet men wale
daer si haer leven gode diende
ende gaf daer in die grote tiende
van overijssche voerwaer
ende starf abdisse daer
dese heinric dese here groot
na sijns eersts wijfs doot
nam hi ene edele vrouwe ende vrie
die was gheheten sophie
sente lijsbetten dochter als ict las
die lantgravinne van doringhen was
dese sophie was oec goet
godfruchtich ghestade ende vroet
ende si ghinc gherne in haren daghen
daer arme liede siec laghen
ende troestese van der armoede
ende gaf hem van haren goede
ende wracht eens deels na dien
dat si an die moeder hadde ghesien
an hare wan heinric enen sone
heinric hiet oec die ghone
die lantgrave in doringhen bleef
die hem niet wiseliken en bedreef
dese hertoghe heinric van brabant
die dander was alsoe ghenant
ende groetmoedich was gheheten
hilt grote orloghe wildijt weten
tusschen der mase ende den rijn
dat daer noch is in scijn
want hi slechte ter selver stont
randenrode tote inden gront
ende belach coelne die vaste stede
dat selden oit prince dede
ende street op die van binnen
al en constise niet ghewinnen
maer wat hijs buten vesten vant
waert al verherijt ende verbrant
voert trac hi bat opwaert
tote bonnen in den wigaert
dien dedi houwen ende destrueren
maer niemant en dorste dat weren
hi doereet tlant voert ende weder
ende leide sijnre viande hoverde neder
die wile dat hi voer coelne lach
soe gheviel op enen dach
dat sine sommere quamen gherant
met visschen al over tlant
dien si den hertoghe souden draghen
alsi alle daghen plaghen
ende daer si ten selven tiden
vore dalem souden riden
sijn des heren kindere af comen
ende hebben hem den visch benomen
ende opt huus ghevoert tharen rouwen
ende hebben die knapen sere te blouwen
die den hertoghe dit ghewaghen
wenende met groten claghen
alse die hertoghe dit vernam
wart hi wonderlike gram
ende swoer behielde hem god tleven
hi souts hem den loen gheven
eer hi meer keerde in brabant
ende als hi weder keerde te hant
en haddi hem sijns eeds niet vergeten
ende heeft dalem beseten
dat hi wan met al den lande
ende noch hebben in de lande
die hertoghen sijt seker des
daer brabant bi sterkere es
ieghen elken here te weren
die hem in die side wilde deren
desen heinrike desen here
dede die paus grote ere
dat hi hem tkeiserrike
thuus sende waerlike
maer hi gaeft voert harde scone
willeme sijnre suster sone
die grave was van hollant
coninc willem was hi ghenant
die aken wan met groter pine
ende metten nauwen rade sine
besat den stoel met groter eren
ieghen alle diene wouden deren
ende bleef coninc ende here groot
sint sloeghene die vriesen doot
dat florens sijn sone sinder wrac
daermen meneghen vries doot stac
dien sijn selfs liede sekerlike
sint vermoorden jammerlike
dese heinric dese vrome man
diet lant van dalem wan
sterf te lovene sekerlike
ende was begraven eerlike
te vileir in die abdien
doemen screef hoer ic lien
twelfhondert gods jare
ende xlvij openbare
twelf jaer was hi here
na sinen vader ende nemmere
alse dese heinric was doot
bleef hertoghe ende here groot
sijn sone die derde heinric
die ghewonnen was ghewaerlijc
ane marien die philips dochter was
coninc van rome daer ic vore af las
dese heinrijc was soe goedertieren
ende soe hovesch in al sijnre manieren
dat men cume vertellen can
men wiste ghenen edelren man
doen hi leefde in sinen daghen
noch soe hoghe van groten maghen
die edele oude keiser vrederijc
die verdranc soe jammerlijc
was sijnre moeder oude vader
ende philips was haer vader
die coninc was van rome
ende die jonghe frederijc als ict gome
die keiser bleef ende jonc sterf
ende heinrijc diet keiserrike verwerf
ende keiser bleef na den broeder
waren broeder van sijnre moeder
van jherusalem coninc coenraet
bestont hem in den derden graet
die keiser van grieken emanuel
bestoet hem alsoe na oec wel
die in behem ende in spaengien droeghen cronen
waren beide sijnre moyen sonen
coninc willem es ons becant
die grave was van hollant
in aelmanien droech hi crone
was oec sijnre moyen sone
hertoghe heinric die edele man
die baruch over zee wan
hi was sijn oude vader
ende dander heinric die beide gader
stadinghen ende daelhem verwan
was die vader diene wan
ende van artoys grave robbrecht
was sijnre suster sone recht
ende van ghelre die milde grave
wasser moyen sone ave
ende sijn sone was die stoute man
diet lant van limborch wan
ende heinric in waren dinghen
die lantgrave van doringhen
was sijn gherechte broeder
ja van vader niet van moeder
nu merct oft van machte
iet groot was sijn gheslachte
soete was sijn anescouwen
ghemaniert ghelijc eenre vrouwen
edelijc was hi van leden
nochtan edelre van seden
dit was deerste es ons becant
diemen hertoghe screef van brabant
want sine vorders ghemeenlike
screven hertoghen van lothrike
in haren tiden ende anders niet
ende die de dinc te rechte besiet
soe es daer goede redene toe
ende mach u segghen alsoe hoe
om dat een man es gheseten
op die mosele die hem doet heten
oec hertoghe van lothrike
om dat daer bi claerlike
dat ondersceet sal sijn becant
soe scrijftmen oec van brabant
want dien hertoghe van den moseleren
alsoe ons die yeesten leren
soe en bestaet die name twint
van lothrike dats wel bekint
al eest dat haer herthogheriken
binnen lothrike beide striken
die titel nochtan van lothrike
hoert te brabant sekerlike
ende dat toent de moenc seghebrecht
van gembloes wel na sijn recht
want hi seeght in goceloens tide
daer ic u hier over lide
die hertoghe van lothrike bleef
na sinen vader die verdreef
an den keiser heinrike
sint dat karle soe jammerlike
bi hughe capette bleef doot
dat ic u boven seide al bloot
doen sterf vrederijc al sonder sceren
die hertoghe was der moseleren
ende om dat hem niet was bleven
knapelen kint soe wart ghegheven
sijn hertoghedom gocelone
die beide de lande hilt scone
der lothrikers ende der moselaren
als goceloen doot was te waren
doen worden weder van een
die lande ghesceiden in tween
ende der moselaren lant
dat wart ghegheven te hant
enen die hiet deerste albrecht
die doet sloech in een ghevecht
godevaert goceloens sone
ende alse versleghen was die ghone
wart tlant ghegheven in de waerde
van elsaten enen gheraerde
ende die gheraert ende die na hem quamen
behilden van lothrike den namen
dat onrecht was alse ghi wale
nu hoert ane mine tale
want doen die lande ghesceiden waren
doen bleef lothrike te waren
godevaerde goceloens sone
die pilike godevaert hiet die gone
want hi altoes vechtens gherde
ende na desen godevaerde
bleef op sinen sone lothrike
godevaerde metten bult waerlike
om dat hi gheen kint en wan
soe bleef lothrike dan
op sijnre suster sone godevaerde
van bolioen die metten swaerde
tlant van over zee verwarf
want hi oec sonder kint sterf
soe bleef na hem lothrike
van lymborch hertoghe heinrike
ende hem want af metten swaerde
van lovene godevaert metten baerde
als ghi hier voren hebt ghehoert
ende aldus ist comen voert
dat sine nacomelinghe al te samen
van lothrike hilden den namen
dus eest ter waerheit al ghesciet
oec en screven si anders niet
tote op desen derden heinrike
dan hertoghe van lothrike
ende om dat ghijt te bat weten sout
wie die name te rechte behout
soe screef men mede van brabant
oec heeft van brabant tlant
van lothrike altoes gheweest
dat vorste alsoe men leest
ende daer die princen hier te voren
van beghinne uut sijn gheboren
ende daer si ooc te wonen plaghen
karle oec in sinen daghen
die hertoghe was van lothrike
ende die sterf soe jammerlike
dede te brusele maken binnen
tusschen twee armen van der sinnen
sine woninghe alsoe men weet
dat nu tsinte gurijcs heet
dat was sine capelle die hi dede maken
dus mach men bi vele saken
merken ende verstaen claerlike
dat die gherechte name van lothrike
den hertoghen van brabant toebehoert
hier mede latic dese woert
dese heinric die jonghe man
daer ic u af segghen began
die die derde van dien name was
hadde een wijf alsoe ict las
dochter van borgoendien hertoghen
alijt hiet si ende was van hoghen
maghen ute vrancrike
daer ane wan hi sekerlike
heinrike jan ende godevaerde
die some worden van groter waerde
ende ene dochter hiet marie
die ghetrout hadde de vrie
coninc philips met eren groot
na dat sijn eerste wijf was doot
die coninc was in vrancrike
ende in harragone sterf menschelike
ane dese marie wan hi enen sone
lodewijc soe hiet die gone
ende es van eberois grave
daer kinder oec sijn comen ave
hierna sal ic u doen verstaen
hoe dat die saken sijn vergaen
tusschen janne ende heinrike
maer godevaert sekerlike
die de jonxste broeder was
ende die beste sijt seker das
riddre die leefde doen
hadde tlant van viersoen
behuwet met sinen wive
ende wan aen haren live
mijn heer jan die bleef doot
te cortrike in den strijt groot
ende mijn heer godevaert oec sijn vader
daer soe bleven si beide gader
met meneghen man op enen dach
dies men ewelike sal doen ghewach
haer lant dat moeste bliven danne
op sijnre dochter manne
dat si beide daer bleven doot
dat was brabant scade groot
dese derde hertoghe heinrijc
en was maer hertoghe waerlijc
dertien jaer na sinen vader
ende sijn kinder bleven alle gader
cleine ende jonc van daghen
ende hi wart selve ghedraghen
te lovene ten jacopinen
daer leghet hi ende die sine
ende sijn wijf beide begraven
in ene tomme hoghe verhaven
maer si leefde langhe daer na
dat haer man sterf als ict versta
ende berechte wiselic haer lant
als ic u hier sal doen becant
alsmen screef dusent dat carnation
twee hondert ende lx oec doen
starf dese heinric alc ict las
die de darde van den name was
ende sine kindere bleven soe jonc van daghen
dat doutste ghene wapene mochte draghen
heinrijc hiet sijn outse sone
hi bleef hertoghe ende die gone
was soe onmachtich van leden
ende van sinne soe onbesneden
ende soe dwaes dat hi er niet toe dochte
dat hi tlantscap houden mochte
soe dat hi theerscap bi rade sijnre moeder
janne gaf sinen broeder
als hi omtrent acht jaer
hertoghe hadde gheweest voerwaer
ende onlanghe na dien tijt
dede heinric an moencs habijt
in borgoenien in ene abdie
ende liet der werelt heerscapie
om te regneren ewelike
met gode in hemelrike
ende jan bleef gheweldich here
van lothrike voert ane mere
daer groet twist ave ruerde
binnen lants die langhe duerde
want doe die hertoghe was doot
ende sine kindere niet waren groot
soe bleef sijn wijf der kinder moeder
van den lande alse stierroeder
ende verhoede met haren rade
waer si mochte des lants scade
die grave van ghelre ende bisscop heinrijc
van ludeke sijn broeder die ghelijc
wouden tlant vermomboren
alse diere toe waren gheboren
die vrouwe dochte in haren moet
dat ten lande niet soude sijn goet
ende werese daer af beide
waest hem lief ofte leide
alsoe dat si met sinne
int leste alsoe ghevoer daer inne
dat si die momborie cochte af
met enen deel ghelts dat si hen gaf
heinrijc van doringhen sijn oem
nam oec der momberscap goem
ende wout met crachte wesen
die vrouwe sach oec te desen
ende miedene af met ghelde
ende hilt tlant in haren ghewelde
berthout was haer raet als men seegt
die te mechelen te sinte rombouts leeght
die men goet hiet als ict las
om dat hi vroet ende vrome was
bi hem soe waest al bedreven
dat heinric moenc was begheven
ende dat jan bleef hertoghe
hier bi wies dat orloghe
tusschen lovene der stat
ende heer berthoude omme dat
die van lovene openbare
seiden dat heinric ware
met boesen rade daer toe bedreven
dat hi moenc ware begheven
ende al haddi van sinne ghebreke
dat menne daerom niet en steke
uut sinen vaderliken goede
ende dat dat niet wel en stoede
ende ieghen wet ware al te male
ende een here van wesemale
bernage hiet hi heer arnout
was des dien van loven hout
ende viel ieghen berthoude dan
met die van lovene alse hoeftsman
want si en wouden min noch mere
janne kennen over here
ende sloeghen oec haer porten toe
ieghen janne ende sijnre moeder doe
eens worden si soe beraden
dat si berthoude wilden scaden
ende trocken uut met ghewoude
metten selven here arnoude
tote in mijns heren berthouts lant
sijn volc quam daer ieghen gherant
ende dadense tachter soe mettien
dat si van node moesten vlien
ende die viande volgheden na
tote in de leeps als ic versta
daer sise versloeghen ende vinghen
dus verghinghen daer die dinghen
dat jan hertoghe bleef gheweldelike
van brabant ende van lothrike
met spoede ende met groter eren
ende was sint heer der heren
hi wart hertoghe ende voegt van aken
doe men carnatioen sach maken
twelfhondert ende seven warf tiene
twee min na minen siene
een wijf nam hi als wijt weten
margriete soe was si gheheten
conincs philips dochter van vrancrike
die in arragoene sterf menschelike
ende hi hadde weder de suster jans
als ic u voer seide thans
margriete ende haer kint beide
storven in haren arbeide
een ander wijf nam hi daer na
hiet oec margriete als ict versta
grave ghyoeds dochter was
van vlaendren alsoe ict las
daer hi vier kindere ane wan
die outste van dien die hiet jan
dander broeder godevaert hiet
die jonc van der werelt sciet
ende ene margriete wijs van sinne
die was sinder keiserinne
als ict u hier na sal doen verstaen
ende ene marie die heeft ontfaen
die grave van savoye te wive
dit es waer dat ic u scrive
doemen screef al over waer
twelfhondert ende lxvj jaer
ende van limborch hertoghe heinrijc
was ghestorven menschelijc
van wien die naeste gheerve was
adolf vanden berghe als ict las
die sijn versterfnesse te voren
die hem van limborch soude behoren
vercocht hadde ende al tlant
janne den hertoghe van brabant
doen woude jan in limborch trecken
ende sijn lant daer berecken
dat hi wettelike hadde vercreghen
die grave van ghelre quamer ieghen
ende woudene weren uten goede
ende seide dats hem niet en bestoede
al hadde jan limborch ghecocht
hi soude nochtan sijn lijftocht
daer ane behouden alsoe ict las
want sijn wijf dochter was
heinrijcs van limborch des heren groot
maer si was eer ter doot
dan haer vader daer bi seide jan
dat hem tlant al quam an
hier bi wies orloghe ende nijt
die gheduerde langhen tijt
fellike met moede hoghe
tusschen den grave ende den hertoghe
dat menich sint becochte
reinout van ghelre sochte
hulpe ende vrient tallen steden
dat hi mochte met moghentheden
den hertoghe wederstaen
ende vercreech tsijnre hulpen saen
van coelne bisscop ziverde
ende ander princen van groter waerde
heinric van lutsenborch grave
sijn broeder mijn heer walrave
die de beste waren metter hant
die men vant in duutsche lant
ende van valkenborch daer toe
heren walraven die al doe
te gader swoeren ghemeenlike
ieghen den hertoghe van lothrike
die hertoghe die dit verstoet
peinsde wale in sinen moet
dat hi hen hare eendrachtichede
sere soude maken te lede
datter hen af eysen soude
ende dat hi teerst trecken woude
soe verre in hare lande
dat hen soude wesen scande
dus soe trac hi derwaert
met overmoede onvervaert
ins bisscops ende ins graven lant
ende stichtere roef ende brant
voert ende weder in al den lande
dedi scade menegherhande
die grave oec metten sinen
trac ins hertoghen terminen
niet diepe maer ane die pale
ende si roefden ende branden wale
alse die orloghe bi langhen tiden
dus hadde ghestaen met groten niden
ende elc andren ane vochten
ende ghescaet al dat si mochten
soe maecte men hier toe enen dach
om te besiene of men mach
iet versoenen dese saken
die grave ente sine traken
hier omme te valkenborch binnen
die hertoghe alse wijt kinnen
ende die sine quamen mede
tote tricht in die stede
daer gheleghet was tparlement
die hertoghe en hoede hem twent
ieghen anders eneghe treken
maer dat men soude spreken
om dat men alle die dinghen
in goeden poente soude brenghen
ende datmen daer omme comen ware
hier en binnen soe quam mare
den hertoghe in den selven daghe
dat die grave te valkenborch laghe
ende om tparlement niet en heeft ghedocht
maer dat hi limborch vercocht
den grave van lutsenborch heeft
om een deel ghels dat hi hem gheeft
bi des bisscops ziverds rade
diet al dede om shertogen scade
alse die hertoghe dit vernam
wart hi tornech ende gram
als een man die es verwoet
ende dede ane eens leuwen moet
ende sat op sonder sparen
metten selven die daer waren
ende waende den bisscop hebben vonden
te valkenborch ten selven stonden
ende waendene daer in hebben beleghen
maer die bisscop alse heren pleghen
hadde sijn spieres ute ghesent
die hem ghereet daden bekent
dies hertoghen comst ter vaert
ende die bisscop wart vervaert
ende sette hem vaste ter vluchte
om dat hi sijns hadde duchte
ende die hertoghe volghede hem na
in sinen lande als ict versta
ende struweerde al breet ende lanc
wien lief wien leet ans bisscops danc
dat wonder was sonder waen
hoe een here dorste bestaen
in soe vele heren lande
te treckene te haren scanden
nochtan soe dede dese here
behaghelede noch mere
hi voer selve sijn ors drincken
inden rijn om dat mens ghedincken
emmermeer soude daer achter
op al sijnre viande lachter
te bonnen dedi tien tiden
den wijngaert al ave sniden
ende ontboet ter selver stonde
in brabant sine honde
om dat hi in des bisscops foreeste
jaghen woude ende hebben feeste
alsoe oft hi niet om striden
maer om leven metten bliden
buten sijnre viande vare
int lant waer comen dare
doe dese hertoghe onverwonnen
tlant dus hadde al dore ronnen
quam van den berghe die grave
ende van gulicke walrave
ende daertoe menegheranden
edele liede van den landen
ende die van coelne uter stat
ende baden den hertoghe dat
hi met hem woronc belaghe
dat doen in dien daghe
onder den bisscop van coelne stoet
want die coepmanne haer goet
ende die pelgrimme daer verloren
ende dat meneghen groten toren
ghesciede ten selven daghen
van rovers die opt huus laghen
ende wie oec hertoghe soude wesen
van lymborch dat hi te desen
van rechte ware ghebonden
dus viel die hertoghe te tien stonden
voer woronc metten sinen
om dat hi hem woude pinen
te suveren die straten
van der rovers ommaten
die meneghen dach daer te voren
den coepmannen groten toren
hadden ghedaen ende pine
tusschen der masen ende ten rine
die bisscop sach dat met sinen oghen
ende en conste hem langher niet ghedoghen
hi en moeste nu wederstaen
den overmoet dien ghedaen
die hertoghe hadde in sinen lande
want dit ware die meeste scande
dat een man in sinen lande binnen
hem sijn lant af soude winnen
hi ontboet haestelike
al dore ende dore dalmaenschen rike
om maghe om vrienden die hem dochten
dat hem hier toe helpen mochten
ende vergaderde soe groot here
ieghen den hertoghe ter were
dat men int lant daer vore dien
gheen soe groot here hadde ghesien
die hem alle met moede hoghe
vermaten ieghen den hertoghe
doe men twalfhondert screef voerwaer
ende lxxxviij gods jaer
int xxvij jaer alsmen leest
dat jan hertoghe hadde gheweest
metten jaren dat sijn broeder
tlant hilt met sijnre moeder
op sinte bonefacius dach
die vijf daghe binnen junius lach
voer sinte jans dagh sonder saghe
min noch meer dan twintich daghe
doen quam die erdsche bisscop
met meneghen man gheseten op
van ghelre die grave reinout
met meneghen man vroem ende stout
heinric van lutsenborch die grave
ende sijn broeder mijn heer walrave
walraven van valkenborch here
die dicke bejaghede grote ere
die grave van nassau die sint verwarf
dat hi coninc van almanien starf
ende die grave van murse toe
dese quamen alle doe
met groter macht vruchtelike
opten hertoghe van lothrike
het sceen dat si wel mochten
ieghen heidenisse hebben ghevochten
si waenden den hertoghe ende die sine
wel hebben ghehat sonder pine
ende want hi in haren lande was binnen
dat hi niet en mochte ontrinnen
si brachten veteren ende zeel
op waghenen een groot deel
daer si met waenden binden
die si voor woronc souden vinden
die hertoghe die hem cleine ontsach
van al dat op hem comen mach
al was sine scare onsiene
een man cume ieghen tiene
want hi en hadde anders niet te wapen
danne ridders ende knapen
met hem ute brabant bracht
des en heeft hi niet gheacht
maer is te woronc op ghebroken
ende ten wapenen waert ghetroken
ende heeft sijn volc ghescaert in drien
daer soe mochtemen wonder sien
van enen prince soe scoene ghelaet
sinen volke dat verstaet
sprac hi ane soe ghetrouwelike
dat elc van troeste waerlike
sijn herte uter maten loet
oft si hadden leuwes moet
dus met hoverden ende met nide
vergaderden men daer ten stride
ende men vacht van terntide
vrochtelike in elke side
tote langhe over die noene
daer hadde de hertoghe vele te doene
metter hant al daermen street
dat wonder was hoe hijt gheleet
ieghen alle die grote heren
die op hem wouden keren
deen voer den anderen daer den stride
want si sijns gheerden met nide
van der daet die daer ghesciede
ofte wie si waren die liede
diet wel ofte qualike deden
en willic u niet ondersceden
niet vertrecken noch ghewaghen
want die ghene die den strijt saghen
hebbenre een scone boec af ghemaect
die goet is ende wel gheraect
daer moghedi in vinden vele
van gherechten wapenspele
datmen daer tien stride anteerde
daer hem die hertoghe verweerde
vromelike ende die sine
met luttel volx met groter pine
zeghe vacht hi op dien dach
dies men ewelijc sal doen ghewach
dertsche bisscop van ghelre de grave
van valkenborch heer walrave
die grave van murse van nassouwe
bleven daer ghevaen als ict scouwe
met meneghen riddere ende seriant
die daer moesten gaen in hant
oec soe bleven daer doot
die vrome heren dat was scade groot
van lutcenborch grave heinric
sijn broeder walraven dieghelijc
ende twee haerre broeder mede
die de beste van kerstenhede
doen waren ende van groter waerde
waren ghedaen alle ten swaerde
met meneghen edelen man
die men u al niet ghenomen en can
tote meer dan dusent goeder liede
daert swaerlic mede ghesciede
sonder die vloen uten handen
te haren eweliken scanden
ende in des hertoghen side
en blever doot tien stride
alse luttel alse veertich man te waren
daer die beste af waren
twee ridderen van groter ere
van mechlen die grote here
mijn heer wouter berthout
ende van zelem mijn heer arnout
die vrome was ende scoene van seden
dandre alle die daer streden
metten hertoghe ter selver stont
keerden meest alle ghesont
ende dancten gode der groter ere
die hen dede onse here
die vierde boec neemt hier inde
want icker niet meer af en vinde
dat vijfste boec beghint hier nu
daer ic in sal segghen u
hoe si met ghewelt ende vermoghen
sitten drievoldighe hertoghen
van brabant ende van lothrike
ende van limborch die ghelike
dat die eerste hertoghe jan
vromelic metten swaerde wan
alsoe ic u hier voren screef
ende hoe hi met onghevalle doot bleef
ende oec van wondre ende van plaghen
die doe ghevielen in sinen daghen
die meeste dat weet te waren
die ghevielen in dusent jaren
dese boec hevet in
elf capittele meer noch min
doen dese edele man verwonnen
den strijt te woeronc hadde ende doer ronnen
sijnre viande lant al te male
ende beset hadde sine pale
al omme ende omme tallen steden
in goeden paise ende in vreden
ende over mase dat goede lant
beset hadde in sine hant
vier jaer recht na dien tijt
dat hi voer woeronc vacht den strijt
gaf hi sijnre dochter in huwelike
van lutsenborch grave heinrike
wies vader jan met ghewelt
versloech te woeronc opt velt
margriete hiet die vrouwe gheraect
daermet wart die soene ghemaect
van sijn vaders doot ende van al dien
dat hem ten orloghe mochte ghescien
ende om dat si na belanc waren
soe moeste het hem dispenseren
onse gheestelike vader die paus
die men hiet die vierde nyclaus
ses jaer rechte na dien tijt
dat te woeronc viel die strijt
quam die grave van baren
ute enghelant ghevaren
met sconincs dochter scoene van live
die hi doen nam tenen wive
ende daer men die bruloft houden soude
ten baren binnen daer soe woude
dese edele prince sijn met eren
al soe groter vrouwen teren
daer voer hi behaghelike
alse een die beste van ertrike
met feesten ende met joyen groot
daer hi jammerlike bleef doot
daer waren vrouwen ende ridders vele
men mochter scouwen vele spele
oec hielt men daer ter selver stonde
van ridderen ene tafelronde
ende om dat jan was die meeste
van namen van al der feeste
bat men hem ten selven tiden
dat hi mede woude riden
ende dier feesten dade die ere
hertoghe jan die grote here
die ghewone was te doene al dat
dat men hem op hoefscheit bat
dede hem ter vaert wapenen dan
ende reet ieghen enen edelen man
daerne daventure wederstoet
die hem dicke hadde ghegheven spoet
in dese werelt ende grote ere
si was nu in enen andren kere
die onghestadighe die altoes waect
ter derder josten wart hi gheraect
in de muus van sinen arme
soe dat hi moeste wacharme
met onghevallen bliven doot
dat brabande was scade groot
dit gheviel op sheilichs cruus dach
die drie daghe binnen meye lach
doemen screef voerwaer
dusent tweehondert gods jaer
ende vierentneghentich oec mede
al te baren in die stede
te brusele brochtmen doen dien here
met jammere ende met groten sere
ten minderbroederen wart hi begraven
met groter eren met groter haven
daer menich prince sonder waen
van rouwen weende meneghen traen
want doen hi sterf bleef vele
der macht van goeden ridders spele
hi was oec al tenen gader
goeder mater ridderen vader
hi was die eerst maken began
wie hi ware hoech of neder man
dat hi in tornoye ten wapen
soude hebben maer twee knapen
om dat hi tspel woude gheliken
tusschen den armen ende den riken
teersten mochten die rike onthouden
alsoe vele dienars alse wouden
ende dies soe bleven achter
mate ridders dit dochte hem lachter
te sinte quintijns cochti mede
een torniervelt bi der stede
op datter eerlic soude
tornieren soe wie dat woude
dese edele hertoghe jan
daer ic u segghen af began
was wijs vrome ende coene
ende stout in al sinen doene
ende goedertierne ende melde
soe wie dat aen hem gheselde
moeste daer bi worden rike
hi dorestreet vromelike
tusschen der masen enten rine tlant
dat hem al ghinc in hant
ende bleef onder sine roeden
roefhuuse die daer stoeden
die den coepmannen daden toren
die haer goet daer verloren
die brac hi ende warpse neder
soe dat pays was oyt seder
tornoye die minde hi sere
ende daer gheliet hi hem als een here
ende het boech al dat hi voer hem vant
soe vroem was hi metter hant
als hi vernam daermen striden soude
soe verfierdi alse die boude
ende wart groot in sinen moet
ghelijc alse een leeuwe doet
hi en liet noit ghenen man
sine wapene draghen an
daer hi selve striden soude
om dat hi altoes woude
waer datmen sijn teken sochte
datmenne daer vinden mochte
want hijt selve woude wreken
dit waren der edelheit treken
van al der werelt was hi ontsien
hi hadde een vreesselic aensien
welken tijt hi wart erre
dan hadde tvolc liever verre
te sine dan hem bat naer
enen stoc dat es waer
dien beet hi wel ontwee
alse hem gramscap dede wee
maer onlanghe hilt hijt in sinen moet
maten ridders dede hi goet
in allen lande waer hise vant
die vrome waren metter hant
tornoye ende tafelronden
die minde hi tallen stonden
ende daer soe gaf hi tetene dan
hoechlike alse een machtich man
cost noch pine hi noit en claghede
daer hi ere mede bejaghede
hi en brac noit man in gheenre stonde
dat hi gheloefde metten monde
waer hi quam tallen feesten
was hi prince van den meesten
sine dade ende sine seden
toenden wel in elker steden
waer hi quam vroech ende spade
dat hi was van karels sade
coepmanne uut sijnre viande lande
mochten voeren ghelt ende pande
in sijn lande vroech ende spade
tort iemant die hem mesdade
ende onraste hadde ghedaen
dus vri soe mochtensi gaen
in brabant coepmanne alrehande
al waren si ute sijnre viande lande
ende sine liede die mochten varen
die werelt dore sonder sparen
sonder ontsien van eneghen here
waer si quamen men dede hen ere
om haers heren wille tshertoghen
dus vri ende dus vermoghen
hilt hi sijn liede ende sijn lant
voer gode moetti sijn becant
in sijn heilich hemelrike
dat duren sal ewelike
alse doot was dese edele man
bleef hertoghe sijn sone jan
die ghewonnen was als ict las
an margrieten die dochter was
grave gioets van vlaendrenlant
in desen tiden es ons becant
begonste dat orloghe starc ende groot
daer menich mensche om bleef doot
tusschen vlaendren ende vrancrike
noit man en sach dies ghelike
sint dorloghe van troyen inde
want alsoe ict bescreven vinde
soe en duerde dat orloghe swaer
luttel meer dan tien jaer
maer dorloghe tusschen vrancrike
ende vlaendren stoet bitterlike
meer dan twintich jaer even groot
dat meneghen man brachte ter doot
daer menich strijt binnen wart
ghevochten starc ende hart
daer hen die vlaminghen met groter eren
verweerden ieghen alle die heren
ende sloeghen den coninc ave
meneghen prince meneghen grave
ende sonderlinghe voer cortrike
want ic wane dies ghelike
van dode soe vele goeder liede
in dese werelt nie en ghesciede
sint dat roelant ende sijn ghesellen
daer ghi wel af hebt horen tellen
te ronchevalle versleghen bleven
want voer cortrike verloren tleven
die beste ridderen sekerlike
die men vant in vrancrike
in brabant in henegouwe
daer men om dreef groten rouwe
die van ridderscappe ter waerheide
die beste waren van kerstenheide
bleven verslaghen tharen scanden
van volres ende van wevers handen
daer bleef die edele ridder doot
dat brabande was scade groot
van brabant mijn heer godevaert
een stout ridder ende een waert
die broeder was des edels jans
daer ic u ave seide te hants
oec blever doot met hem doen
sijn sone mijn heer jan van viersoen
die jonc was noch van daghen
dat sine maghen noch moghen claghen
daer soe bleven oec met hem
van wesemale van boutersem van walem
die baenrotse coen ende stout
van den eechove mijn heer arnout
mijn heer jan sijn sone mede
oec bleef ter selver stede
mijn heer laureins volkaert also wel
een dapper ridder ende een snel
van walhem oec des heren sone
een scoen riddere ende een coene
van wilre mijn heer heinrijc
die vrome riddre ende eerlijc
oec soe bleef ter selver stat
mijn heer arnout vander hofstat
met drie sijnder suster kinder
daer beide meere ende minder
groten rouwe omme dreven
oec verloren daer tleven
mijn heer gheldolf van winghen
mijn heer willem van redinghen
ende groot ghetal van knapen
die wel vrome waren ten wapen
die ic al niet ghenoemen en can
ende die mijn heer godevaert die edel man
van brabant trac omme dat hi
den coninc staen woude bi
daer brabant nam scade te waren
datten verwint in hondert jaren
nochtan en was dat gheen ghelike
ieghen dat ute vrancrike
ute henegouwe ute artoys
daer ter stede sijn lijf verloes
doen die strijt viel te cortrike
screefmen gods jaer sekerlike
dusent driehondert ende twee
des tijts en was nemmee
op sinte benedictus dach
die xj daghe binnen hoimaent lach
van desen orloghe swighic voert
want tonser materien niet en hoert
ende kere ten hertoghen daer ict liet
die dander was die jan hiet
alse dander jan hadde gheweest voerwaer
hertoghe ontrent negen jaer
viel hi in orloghe ende in irbat
ieghen mechelen die stat
ende ic mach u segghen hoe
het gheviel tenen tide soe
dat van ludeke die bisscop
den hertoghe hadde ghedraghen op
sijn recht van mechline der stede
soe dat hi daer binnen dede
sinen rechtre van sijnre hant
ende hem der stat onderwant
nu ghevielt onlanghe na dien stonden
dat die ghemeente wonden
enen goeden man van der stat
want die ghemeente wart ghehat
vanden goeden lieden over al
als ic u hier na segghen sal
die hertoghe die dit vernam
quam of hi ware gram
met ridders ende met knapen
te mechelen waert met wapen
om dat hi van des ambachs knechten
die overdaet wilde berechten
want die ander lieden van der stede
ruumden om desen onvrede
want si die ghemeente ontsaghen
ende voeren dit den hertoghe claghen
alse die hertoghe dus quam daerwaert
waren die van binnen vervaert
ende vielen des wel op hare hoede
dat die hertoghe in erren moede
te haestelike mochte rechten gaen
als hi te voren hadde ghedaen
tantwerpen daermen liede nam tleven
dat beter ware achter bleven
ende sloten hare porten toe
ieghen den hertoghe ende de sine doe
die hertoghe wart gram hier omme
ende belach die stat al omme
ende stac in die huuse den brant
die hi buten vesten vant
rechte op enen witten dondersdach
die in die passie weke ghelach
antwerpen liere ende tvolc van rien
was gheleghen te gadere mettien
te rien waert over die side
die hertoghe lach ten selven tide
met die van brabant onghescaert
int ander side te brabant waert
soe dat deen den andren om gheen verladen
en hadde moghen comen te staden
minnebroedere ende jacobine
liepen sere ende daden pine
tusschen den hertoghe ende der stat
om te paysene dat debat
soe dat die van antwerpen sonder waen
ende die van liere hadden verstaen
dat die vrede ware ghegheven
hier bi ghinghense leven
metten bliden die buten waren
op dien troest dat vrede ware
die van mechelen die dit bespieden
quamen ute met haren lieden
eer ment wiste tote in dat here
ende sloeghen doot na haren ghere
goede liede dat scade was groot
dander volc dat onscoot
daert mochte hier ende daer
daer soe bleef van vorslaer
mijn heer gheraert die vrome man
ende heer godevaert van liere nochtan
twee ridders stout ende siene
die hem scaemden te vliene
ende daer toe knapen stout ende coene
die gheweest hadden in meneghen doene
moesten daer verliesen tleven
daer hoer vriende rouwe om dreven
dus bleef dat orloghe staende
recht toter oest maende
ende die hertoghe dede verbieden
al omme ende omme sinen lieden
dat men gheen goet inde stat
brachte dat men dranc of at
ende alsi ute trocken om bejaghen
bleven haer liede dicke verslaghen
met hopen hier ende daer
dus dede men hem groten vaer
oec daden si weder quaet
alsi mochten in haer ghelaet
scenen si fier ende even stout
dat haer volc sint ontgout
doen die van binnen saghen faelie
an haer coren an haer vitalie
worden si alsoe beraden
dat si scepe maken daden
sterc hoghe ende wide
wel ghevisiert ten stride
daer si mede waenden varen
daer si wilden sonder sparen
ondancs iemans met hare cracht
ende trocken ute metter macht
bernende met sulphere viere
soe vreeselic ende soe onghehiere
oft die duvel uten hellen
hadde gheweest ende sine ghesellen
rechte neder ter scelde waert
tshertoghen hulpe die hem bewaert
hier ieghen hadde ende versien
wederstoedense mettien
vromelic op die stonde
te scepe boven repelmonde
daer dat ghemoet was soe scerp
want men scoet ende werp
vruchtelijc in beiden siden
elc ghinc op andren striden
dapperlike al dat si conden
voer den daghe dat si begonden
alsoe dat starc stoet die strijt
toter hogher primetijt
die van antwerpen quamen doe
vromelic gheronnen toe
ende ghinghen scieten warpen ende slaen
soe dat die van mechelen moesten gaen
tonder ende gheloefs lien
die beste van haerre partien
algader daer ghevaen bleven
ende vele verloeser tleven
oec verdrancker een deel van dien
niet vele soe en mochter ontvlien
cost pine ende arbeit
die si ane die scepe hadden gheleit
was al verloren dat es waer
want somme haer scepe bleven daer
ende van haren besten menich een
waren tantwerpen ghevoert in den steen
ende bleven verwonnen soe voert ane
dat si pays gherne ghinghen ane
ende orlogheden nemmermere
opten hertoghe haren here
in desen tiden dat dit ghesciede
ghinghen al die ghemene liede
in allen landen te gadere plechten
ende ieghen haer heren rechten
soe dat die heren waren tonder
ende die ghemeente boven dats wonder
aldus ghevielt in allen porten
soe wie dat was van gheboerten
en mochte sitten in ghenen ghedinghen
ende alsi ten raethuuse ghinghen
bleven die heren buten der doren
die ghemeente maecten coren
in haren visierne alsoe si wouden
ende dadense in den lande houden
scoemakere volre wevere ziedere
vleeschoudere backere briedere
hen moesten wiken alle heren
dus soe moeste die werelt verkeren
drie jaer na dat die poert
van mechelen dus was testoert
soe warp die hertoghe sinen hat
op die ghemeente van der stat
van brusele die doen te waren
overmoedich ende pijllic waren
daer si saghen hare stade
si worden soe dies te rade
om enen knecht die was ghewont
dat si te gadere liepen tier stont
ende braken der heren huuse
ende daden grote confuse
die hertoghinne was in die stat
op tien tijt ende bat
hen dat sijs ontberen souden
die domme liede en wouden
hier omme die dinc niet laten
daer omme begonste die hertoghe haten
die ghemeente van dier stede
dat si versmaden sijns wijfs bede
dat dit gheviel ter selver stont
was rechte voer kersavont
die heren die van daer binnen waren
ruumden die stat sonder sparen
want si verliesen waenden tleven
waren si daer binnen bleven
aldus soe waren te tien tiden
die ghemeente ontsien in allen siden
die hertoghe ende die te hem hoerden
lagen ter vuren ende te vilvorden
ende oec die heren die om dat
ute brusele waren der stat
die ghemeente en dorste clein noch groot
ute brusele steken thoet
alse recht quam opten meidach
ende die hertoghe te vilvorden lach
quam die ghemeente sterc ende vermoghen
met banieren ute ghetoghen
tote in de beemde te vilvorden
die ghene dit dit saghen ende hoerden
en wisten haer ghedachten niet
maer die men alsoe ghebaren siet
men waent dat hi strijt begaert
die hertoghe sloech daerwaert
dompelike met luttel lieden
sonder die hoerden te sijnre maisnieden
ende van brusele een deel der heren
dese dadense weder keren
soe datter lxx bleef doot
dander volc dat ontscoet
danent quam binnen mure
daer haddense quade aventure
het was een cranc mei dat si haelden
want sijt swaerlike betaelden
met scanden ende met smerten
daer verloren si al haer herten
ende quamen tsertoghen wille
ende sweghen voerdane stille
die te voren soe overdadich
waren ende soe onghenadich
dat si goede liede verjaechden
daer si haer broet ane bejaechden
in brabant worden bi desen valle
die meentucht gheleet af alle
soe dat meneghen coste sijn leven
die overdaet hadde ghedreven
die cleine hadde ghemict van dien
dat hem soude alsoe ghescien
in des selfs hertoghen tiden
dien wi hier overliden
soe ghescieden drie wonder
die meeste die onder
des hemels throne waren
hier te voren in hondert jaren
deerste wonder dat was dat
dat die ghemeente in elke stat
boven den heren hadden doverhant
ende dat ghesciede in elc lant
dat die ghemeente deden houden
in elke stat wat si wouden
ende waren scepen ende raetsmanne
ende die heren moesten danne
quite sijn van al dien
ende moesten die ghemeente seer ontsien
want om een clein ocsuun in dien daghen
haddense die heren al verslaghen
dat ander wonder dat ghesciede
dats dat quamen eenrehande liede
ende daden dat openbaren
dat si die selve heren waren
die te cortrike bleven doot
dit was emmer wonder groot
dat vroede liede dus verdoefden
dat si selcs baraets gheloefden
deen die seide openbare
dat hi mijn heer jan van viersoen ware
mijns heer godevaerts sone van brabant
dander die dede becant
dat hi ware die grave van hu
die derde seide dat segghic u
dat hi van crayhem here ware
dit was ene selsene mare
nochtan wast vi jaer na dien tijt
dat te cortrike gheviel den strijt
soe wel ghinct hem in hant
dat men ghemeenlike in brabant
over die selve heren hilt
dat men mijns heer jans scilt
die te brusele ten broederen hinc
af dede om die selve dinc
ende dat men rechters ende scepenen mede
in sinen lande af dede
ende andere van sinen weghen maecte
ieghen enen dies messaecte
si vijf seiden dat waer ware
ja sijn wijf lietene bi hare
ligghen over haren man
soe sere was si bedroghen dan
maer doe men gheware wart das
dat al triwancie was
scaemden sijs hem sonderlinghe
die gheloeft hadden dese dinghe
ende selve hadden sijs scamenisse groot
ende bleven int prisoen doot
ic woude al haer saken dus inden
die hem beraets onderwinden
ende in valscheit willen voert gaen
ende anders dan si meinen doen verstaen
dat darde wonder daer naer
dat gheviel int selve jaer
ende mach ic u segghen wat dat was
eenrehande volxkijn dat las
hem selven ute alle staden
ende worden alsoe beraden
dat si winnen wouden theilich graf
nochtan dat men hem en gaf
gheen cruce ende sonder hoot
dit was emmer wonder groot
ja doedeleecste ende darmste mede
die men vant in elke stede
in almanien in brabant
in vlaendren in hollant
in henegouwe in vrancrike
in andren landen die ghelike
ende maecten coenrote groot
oec sloeghen si die joden doot
onder weghen waer sise vonden
soe dat die hertoghe tien stonden
te genapie leende den casteel
den joden een groot deel
om dat si hem daer in souden
ieghen dat volc wel onthouden
dat domme volc al ombestiert
viel daer voren al ongheviert
ende wouden dien casteel winnen
ende verslaen dier waren binnen
die hertoghe ontboet hen dat si af
trocken maer een caf
en achten si niet om dat
soe dat die hertoghe selve op sat
ende bat hen sere uter maten
dat si voeren haerre straten
ghene bede soe en bescoet
soe dat die hertoghe doer die noot
met luttel lieden tien tiden
op dat volc moeste striden
dat soe odelijc wart gheacht
want hi en was niet bedacht
van stride doen hi quam daer
al viel die dinc soe swaer
dat hi vacht ieghen alselke knechte
die besiet die dinc te rechte
dat was te nauwe soe groten here
soe misselijc soe sijn die kere
die toenen can die aventure
den mensche te menegher ure
doch bleef dat volc verwonnen
dat si met pinen ontronnen
ende een deel bleeffer doot daer
doen trocken si dats waer
tote in die stede van avenioen
daer die paus lach aldoen
die hem beval dat si ter vaert
weder trocken thuuswaert
doen trocken thuuswaert die dwase
die met ghepipe ende met gheblase
henen trocken met joyen groot
ende quamen thuus soe bloot
dat si en brachten gheen goet
noch enen scoe an haren voet
nu hebdi wonders vele ghehoert
hoe dat volxkijn weder ende voert
vechten werren ende manghelen ghinc
ende hoe som einde die dinc
dit wonder wide ende side
ghesciede al in dien tide
dat was here dese man
dander hertoghe die men jan
in brabant bi namen hiet
dien die goede jan na hem liet
in desen tijt sterf menschelijc
die goede vedelare lodewijc
die de beste was die voer dien
in de werelt ie was ghesien
van makene ende metter hant
van vaelbeke in brabant
alsoe was hi ghenant
hi was deerste die vant
van stampien die manieren
die men noch hoert antieren
dese andre jan hertoghe
dede huwelic groot ende hoghe
want hi nam te wive
margrieten scone van live
des conincs dochter van enghelant
die goede edewaert was hi ghenant
hier ane soe wan hi enen sone
jan soe hiet oec die gone
dese ander jan was een ridder stout
ende sterf van daghen niet out
scone gracieus ende wel ghemaect
ende van facunden wel gheraect
soete van sinne ende sonder nijt
hi lach langhen tijt
voer wassenberghe met sinen here
dat hi na sinen ghere
ghewan al metten lande
ende noch hebben in die hande
al was sijn vader vrome becant
nochtan was dese in overlant
vorder dan sijn vader was
met here crachte gheloeft mi das
want voer rijclijchusen voer hi
daer hi langhe lach bi
ondancs alle dien heren
diene ondertusschen mochten keren
daer hi sinen wille af gewan
dien hertoghe nochtan
en was dorloghe sine niet
maer soe hem sijn raet riet
halp hi vander marken den grave
die men tsine woude breken ave
hi wan oec in sinen tide
sente ghertruenberghe met stride
hoe hi oec met cleinre macht
te vilvoerden ende te genepien vacht
dat hebdi hier voren ghehoert
daert te stane behoert
hi street node als ict vernam
maer als hi te velde quam
was hi coene dat verstaet
ende toende soe hoech ghelaet
dat al tvolc van kerstenhede
vercoenen mochte daer mede
tervuren sterf hi in sine zale
als hi hertoghe bi ghetale
hadde gheweest xix jaer
doe men screef openbaer
dusent ende hondertwerve drie
ende twelve gheloeves mie
ende wart te brusele begraven
te sente gudelen met groter haven
ende int naeste jaer daer na
soe sterf die keiser als ict versta
van lutsenborch heinrijc
diet al wan vromelijc
metten sweerde tot romen toe
oec woude men segghen doe
dat hi vergheven was in ware dinc
daer hi gods lichame onfinc
te half hoegste op onser vrouwen dach
dies men ewelic ghedencken mach
ende doen hi voer te rome waert
starf oec in die vaert
sijn wijf die dochter was
des goets jans daer ic af las
die des keisers vader met ghewelt
versloech te woeronc opt velt
nu bleef hertoghe die derde jan
die ghewonnen was an
margrieten van inghelant
die maer out en was es ons bekant
doen sijn vader sterf xii jaer
doen tlant stont in groten vaer
want men vinc in elc lant
die coepmanne ute brabant
over scout die beide gader
sijn vader ende sijn oudervader
den goeden lieden schuldich bleven
dat si in des kints leven
ghewinnen wouden ende verhalen
dus moesten die coepmanne betalen
des hertoghen scout hier ent daer
dit duerde meer dan een jaer
die porteren clagheden dit sere
den hertoghe haren here
ende baden doer god ende doer ghenade
datmen hem dit beteren dade
want haer goet worde ghehouden
over al van sinen scouden
die hertoghe was jonc van jaren
ende die te sinen rade waren
grote heren in dien daghen
achten luttel dierre claghen
maer na haers selfs bate al gader
alsoe si plaghen bi sinen vader
want hadde sijn vader gheweest vroet
hi hief uten lande soe groot goet
hi en ware soe vele sculdich niet bleven
maer die hem waren beneven
hadden sijn goet cleine ende groot
soe dat hijs selve dicke hadde noot
alse die porteren saghen dat
dats hen twint en was te bat
dat si clagheden den heren
peinsden si hoe si keren
mochten hare scade groot
ende oec om dat si thoot
niet en dorsten steken ute brabant
om dat si elc sins worden ghepant
ende trocken ane dien here
ende seiden eest dat hi kere
sinen raet aen hen algader
al die scout die sijn vader
schuldich bleef dien willen si
ghelden die wile dat hi
jonc es ende leeft als een kint
soe dat hem er scade twint
nochtan al metten sinen
soe langhe si hieromme pinen
dat die hertoghe sette sinen raet
ane sine porteren dat verstaet
ende om dat dese dinc ghesciede
soe wies tusschen dedele liede
ende den porteren evelen moet
ende die porteren alse liede vroet
queten die scout al sonder sparen
soe dat die coepmanne mochten varen
om haer neringhe waer si wouden
onghepant ende onghehouden
in dese tiden dat dit ghesciede
waren meest die edele liede
soe verstorven in brabant
dat men maer xv baenrotsen vant
ende daer cume tote vijftienen
riddren af waren die mochten dienen
in des derdes jans tiden
dien wi hier nu over liden
int naeste jaer dat die dinc
den porteren aldus verghinc
int jaer ons heren weet voerwaer
dertienhondert ende xv jaer
doen begonsten die drie plaghen
die men ewelic sal ghewaghen
die god sende den menschen ieghen
deerste plaghe dat was die reghen
die in die maent van meie began
ende duerde een jaer voert an
soe dat die vrucht ende dat coren
daer bi meest bleef verloren
dander plaghe volghede daer naer
sonder beiden int selve jaer
dat was die sware dieren tijt
ic wille dat ghi des seker sijt
dat soe dieren tijt en was ghesien
sint dat god adame bien
ute den erdschen paradise
niet broot allene mer alle spise
was soe diere dat ghelike
noit en gheviel in ertrike
die viertele rogs die gout
in antwerpen dies ben ic bout
tsestich conincs tornoyse groot
tvolc was in soe groter noot
en mochte vertellen man en gheen
want dat ghecarm ende dat gheween
dat men hoerde van den armen
mochte enen steene ontfermen
daer si achter straten laghen
met iammere ende met groten claghen
ende swollen van honghere groot
ende bleven van armoeden doot
soe dat menre warp bi ghetale
in enen putte tenenmale
tsestich ende oec mere
dus wrac god onse here
in ertrike des menschen sonden
daer si met weelden in stonden
die derde plaghe groot ende swaer
volghede na dit int naeste jaer
dat was die sterfte die swaerlike
quam op arme ende op rike
dat niemant en was soe ghesont
hi en ontsach hem tier stont
van der doot des sijt ghewes
luttel ontghinc ieman des
hi en moeste grote siecheit liden
van der socht ten selven tiden
weder hi starf oft ghenas
men seide dat verstorven was
van den volke dat derdendeel
danse spele sanc al riveel
wart af gheleeght in desen daghen
van anxste dat die liede saghen
dat woert vantmen nu waer
dat daer te voren menich jaer
ghesproken was heb ic vernomen
dat die tijt noch soude comen
dat men in ertrike soude scouwen
sonder bliscap bruden trouwen
ende sonder seer ten liken gaen
dit sachmen nu al sonder waen
ende onlanghe eer dit ghevel
sachmen die cometen fel
in de lucht die had den staert
rechte staende noortwest waert
die van naturen altoes bedieden
doot van princen oft plaghen van lieden
desen derden janne wart ghegheven
een wijf in sijns vaders leven
doen hi was een jonc kint
ende van verstandenissen blint
die hem bestont ten derden lede
ic wane hire ane misdede
diet huwelic brachte toe
maer die paus orlovet doe
dat voertghinc dit huwelijc
haer vader hiet lodewijc
des conincs sone van vrancrike
hi wan desen lodewike
ane marien die suster was
des goets jans als ict las
die te woeronc den strijt verwan
nu moghedi sien ende merken dan
hoe na si belanc waren
dese jonghe jan hadde te waren
twee die beste oudervadere
ic woude hier af hadde een adere
diemen vant in haren daghen
ende die meer liede ontsaghen
dat was edewaert van inghelant
die over zee vacht metter hant
ende die eerst jan van brabant
die soe vrome was becant
hier met laet ict bliven
mijn dichten ende mijn scriven
want ic nemmeer en can gheleesten
van der hertoghen yeesten
want nu regneert dese jan
ghelevic den tijt voert dan
dat hem ghevallen eneghe saken
die sal ic dichten ende maken
eest dat ics hebbe die stade
ende waert dat ics niet en dade
soe bevelic dat te maken al
yemenne die dan leven sal
ende wachte hem wel dats mine lere
dat hi uter waerheit niet en kere
nu hebbic ghedaen soe ic best can
dat mi bat die goede man
dien ghi mi mocht nomen horen
in mijn beghin hier te voren
lanc lijf gheluc ende eere
moet hem gheven onse here
ende na dit leven hemelrike
ende ons allen ghemeenlike
dies moet ons onnen diet al verleest
die vader die sone die heilighe gheest
sinter dat ic desen boec liet
ende beloec soe ghi hier siet
soe sijn ghevallen saken
die ic u cont wille maken
otte van bueren alaerts sone
int lant van ghelre woent die gone
beclaghede hem van dien hertoghe
dat hi hem sine vorwarde ontoghe
dien hi sinen vorders hadde ghegheven
sinen vader wel bescreven
ende als hi sach dat niene bescoet
dat hi volghede ens hem verdroet
quam hi met ghewapender hant
ghevaren ins hertoghe lant
tot voer tiele der steden
met hulpen dien hi hadde verbeden
alse die van tiele dat vernamen
quamer een deel ute te samen
ende hebben otten met stride bestaen
maer otte heeftse ontaen
ende ghescoffiert haer conroet
ende een deel bleeffer daer doot
den vluchtighen volghde hi na doe
ende quam in die poert alsoe
oec seide men sijt seker das
dat si van binnen verraden was
doen beroefde hi die stat
ende dede al gader dat
men driven mochte ofte draghen
laden op meneghen waghen
ende voeren in sinen behoude
daer hijt seker hebben woude
al was die hertoghe tonghemake
traechlike sette hi hem ter wrake
want hi noch was een kint
ende ute hem selven dede twint
ende sijn raet oec alse quam die claghe
was ten orloghe harde traghe
men lude clocken men stac banieren
maer in gheenre manieren
soe en constemen daer toe comen
dat mens wrake hadde ghenomen
oft dat mens pine hadde bestaen
ofte iet daer toe ghedaen
selke liede seiden het quam bi dien
dat men des hadde ontsien
dat die twist mochte verseren
tusschen der ghemeente enten heren
die in hate ende in nijt
ghestaen hadden langhe tijt
selke liede waenden das
dat ment liet dat dat was
om sgraven wille van hollant
wiens suster otte te hant
ghetrouwet hadde als ict versinne
maer het was ene bastaerdinne
maer engheen ontscout van desen
en dunct mi redelic wesen
dat die hertoghe soe groet een here
selke scade ende selke onnere
onghewroken soude laten
sint al tote hoechstraten
was die pays ghemaect doe
daer quam die grave van hollant toe
ende die grave van ghelre mede
diet perlament aldaer ter stede
met otten hilden dat verstaet
ieghen den hertoghe ende sinen raet
doch maecte men alsoe den soene
dat otte quam in den prisoene
te lovene in die goede stat
maer onlanghe na dat
wart hi ute ghelaten
ende voer quite sijnre straten
dat wonder was sonder waen
aldus es otte ontgaen
dier groter misdaet ende onstaen
dat heeft toe bracht ende ghedaen
grave willem van hollant
dien hi vrient bi den hertoghe vant
want hadde die hertoghe gheweest dan
van jaren ende van sinnen een man
ten hadde alsoe niet moghen wesen
en willer nemmeer af lesen
nie en ghesciede brabande
selke fortce noch selke scande
dat onghewroken bleef
en weet wie toe dreef
ofte wies die scoude waren
dit was in ons heren jaren
dertienhondert xv ende twee
nu hoert hier noch mee
doen keiser heinric was verstorven
ende met venine verdorven
daer scade ane lach den kerstenrike
waert coninc in den duutschen rike
lodewijc sijt seker das
die broeder shertoghen van beyeren was
want hi die coren hadde ghemeine
sonder den bisscop van coelne alleine
hi woude wien lief wien leet
van oestrike hoe dat gheet
den hertoghe coninc maken
ende met crachten bringhen taken
ende reinout van valkenborch here
pijnde daer toe harde sere
hoe dat hien mochte brenghen daer toe
want si waren ghemaghe doe
maer lodewijc hadde ter hulpen sijn
enen tusschen der mase enten rijn
die den andren te machtich was
den grave van gulike gheloeft mi das
die lodewike brachte scone
taken toter conincx crone
ende weder gheleide met eren
ondancs al der ander heren
alse die bisscop sach dat
trac hi te bonnen in die stat
ende croenden in die kerke dare
dits te hoerne vremde mare
den hertoghe van oestrike
coninc int almaensche rike
ende wouden beide coninc wesen
ende orlogheden langhe na desen
maer die bisscop ende die hertoghe
lieten int leste dat orloghe
ende keerden thuus moede ende mat
want hen ghebrac hulpe ende scat
nu ben ic eerst comen dan
daer ic dit al omme began
om desen twist dien ghi hebt ghehoert
soe bleven onvriende voert
gheraert grave van gulike here
ende reinout van valkenborch sere
dat enen tijt gheduerde
dat deen sinder sere besuerde
die haet tusschen die twee wies
in lanc soe meer gheloeft mi dies
soe dat ten lesten ute brac
dovermoet die hen stac
int herte in beiden siden
soe dat si ten lesten tiden
orloghen ghinghen onderlinghe
oec soe vielen daer toe ander dinghe
daer bi die haet niet was ghecleent
want ten naten es lichte ghereent
elc stichte in anders lant
daer hi mochte roef ende brant
wat holpe dat ict maecte lanc
int leste wart ane sinen danc
die here van valkenborch ghevaen
ende te nideghe opt huus ghedaen
ende wart bescat soe swaer
eer hi ute mochte van daer
dat hi sijn volc bescatte mede
ende oec die van tricht der stede
bescatte hi sonder verdrach
van goede dat onder hem lach
si baden den hertoghe haren here
dat hise hier af te rechte kere
die hertoghe die ontboet
den here met ernste groet
dat hi hem thare weder gave
ende onghepant liete haer have
die here antwoerde het ware sijn recht
dus soe wies daer een ghevecht
tusschen tricht ende dien here
dat in beiden siden scaedde sere
int leste dede die here soe vele
dommer overmoedigher spele
met slane met rove ende met brande
dat die hertoghe doer die scande
die dinc moeste weder staen
ende gheboet ten orloghe saen
ende trac over mase metten scoensten here
dat noit here ter were
over mase hadde voer dien dach
dat seide meneghe diet sach
dore tricht liden der steden
beide te voet ende ghereden
elke stat elke meyerie
bi hare ene sonderlinghe partie
eer si doer die stat gheleden
men soude verre hebben ghereden
ic wane dat noit en ghesciede
dat een kint soe vele liede
ute sinen lande leide alse nu
omme vechten dat segghic u
men seide te voren in waren dinghen
dat die hertoghe niet soude moghe brenghen
sijn volc uut al pijndijs hem sere
hier op verliet hem die here
van valkenborch heer reinout
ende hielt hem stijf ende stout
die dat seide dats ware tale
en kende die brabanters niet wale
want ten sijn liede onder der sonnen
die haren here bat onnen
ende eer wreken sine scande
op dat hi hem selven set ter ande
nu es die hertoghe ghetoghen
over die mase sere vermoghen
metten scoensten here dat voer dien
noyt over mase wart ghesien
in des heren lant trac hi doen saen
daer sachmen den roec op gaen
achter vore in allen siden
voer sittert vielmen tien tiden
want dat was die stercste veste
ende die meeste poert ende die beste
die iewers in dien lande stoet
ende dat volc hadde sijn goet
al ghevlucht in die stede
ende si vloen daer in mede
twee vesten soe waren daer
wel ghewatert voerwaer
met enen goeden planckise
ridders ende knapen van prise
waren daer comen omme dat
dat si houden wouden die stat
tote driehondert als wijt kinnen
sonder die porters van daer binnen
daer soe was een ave
van verrenborch die grave
die here van tonenborch wasser mede
ende die voeght van coelne der stede
ende menich ander stout man
die ic ghenoemen niet en can
die de beste van orloghen waren
diemen vinden mochte te waren
rechte op sinte peters dach
die int beghin van oestmaent lach
wart die stede al omme ende omme
met here beleghen teenre somme
ende opten selven dach sonder waen
soe wart daer een toeloep ghedaen
harde vreselic op die stede
ende al sonder voersienhede
met enen ghelope men wiste hoe
nu hoert hoe dat quam toe
die van lovene die te dien tiden
ghelogiert waren ter wester siden
trac een deel voer die baelie
ende stormden sonder falie
dat sise wonnen te hant
ende met viere hebben verbrant
die van mechelen die dit hoerden
die ghelogiert laghen int noerden
scaemden hem om des wille
dat si souden ligghen stille
ende liepen alse volc verwoet
ter poerten die hem naest stoet
met enen assaute groot
men warp daer harde ende scoet
van binnen uutwaert metter vaert
ende van buten weder inwaert
alse die van antwerpen dat saghen
die oest aen den berch laghen
riepen si dese onnere
en verwinnen wi nemmermere
dat wi stille ligghen tesen tiden
alse die van mechelen ende lovene striden
dus liepen si onghescaert
sonder raet ter stat waert
ter porten waert die hem was na
ende van den lande van breda
quamen oec toe haestelike
die daer streden vromelike
die dat vorste baeliken te hant
met viere hadden verbrant
daer wert dat assaut groot
want men warp ende men scoot
beide van binnen ende van buten
men hoerde dat ghescutte ruten
om die oren even dicke
dat gheduerde een soe lanc sticke
dat die ghene die laghen boven
die men te rechte wel mach loven
soe moede waren van desen spele
want haerre en was niet vele
dat si opt falgieren waren
hier en binnen lieten sijt varen
die van lovene bander side
die niet en wisten van dien stride
keerden ten tenten achterwaert
doen liepen over metter vaert
die binnen hadden ghestreden
ende quamen met haesticheden
den andren te hulpen sonder sparen
die doen al verwonnen waren
dus ghewonnense metter spoet
saen weder macht ende moet
ende alse dien van buten dochte
dat men gheen orboer doen en mochte
keerden si achterwaert ter selver stont
in voete ende in beene sere ghewont
dompelic was die dinc bestaen
ende sonder raet toe ghegaen
ende wantmer rieselike toe ran
soe schietmer dompelike van
den vroeden lieden wast leet
datmen toe ghinc soe ghereet
die ghemeente en mochte nieman keren
daerbi scaemden hen die heren
die van mechelen der steden
waren die daer lanxt streden
maer het was al ieghen spoet
om datmen dompelijc de dinc bestoet
nu comt die bisscop van ludeke te waren
die mase neder ghevaren
te tricht in der stede
want sine liede waren mede
ghelijc den anderen bescat
ende woude oec wreken dat
over die mase trac hi met allen
ende es vore haren ghevallen
dat was een vast toren sonder waen
die bi tricht was ghestaen
die de porters sere dwanc
ende scade hem an haren danc
die bisscop den toren wan
met ghewapender hant dan
ende al dat hire in vant
papen ridderen ende seriant
dat moeste al ten sweerde gaen
sonder een hebbic verstaen
die wel conste spreken walsch
hi greep een bedde op sinen hals
ende gheliet oft hi vrient ware
ende riep daer al openbare
je rai tant ors de fu
mon sier dormera sur su
ende alsoe ontghinc hi daer
dit hoerdic segghen over waer
die toren wart tier selver stont
te broken al tote in den gront
dat dien van tricht dochte goet spel
want si saghen haren wille wel
die hertoghe dede maken
van werke alle saken
daermen die poert mede soude winnen
alse die van binnen dat bekinnen
datmense emmer sal bestoken
hebben si alsoe gesproken
om dat si duchten haer leven
dat si op hebben ghegheven
die poert den hertoghe saen
om dat si selve moghen ontgaen
ende haer lijf onthouden vri
aldus soe ontghinghen si
ende voeren danen si quamen
met scanden ende met blamen
vele liede waren gram nochtan
datmen die poert met striden niet en wan
ende al ten sweerde hadde ghedaen
maer diet te rechte wille verstaen
soe en mesdede die hertoghe twint
die noch maer en was een kint
dat hi dede sine goedertierenheit dan
ane vele soe vromer man
die in sijnre macht soe vast waren
dat si hem niet en mochten ontfaren
elc diet wel wille mecken
salt tot sijnre edelheit trecken
en was noit here wel bedacht
die op stat om winnen vacht
die hi hebben mochte sonder strijt
karle oec in sijnre tijt
en plaeghs niet noch andre heren
daermen alle wijsheit ane mach leren
maer die werelt es nu soe fel
een mensche en doet nemmer soe wel
men keret targhe dats jammer groot
god betert saen het is noot
alse die soudeniers ute souden varen
die in die poert beleghen waren
die waren ints hertoghen gheleide
soe quam doen sonder beide
die ghemeente toe ghelopen
voer die poert met groten hopen
ende hadden hen bina tlijf ghenomen
haddense hen moghen toecomen
maer men sloet die poert toe
die hertoghe moeste selve doe
met haesten darwart jaghen
ofte si haddent al verslaghen
doen droeghen si hem op te hant
ende die hertoghe besettet van sijnre hant
sittert ende harle metter vaert
ende keerde aldus thuus waert
op sinte laurens dach was dat
dat men op gaf die stat
int jaer ons heren weet voerwaer
dertien hondert ende xviij jaer
mede ghesciede int selve jaer
onder die coyen sterfte swaer
want si storven op al rene
van tien bleeffer cume ene
ende niemant en dorste er eten
runtvleesch ende oec moghedi weten
dat een harfst quam daer naer
harde droeghe int selve jaer
in desen tiden dat dit ghevel
gherees een orloghe alsoe fel
tusschen dat kint van brabant
ende grave willem van hollant
die dicken toende bi desen kinde
dat hi brabant niet en minde
daer hi an niet en dede wale
doch liet hi hem sine pale
soe wat hi hem pijnde sere
in desen tiden quam die here
van scaffelberghe als ict versinne
ende seide dat lant van hoesdinne
op sijnre moeder verstorven ware
te brusele quam hi daer nare
omme dat hi dat lant
ontfaen soude van shertoghen hant
ende om dat hem dat niet mochte ghescien
soe saen als hi gherne hadde ghesien
trac hi ane den grave van hollant saen
ende dede hem dat verstaen
dat men van hem hilde dat lant
die grave die hem dicke onderwant
meer dan hem eerlic was
wart doen te rade das
dat hi hoesdinne heeft ieghen
den here van scaffenberghe vercreghen
die grave dede daer in te hant
menighen vromen seriant
ute hollant ende ute zeelant mede
om dat hi die stede
met crachten houden woude
wient lief ofte leet wesen soude
ende om de borch te winnen met
die de hertoghe hadde beset
want die hertoghe hadde tien male
die borch beset harde wale
met enen knape die men hiet stout
sijn name es jan van der helsout
datten hertoghe wel scone was
want sijt wel seker das
en hadde die hertoghe beset niet
die borch daer soude meerre verdriet
af comen hebben ghewesen
die hertoghe seide oec te desen
dat die borch sijn open huus ware
op ende af te ridene dare
ende dat voermaels sijn ouder vader
borch ende stat wan beide gader
ende men tlant van hem hilde
die grave diet dus niet en wilde
seide aldus hier ieghen
dat hi stat ende borch hadde vercreghen
ende dat mense oec van hem houde
ende dat sijn leste goet wesen soude
dus sende die grave dan
in die stat meneghen man
om dat hi die borch woude scaden
die menich groot assaut daden
op die borch te meneghen tiden
oec worpen si met bliden
in die borch vroech ende spade
maer niet van enen sade
en achten sijs daer binnen
si en lieten hen niet winnen
maer den grave daden si scade groot
want sijn liede bleven daer doot
onder voer ende na te menegher stont
ende doerscoten ende ghewont
voerde mense daghelike
te dordrecht waert droevelike
die hertoghe sat al stille
ende liet den grave sinen wille
doen alsoe verre als hi mochte
int leste alst hem dochte
dat hi gheen orboer dede altoes
ende sine liede sere verloes
ende oec ute leide groten scat
ens hem twint en was te bat
es hi te parlamente comen
daer hi af hadde luttel vromen
want stat borch ende lant
wart den grave al ontcant
soe dat hijs en behilt twint
dus es dat orloghe gheint
dies balch hem soe sere
van scaffenberch die here
dat hi dreichde al brabant
ende heeft turnout verbrant
in eenre doncker nacht
die heilighe gods cracht
gheve hem scande ende armoede mede
die selke moerdaet dede
want noit goet man en was
tot al selken rade sijt seker das
nu soe willic voert bestaen
hoet met reinouts magen es vergaen
hier na quamen reinouts maghe
die den voet niet hadden traghe
hem met rade bi te stane doe
ende maecten sinen pays alsoe
dat die hertoghe sittert die stede
behouden soude ende herle mede
ende reinout soude tricht die poert
onghemoit laten voert
oec waren daer toe met
ander vorwaerden gheset
die mi niet en sijn cont
maer dese pays die stont
onlanghe weet wel dat
tusschen reynoude enter stat
want die gront bleef altoes quaet
tusschen hen hoe dat gaet
soe dat reinout moeste comen doen
al tote lovene int prisoen
alse des hertoghen ghevanghen
maer hi mochte wel ganghen
daer hi woude in die stede
ende buten oec riden mede
op dat hi savents quam weder
nu willic dit legghen neder
ende vertrecken een lettelkijn
des saen een einde sal sijn
nu doen reinout te lovene lach
alsic u te hant dede ghewach
quam van behem coninc jan
en weet wat hem ghinc an
al tote brusele in die stat
ende seide tote den hertoghe dat
met heten ende met sterken sinne
dat sijn moeder die keiserinne
ghedeelt en hadde clein noch groot
van shertoghen haers vaders doot
ende hiesch dat men hem voldade
die hertoghe antwoerde met rade
mids enen sinen riddere sciere
van levedale mijn heer rogiere
die den coninc seide al dare
dat en gheen recht en ware
ende dat men noit en scoude
dat dochter deilen soude
ane hertoghen erfachtichede
waert laghe in eneghe stede
maer het moeste den sone behoren
ende woude hijs een vonnisse horen
hi soude versamene alle sine baroene
ende waert al ghereet te doene
oft het den sweerde soude volghen
die coninc wart seer verbolghen
ende seide alsoet hem goet dochte
hi sout keren soe hi eerst mochte
ende sciet wech met moede swaer
dus soe was die hertoghe daer
ontseit al en waest niet scone
van den coninc sijnre moijen sone
hi dede den coninc groot quaet
die hem gaf desen raet
want sijn eesch sijt seker das
ieghen recht ende redene was
hertoghe jan sijn ouder vader
was doot eer sconincs vader
menich jaer ende meneghen dach
nochtan en dede sijn vader ghewach
van ghedeile cleine noch groot
al van sijns sweers doot
die soe wijs was ende soe vrome
dat hi keiser was tote rome
ende node soude hebben ghesweghen
hadder sijns rechs yet in gheleghen
na dat dit gesciede te hant
gaf grave willem van hollant
sine dochter in huwelike
van almaengien coninc lodewike
ende die feeste die heren wouden
tote aken in die stat houden
daer soe woude coninc jan
alsoe machtich comen dan
dat hijs en hadde min noch mere
te scaffene met eneghen here
alse die hertoghe vernam die dinc
hoe hem besette die coninc
soe woude hi oec te desen
spele soe machtich wesen
dat hijs te dier stonde
met al dien dat men vonde
tusschen den rijn en ter mase
niet te doene hadde ene blase
al waers oec vele meere
ende dede te hant als een here
sijn herberghe nemen taken
ende soe grote provance maken
ende soe eerlijc dat vore dien
des ghelike cume was ghesien
hi dede oec cleden met nuwen clede
ridders ende cnapen bede
doen die brudegom ende die grave
die waerheit wisten hier ave
trocken si metter vaert
hare feeste houden tot coelne waert
bat af van shertoghen palen
want si kinden harde wale
dat die brabanders haren here
gherne houden in die ere
nu alse reinout dat sach
die te lovene in haechten lach
dat die coninc ware viant
des hertoghen van brabant
woude hi bi desen saken
hem van daer sijnre straten maken
sonder weten shertogen
om dat hi te bat soude moghen
overmids des conincs plechten
den hertoghe wedervechten
dat hi niet en dede sonder raet
want die coninc dat verstaet
hadde te bat sijn orloghe
ghehouden ieghen den hertoghe
hadde hi reinoute ende sijn lant
wel ghehadt in sijn hant
maer doen die hertoghe wiste stille
wies dat reinout hadde wille
dede hien nemen metter vaert
ende voeren te ghenapie waert
in sijn vast prisoen daer
daer hi in lach wel twee jaer
eer hi ute mochte comen
te sinen groten onvromen
op grote vaste sekerheide
sine borghen worden alsmen seide
die bisscop van ludeke der stede
van hollant ende van ghelre mede
die graven waren daer oec in
op ene summe meer noch min
borchden si hem ten selven stonden
van xxi dusent ponden
in te comene tenen daghe
ende waert dat hijt verlaghe
dat si dan emmer souden
van dier somme sijn ghehouden
ende den hertoghe over gheven
dit was beseghelt ende bescreven
aldus in desen doene
quam hi uten prisoene
maer hi brac trouwe ende ghelof
ende ghinc sijnre vorwarden of
want hi en quam weder niet
daer hem af quam groet verdriet
alse ghi nu hoert ende siet
sine borghen hi in fauten liet
ende brac al gader sine gheloven
maer op slaen ende op roven
sette hi den moet na dat
ende sonderlinghe op tricht die stat
die hi bereet vroech ende spade
ende dede hem grote onghenade
dat hier blijft al ongheseit
maer hi hadde daer toe beheit
van heren als men seide doe
die hem troest gaven hier toe
deen was van bemen coninc jan
shertoghen moyen sone nochtan
dertsche bisscop van coelne der stede
ende vele graven daer toe mede
der welker ic swighe stille
om hoers selfs eren wille
men woude dat voerwaer weten
dat hem theerscap hadde vermeten
al meest tusschen mase ende rijn
waert toe come ende moest sijn
dat die hertoghe over mase quame
ende logieringhe daer name
ende hens verbeiden dorste opt velt
dat si dan souden sijn ghetelt
alsoe breken ende neder vellen
dat mer ewelike af soude tellen
ende dat hi soude al tenen gader
ontghelden dat sijn ouder vader
ende sijn vader hadde ghedaen
eer hi hem van daer mochte ontgaen
dit was daer gheconfirmeert
alse men seide ende bescaertereert
hier af liep ghemeene mare
dat dit seker waer ware
doen dit vernam hertoghe jan
van desen heren dat ghespan
woude hi alse here der heren
in haers selfs lande logeren
over mase daer hi met allen
vore valkenborch es ghevallen
ende belach teenre somme
borch ende stat al omme ende omme
dat nochtan te doene was swaer
want en staet dat es waer
borch in de almaensche crone
sterker noch van meerre hone
noch vaster doen si stont
dats den meneghen wel cont
want die borch hoede die stede
ende die stede die borch mede
soe dat elc sijt seker das
metten anderen bewaert was
daer woude jan wet ghenindicheiden
alle der gheenre ontbeiden
die hem ieghen comen wouden
want sien daer vinden souden
allene oec met sinen lieden
hi en wouder toe ontbieden
noch bidden ander lieden ghene
dan sijns selfs volc allene
ende om dat reinout waende wale
ontset sijn ten selven male
van den heren metter spoet
die hem ghemaect hadden den moet
soe liet hi hem met moede hoghe
besitten daer den hertoghe
ende hilt sijn borch met groten prise
ende toghede oec alle avise
die behoeren talselken doene
als een riddere stout ende coene
beide borch ende stat waren
rijclijc beset te waren
met goeden oerlogheschen lieden
die wel holpen ende rieden
ende versien oec van vitalien
torren poerten ende baelien
waren bewaert harde wale
met meneghen boghe ende springale
si hadden oec tien tiden
pederieren ende bliden
ende alles dinghes hoer gevoech
des ene beleghene borch behoef
ende die stat was sonder waen
met enen goeden mure bevaen
met tween rivieren in deen side
met eenre gracht diep ende wide
ende die goyle liep daer dore
ene riviere scone ter core
daer soe woude hertoghe jan
al der gheenre ontbeiden dan
die hem deren wouden ofte letten
ofte die reinoude wilden ontsetten
hi en es hem oec niet ontweken
want hi ontbeide neghen weken
vore valkenborch opt velt
eer hi op brac sijn ghetelt
dat noit coninc noch hertoghe
bisscop grave noch here soe hoghe
binnen dien tide was soe coene
op dien hertoghe iet te doene
maer al dat sat in die pleine
tusschen hollant ende loreine
was beducht dat segghic u
van shertoghen comste nu
haer groot vermeet met allen
was ten neder nu ghevallen
tusschen den rijn enter masen
si duchten alle alse hasen
die de honde als ende als
wanen hebben opten hals
nu hoert voert ende vant verstaen
hoet met valkenborch es vergaen
die hertoghe sach wel te waren
dat beide borch ende stat soe vast waren
dat mense winnen niet en mochte
met assaute alse elken dochte
ende want die hertoghe niet en woude
dat hem sijn volc versumen soude
met assaute voer die stat
soe wart een raet vonden om dat
datmen verdrincken soude die stede
met enen dike alst oec dede
met groter cost met groter pinen
om te verhoedene die sine
dus verdrancmen die stat daer
tvolc van binnen doer swaters vaer
clam te berghe waert op dat droghe
omtrent die borch daert was hoghe
daer si in groter jammer laghen
die hare husen verdroncken saghen
daermen die borch voer hen sloot
in horer jammerliker noot
reinout die op die borch lach
ende sine stat verdroncken sach
was te vernoye harde sere
van tonenborch die grote here
die here van der sleiden mede
die voecht van coelne der stede
ende menich groot oerloghes man
was daer in sijnre hulpen dan
diet herde qualic bahaghede
dat die hertoghe soe langhe daghede
vore die borch soe machtach
daer hi alse here der heren lach
nu alst den coninc van bemen dochte
dat hi niet ghehelpen en mochte
met herecrachte reinoute
dien hi node liet in foute
heeft hi twee ridderen ghesent
om te houdene perlament
ieghen den raet des hertoghen
om te besiene of si moghen
raet ofte weghe vinden
daer si reinoute met ontbinden
van dat daer was ghetracteert
en ben ic niet wel gheinformeert
maer doen si die dinghen
niet wel en conden toe bringhen
alse si gherne hadden ghesien
spraken si ten rade mettien
dat die coninc sonder letten
reinoude soude ontsetten
soe hi eerst mochte voerwaer
doen antwoerde men hem daer
dat die hertoghe verbeiden soude
die coninc quame als hi woude
hem en wards daer nemmere
dus keerden si tharen here
ende alse die coninc dat siet
dat hem dreighen en halp niet
ende hi sine macht te cleine sach
ieghen there dat daer lach
began hi te hant daer na poghen
om vrientscap te hebbene shertoghen
hi peinsde dat hem ontvacht
ane ghewelt ende ane macht
dat hi dat toe soude brenghen
met eneghen andren dinghen
hier soe was middelare ave
gheraert van gulken grave
dierre omme pijnde nerenstelike
die hertoghe die hoefschelike
hier toe hem woude keren
was blide van selker eren
dat hem die coninc soe bedochte
dat hi vrientscap ane hem sochte
ende kende dat hi hadde misdaen
dit soendinc dat waert ghedaen
te rode ter selver wilen
bi valkenborch op drie milen
in des hertoghen stat
die coninc weet oec dat
swoer tier stat dat hi
den hertoghe soude staen bi
daer hi mochte vroech ende spade
beide met rade ende met dade
doen die coninc was versoent
ende aen den hertoghe was vercoent
ghinc hi poghen sonder letten
om reinoude daer tontsetten
alsi oec dede behendelike
noit en sachmen die ghelike
van borghe tontsettene alsoe
want die coninc bracht daertoe
dat die hertoghe sijts ghewes
van allen in hem bleven es
soe wat hier ute segghen woude
dat dit die hertoghe houden soude
oec swoer hi daer toe met
bi sijnre kerstenliker wet
dat hi segghen soude alsoe
dats die hertoghe soude sijn vroe
ende dat hi ende sijn kint vort mere
dies souden hebben ere
die hertoghe van deser dinc
ghetroeste hem ten coninc
als dat hi soude sinen eet
houden wien lief ofte leet
alse een coninc die spannet crone
daer toe sijnre moyen sone
oec was in dit bespreken
dat men die mure soude breken
ende die poerten van der stede
alst oec eens deels dede
dus ontsette die coninc
valkenborch met deser dinc
ende dede met sijnre listen daer
dat hem met machten was te swaer
ende die hertoghe trac thuus waert
doen daer meer omme was verteert
dan vier valkenborghen souden
uten gronde hebben ghegouden
nochtan sonder grote oerboren
sonder als ic seide te voren
dat hi daer neghen weken lach
ende ic en weet hoe menighen dach
ende verbeide al sijnre viande
eerlijc in haers selfs lande
dertienhondert screefmen doen
ende xxvij dat carnacioen
doent here op brac daert lach
omtrent sente remijs dach
die hertoghe die al sine dinghe
met rechter trouwen woude minghen
dede den coninc grote ere
alse betaemt al selken here
met costeliken hoveerne
ende met sonderlinghen festeerne
oec dede hi hem saen na dat
al tote brusele in die stat
sijn kint heffen ter kerstenheide
dat oec bediedde vriendelicheide
maer dit en halp al gader niet
die tijt leet alsoe hijs pliet
dat die coninc emmer vertrac
sijn segghen ende niet uut en sprac
oec en heeftmen niet te broken
porten noch mure alsoe besproken
te voren was van der poert
maer men sterckese emmer voert
des den hertoghe seer verdroet
dicke sant hi ende ontboet
den coninc dat hi der saken
een cort einde wilde maken
want hi hadde lude ende stille
ghedaen al gader sinen wille
die coninc seide hi soude hi soude
maer altoes soe en woude
hi niet uten sijn segghen
nochtan dedi daer toe legghen
dach ende stede te menegher tijt
maer tsegghen bleef al onverlijt
doen dit segghen al ongheint
een half jaer of daer ontrint
hadde ghestaen wies een discoert
tusschen valkenborch die poert
ende van heinsberghe sheren sone
soe dat eens quam die gone
ende een deel liede mede
eens marghens vroech in die stede
ende worpent neder met allen
des lichte niet en ware ghevallen
hadde die coninc ghedaen wijsheit
ende sijn segghen te tide gheseit
alse die coninc dus voerwaer
sijn segghen meer dan een jaer
den hertoghe hadde voregedragen
begonstet hem qualijc te behaghen
ende begaerde al sonder beiden
dat die coninc sijn segghen seide
soe dat bi desen dinghen wart
bi nivele gheleit een dachvart
daer die coninc ende die hertoghe tsamen
beide ten parlamente quamen
die hertoghe waende tsegghen horen
ende die coninc leide hem te voren
dat hi valkenborch maecte weder
dat gheworpen was ter neder
eer hi sijn segghen hadde gheseit
daer met men hem lelicheit
ende blame hadde ghedaen
hi soude daer tenden saen
sijn segghen uten ter vaert
ende dat hi hem qualic verwaert
hadde in desen dinghen dan
doen antwoerde hertoghe jan
heer coninc verstaet ende versint
dat ic versuumt en hebbe twint
ende dat ic wel hebbe verwaert mi
hoe oec die dinc ghevallen si
die coninc sprac hi en dade
die hertoghe met corten rade
antwoerde heer coninc ic doe
des moetti mi lien toe
ghedenct u des iet nu
dat ic te lovene sprac tot u
daer ic u allene nam buten
na dien dat ghi niet wout uten
tsegghen dat ic langhe hadde ghevolght
dat ghijs u dan niet en bolghet
ic soude dan selve daer na staen
dats ics bate soude ontfaen
nu lijt ofte dit niet waer en es
die coninc sprac ic lie u des
die hertoghe sprac want ghijs siet
soe en hebbic versumet niet
ende voert sal ic staen daer na
dat ics mire bate ontfa
soe ic eersten can ende mach
dus soe sciet daer die dach
met evelen moede in beiden siden
ende saten op ende ghinghen riden
maer die coninc heeft te hant
enen bode na ghesant
die den hertoghe ontseide
ende die hertoghe sonder beiden
ontboet den coninc tselve weder
nu hoert wat ghesciede seder
doen die hertoghe sach openbare
dat hi niet wel beleit en ware
van hem die hem trouwe was sculdich
was hi gram ende onverduldich
hi peinsde hi sout soe wreken
men souder ewelic af spreken
ofte hi blever selve vore doot
ende om dat die winter was soe groot
soe beide hi ter selver stont
tote omtrent vastelavont
doen ghereide hi hem ten wapen
al met ridderen ende met knapen
ende es als een here vermoghen
echt over mase ghetoghen
ende belach die sterke borch dan
die niet ghewinnen en conste man
si waren binnen sonder faelien
beide van lieden ende van vitaelien
wel versien dat es waer
reinout en was selve niet daer
want hi duchte in sinen waen
dat hem af souden gaen
alle sine maghe des sijt vroet
die hem ghemaect hadden den moet
des hi was onghewone
op die borch lach sijn sone
ende goets volcs met hem wale
omtrent drie hondert bi ghetale
wel versien van allen dinghen
die alselker borch ane ghinghen
dus en woude van brabant die here
van daer keren nemmermere
voer die borch ware in sijnre ghewelt
ofte hi blever selve opt velt
hi dede sine provancie maken
van wine van spisen ende van andren saken
soe menichfout ende soe rike
dat men nie des ghelike
en sach van enen hertoghe
hoe rike hi was ofte hoe hoghe
met mineerne ende met bliden
ghincmen hem ane tallen tiden
vroech ende spade even vaste
hiltmense binnen sonder raste
som oec ridders ende knapen
die hare ere node verslapen
ghinghen tien assaute selke stont
die harde sere worden ghewont
van dien lieden van binnen
die hem alsoe niet en lieten winnen
ende om dat die hertoghe verhoeden
woude sijn volc ghelijc den vroeden
dedi openbaer ghebieden
dat niemant van sinen lieden
op die borch assaut en doe
men en ghingher ghemeenlic toe
dus verhoede dese here
sijn volc dat was sijn ere
liever hadde hi met coste te duerne
dan sijn liede taventuerne
want die wiselic verbeiden mach
siet dicken sijnen bliden dach
oec doetmen met wisen rade
datmen met crachten niet en dade
dicken oec te scaden vergaet
dinc diemen dullic bestaet
doe men hem aldus ghinc toe
met bliden ende met mineerne doe
vroech ende spade sonder vieren
quamen si op dat falgieren
ten neghen weken na dien dach
datmen die borch doen belach
nochtan hadden si ghenoech
van vitalien al haer ghevoech
van wine van brode ende van vleesche
ende van andere horen heessche
dus es die borch op ghegheven
die hertoghe liet hem haer leven
ende dede aristotiles lere
want hi seeght hets grote ere
datmen den verwonnen spaert
ende den onverwonnen es haert
ende om dat die hertoghe woude
dat hi noch niemant en soude
van der borch vort nemen toren
als het ghedaen hadde te voren
omtrent vierhondert jaer als ict verstont
soe dede hise worpen in den gront
om een ghedencken emmermere
daer hi ane dede als een here
neghen weken dat es waer
lachmen voer die borch daer
ende rechte opten neghensten dach
die in die maent van meye lach
wart die borch op ghegheven
doen gods jaer was bescreven
dertienhondert openbare
ende oec dertich jare
wiseliker sijt seker das
noch eerliker so ne was
borch ghewonnen te waren
hier voer in hondert jaren
sonder sijnder lieder doot
al wast met coste groot
maer die cost blijft omgheclaeght
daermen goet ende ere bejaeght
nu heeft dese hertoghe toe bracht
dat sinen oudervader ontvacht
die men hiet den vromen jan
diere vore lach nochtan
elf weken hebbic verstaen
ende keerder af al onghedaen
want sijn sweer grave gioet
van vlaendren die here groot
selke vorwerden daer tusschen sprac
dat die hertoghe doen op brac
op dat men hem sonder achte
die slotel van limborch brachte
die onder hem hadde al gader
heer walraven reinouts vader
tusschen datmer doen trac af
ende datmen den borch nu op gaf
waren acht maent ende xl jaer
den hertoghe gheviel een boerde daer
doen die borch op was ghenomen
wart daer vonden heb ic vernomen
een grooten pot van metale
diene daer liet weet men wale
sijn oudevader opt velt
doen hi op brac sijn ghetelt
want sine coken dat vergaten
doen si voeren haerre straten
dus wan dese derde jan
sijns oudevaders pot dan
die men te brabant waert voerde
anders niet dan om ene boerde
soe diere en coste noit pot
si en selen nu nemmeer spot
op valkenborch bi desen saken
met tshertoghen potte maken
want ten drien bornen es hi
ghevoert alsoe seghet men mi
al es die coninc een groot here
ende waerdich alre eren
milde vrome ende coene
ende daer toe eens keisers sone
ende van sinen daghen vele ghedaen
nochtan weet wel sonder waen
dat hi hem in dese dinghen
versuumde al te sonderlinghe
dat hi niet ane sach die hoefschede
die hem sijn neve die hertoghe dede
dat hine soe goedertieren comen liet
tsijnre vrientscap als ghi siet
na dat hi hem hadde ontseit
sonder enighe redelicheit
ende dat hi om sinen wille allene
ende om ander dinc en ghene
vore valkenborch op brac
ende onghedaen thuuswert trac
daer hi beide borch ende viande
beloken hadde in sijn hande
ende cost ende pine te nieute liet
die de dinc te rechte besiet
soe en hoert het niet te sijnre edelheden
dat hi den hertoghe soude leden
alsoe hoghen prince ende here
met eneghen ghevensden kere
ende sijn beste maech oec mede
die hem anders niet en dede
dan alle doeght ende waerde
soe wanneer dat hijs beghaerde
daer omme hevet reinout ontgouden
niet allene met sine scouden
maer om tghespan van sinen maghen
die hem wouden hulpen draghen
dorloghe ieghen brabant
die hebbene meest ghescant
ende van beghinne oec onteert
wat helpt hier af vele gheleert
al dat ye over mase sat
was brabande oec ghehat
want si van herten beniden
ende selen doen tallen tiden
des hertoghe grote rijchede
ende sijns lants neringhe mede
des si niet en hebben daer
dat hem is harde swaer
dit es meest dat hen let
want si ghenoten gherne met
ende hebben ghebeten menich jaer
ane slants cant hier ende daer
maer nochtan tallen malen
behoudet brabant sine palen
ende setse oec meer ute waert
wien lief es ofte deert
ghi oestheren weet wel dat
ghi liet den leu slapen bat
dan ghien dicwile aldus wect
want alse hi sine lede uut strect
ende ghien in die side hebt ghenoept
soe sidi deerste diet becoept
ghi weet wel dats hem niet ontgaet
soe waer hi sine clauwe in slaet
ende ghien laet hem raste hebben
hi haelt u af al toten rebben
want ghien noit en wecket tote nu
hi en trac een groot morseel van u
ghi nopet wilen ene waerf
heinrike die te coelne staerf
soe dat hi sinen clauwen verhaven
heeft ende gevaen twee graven
van hollant ende van ghelre mede
dit vintmen wel ter waerheide
ghi nopet na voer waer gheseit
sinen sone die te vileir leit
soe dat hi met sinen clauwen scarp
randenrode ter neder warp
ende voer coelne logierde
ende al tlant assaelgierde
ende daer toe oec trac hi na hem
beide borch ende tlant van dalem
daer na nopedi te waren
janne die sterf ten baren
daer ghi af wout hebben proye
dat u verghinc te vernoye
want doen ghi verwect hat den leu
en waren sine tande niet soe sleu
hi en verbeet der uwer wale
twelf hondert bi ghetale
op ene ure van enen daghe
ja meest al u beste maghe
bleven daer doot ofte ghevaen
ende hem moeste mede in hant gaen
van lymborch dat edel lant
dat noch hoert toe brabant
voert weckedi sinen sone
dander jan hiet die ghone
dese trac tuwer confusen
met heercrachte tote rijckelichusen
dat verre es over den rijn
al wast u leet het moeste sijn
die borch wan hi onghelet
wassenberghe wan hi met
dat noch al tote brabant hoert
wat soe daeddi na voert
ghi en const ghedoghen niet
dat dese jonghe leu sliep iet
om dat hi cleine hadde die clauwen
ghi wanet nu wel verhawen
u scade ende u verlies
sine clauwe sloech hi bi dies
in sittert die goede stede
noch soe hadde hi gherne vrede
ghehat hadde hi ghemoghen
maer ghi en constes niet ghedoghen
alsoe u altoes ghebrect
ende hebt echt den leu ghewect
dies hi niet wel en conste verdraghen
ende heeft sine clauwe gheslaghen
in valkenborch dat u es cont
ende al gheworpen in den gront
ende uut gheset sine pale
ghi heren noch radic u wale
dat ghi desen leu voert
slapen laet al onghestoert
ende danct gode lude ende stille
dat in rasten hi leven wille
ofte u en blijft cappe noch coveel
want hi ontrect u een morseel
telken dat ghien verseert
ghi hebt hem orloghen gheleert
dies hi wel hadde ontbeert
ghi en weet niet wat u deert
eest dat ghien laet gherast
ende te hem waert niet verre en tast
hi en doe u arch nemmermere
maer doeghet groet ende ere
mach u altoes van hem ghescien
cont dien wel ghehouden in dien
nu hoert voert van daer ict liet
nu alse coninc jan siet
dat hi ghehelpen en can niet
reinoute hadde hijs verdriet
in sinen sin ende groten toren
want borch ende lant waren verloren
doch heeft hi raet ghevisiert
dat hi in vrancrike es ghekeert
ende den coninc ghebeden dan
dat hijs hem wille nemen an
hi ende reinaut willen al
houden dat hi segghen sal
eest dat hi den hertoghe bedrive
dat hijs oec te hem wart blive
die coninc hoerde dese bede
die coninc jan an hem dede
ende sende letteren al te hant
an den hertoghe van brabant
daer in dat hi dus screef hem
want die coninc van behem
ende reinout van valkenborch mede
van allen twiste ende onvrede
die tusschen u lieden ye waren
in mi bleven sijn te waren
soe willic ende beghere dat ghi
des oec altemale blijft in mi
ende te minen segghene hier af staet
doen die hertoghe ende al sijn raet
wel verstonden ende hoerden
van der lettere dese woerden
wonderets hem sere te hant
want hi borch rente noch lant
en hilt van den vranschen coninc
te rade wart hi om dese dinc
dat hi senden soude ter vaert
besceidene boden ten coninc waert
die de dinc alsoe bedreven
dat dat bliven es achter bleven
want die hertoghe om niemans wille
en woudes bliven lude noch stille
in iemande die leefde doe
sinder soe ghevielt alsoe
dat mijn heer robbrecht van artoes
in vrancrike wart soe vriendeloes
dat hi ballinc daer in wart
ende stoet hem doe alsoe hert
dat hi vrienden ondersochte
daer hi ter noot sculen mochte
soe dat hi in brabant quam danne
tote sinen neve hertoghe janne
ende claghede hem sinen noot
hoe hi met onrechte groot
uut vrancrike ware verdreven
den hertoghe ontfermde sijns neven
ende heeftene ontfaen maechelike
ende opende hem sijn hertoechrike
sinen penninc in te verteerne
sonder ieman iet te deerne
alse die coninc heeft vernomen
dat heer robbrecht dus es comen
om te sine in brabant
ontboet hi den hertoghe te hant
dat hien ute sinen lande doe saen
ofte dat hien hem sinde ghevaen
of hi salre anders toe doen
den hertoghe verwonderde doen
harde sere van dierre dinc
want hi niet en hilt van den coninc
brabant es sijn eighen lant
alse verre als duert trechte brabant
hi en heefter ghenen here af
dan gode diet al gheeft ende gaf
drie steden sijn daer in gheset
nivele lovene brusele met
ende tlant datter leghet ontrent
die rechte pael es mi onbekent
die demere sceidet na minen waen
als ic ane andere hebbe verstaen
sijn ander lant oest ende noert
hout hi van den keiser voert
ende van vrancrike niet een oert
van der materien nu hoert voert
om dat die hertoghe alsoe houde
tconincs wille niet doen en woude
ende sinen maech af gaen alsoe
wart die coninc sijn viant doe
dit vernam saen die coninc jan
die hier om was een blide man
dat die vransche coninc ware
den hertoghe aldus contrare
want hi nu over waent comen
te sijnre eeren ende te sijnre vromen
sijns willen te brabant waert
dat hi langhe hadde begaert
in vrancrike es hi ghekeert
ende heeft den coninc daer gheleert
hoe men brabant sal winnen
ende met morselen ontghinnen
ende hoe elc sal hebben sijn morseel
nochtan lieten sijt al gheheel
nu soe gaetmen hulpen soeken
van lande te lande van hoeken te hoeken
soe dat xv lants heren
ieghen den hertoghe sweren
die hem alle met overmoede
ontseiden van live ende van goede
ende worden soudeniere om dat
ieghen den hertoghe om scat
die hem in der waerheiden
noit leet noch arch en dede
sonder reinout des sijt vroet
dat dede hem sijn overmoet
scat namen si met hopen
om dat sier met souden copen
soudeniere ende andre dinghen
die den orloghe an ghinghen
wie si waren moghedi horen
die biscoppe noeme ic u voren
coelne ludeke ende triere
die lants heren hoert hier sciere
die conincstavel van vrancrike
die coninc van behem die ghelike
ghelre gulcke loen ende namen
dese viere moghens hem meest scamen
beamonte monjoie ende baren
voerne ende noch si twee te waren
graven in gheen overlant
die mi niet wale en sijn becant
ende menich ridder ende ander man
die ic ghenoemen niet en can
noch niet en sette int ghetal
die in roeren waren al
om te hebbene des conincs ghelt
ende oec te winnen met ghewelt
die grote rijcheit sijts ghewes
die in al tlant van brabant es
nu merct ende wilt leren
dat meest dese grote heren
maghe ofte manne waren becant
des hertoghe jans van brabant
die coninc van bemen ende grave van baren
beide sijnre moyen sonen waren
gulicke ende namen dat verstaet
waren hem in den derden graet
ende meest die andere dat ghijt wet
waren hem maghe ofte manne met
nu merct alle dit ende besiet
en was dit groot jammer niet
dat alle dese grote heren
alsoe torden uter eren
dat si om ghelt bederven wouden
den hertoghe sonder sine scouden
wien sal men gheloven mere
peinst hier op edel here
soe doedi alse die vroede
ende danct gode van dien goede
dat hi u dicke heeft ghedaen
soe moghedi in spoede volstaen
ende danct uwen lieden met
here want ghi dat wel wet
dat here op ertrike en leeft
die ghetrouwer volc heeft
dan ghi doet edel prince fijn
dat doen si u dicke wel in scijn
in sintruden sijn si ghetoghen
want si daer met best moghen
dien hertoghe doen scade
den hertoghe wart te rade
dat hi ridderen ende knapen
in leuwen leide ten wapen
tote dat sine ghemeente quame an
die met hare brochte meneghen man
doen viel die hertoghe thelechsem
ende sijn volc viel daer omtrent hem
alse te stervene met haren here
of hem te behoudene in sijn ere
hi en hadde hulpe en gheenre hande
dan sijn volc uut sinen lande
sonder drie ridderen uut vlaenderlant
die vrome waren metter hant
hier met ghetroeste hi hem te waren
teghen die viande sonder sparen
daer die reghen was soe groot
dat die hertoghe doer die noot
twelf daghe moeste ligghen stille
sere tegen sijnre lieden wille
want tlant was soe vol van slike
dat peert noch waghen lichtelike
in dat lant en mochte gaen
nu wilt mi dan voert verstaen
die wile dat die hertoghe lach
stille als ic dede ghewach
alsoe dat hem die reghen niet
van daer trecken en liet
quam die grave van hollant dare
ghevaren op ene rosbare
om te sprekene den hertoghe
ende te proevene oft hi moghe
soene maken ofte vrede
daer hi alse een here aen dede
alse hi daer hadde gheleghen doe
ondervinden wie ende hoe
hi dorloghe mochte stillen
ende hi wiste shertoghen wille
trac hi henen ende voer voert
te sintruden in die poert
ende provede ende ondersochte
wat hi daer vinden mochte
ane die heren ten payse waert
doen vant hijt daer soe hart
dat hem die pays al ontvacht
want si waenden met haerre cracht
brabant winnen lichtelike
al warer toe noch een rike
die grave ontboet den hertoghe
dat hi dade tbeste dat hi moge
hi en can ghene payselike saken
metten vianden ghemaken
die hertoghe dochte in sinen moet
dat hi om haren overmoet
armen lieden alsoe houde
niet verbranden en soude
want ane die wrake scade leghet
al eest datmens selc stont pleghet
noch op sinte lambrechs eighen
branden slaen en woudi noch dreighen
den vianden ontboot hi te hant
dat si lieten roef ende brant
hi wilt becorten tenen male
op dat einde van sinen pale
ende velt leveren ende striden
ieghen al dat in haer siden
met hen daer comen mach
ende daer toe sette hi den dach
des woensdaghes daer naest
ende wouden sijt meer hebben ghehaest
soe hadde hijt oec liever alsoe
ende dat si hem lieten weten hoe
si hem hier toe wilden keren
doen en was daer niemant van dien heren
bisscop grave noch ander vorste
die ten stride comen dorste
het sceen si hadden alle vaer
deus wat sochten si daer
waenden si winnen tlant
sonder striden metter hant
ende die brabanters henen blasen
van den velde alse hasen
neen si een twint niet nochtan
ic en sach nie soe meneghen man
als ic sach opten sondach
daermen theerscouwene besach
noch ghelaten soe vromelike
daer en was mate noch rike
hem en dochte in sijn versinnen
strede men hi soude verwinnen
aldus en wouden alle die heren
ieghen enen here niet keren
ten stride noch baren opt velt
dus namen si des conincs ghelt
maer om sinen wille alse ghi siet
en woudense emmer vechten niet
dat en es gheen recht van soudenieren
die wapene selen antieren
die coninc van bemen ontboet
den hertoghe weder al bloet
dat hi niet striden en woude
maer dat hi hem scaden soude
binnen twee daghen ofte drien
ende dan thuuswaert soude tien
ende weder comen alst luste hem
o edel coninc van behem
ghi die sijt soe hoghe van moede
ende comen van soe edelen bloede
ende noit en versaghet u
hoe macht comen dat ghi nu
den hertoghe niet en dorst sien
op een velt ja den ghenen dien
die ghi ghedreicht hebt menich jaer
ende viant hebt gheweest soe swaer
ende ontseght hadt als ghi wel wet
van live ende van goede met
en hoerde tuwer eren niet
dat ghi den strijt nu achter liet
daer ghi uwen viant tien stonden
op een velt mocht hebben vonden
ende ghewroken uwen evelen moet
daert u alsoe siene stoet
daer ghi uwer sestiender waert
van landsheren in die vaert
doen die heren saghen an
dat die hertoghe ende sine man
ghewillich ten stride waren
wouden si hem iet bewaren
ende hebben den grave van hollant
weder ten hertoghe ghesant
om dat hi van dien saken
pays ofte vrede soude maken
die wile dat die grave trac derweerde
om den pays ende travelieerde
stichten si roef ende brant
al omme ane des lants cant
vliende alse nu hier alse nu daer
alse die ghene die hebben vaer
ende hoers viants niet en dorsten verbeiden
daer met vele lelicheiden
ende scanden hem selven deden
maer haren aert van ouden seden
moesten si altoes anteren
in brande ende in happeren
maer des strijts des sijt vroet
daert in aventuren stoet
en wouden si verbeiden niet
sestien lants heren als ghi wel siet
ieghen desen enen here
dien god behoude in sijn ere
die hertoghe wart ridder daer
ende menich man met hem vorwaer
die alle waren blide
opten hope van desen stride
dat was opten selven sondach
daer ic af vore dede ghewach
doemen over waende tiden
ende toten vianden riden
die grave quam ter selver stont
ten hertoghe op dien avont
ende daer hi spade liden soude
bi dien van antwerpen also houde
waende men dat viande waren
doen riepmen lude te waren
die viande die sijn hier
doen scootmen op wijchghier
met boghen ende met staven
en hadde die scoutete des graven
niet ghewaer worden saen
die ghemeente hadde sonder waen
den grave versleghen dare
ende al die met hem waren
maer die scoutet heeftse verwaert
daer verloes selc sijn paert
sine male ende ander dinc
ende was blide dat hijs ontghinc
die grave versuumde hem dat hi
enen here soude liden soe bi
bi nachte hi en hats ghemaect cont
teerst voer die avenstont
doch bracht die grave tenen vrede
daer hi hem selven ere met dede
die duerde ses weken lanc
doen bracmen op sonder wanc
recht opten twelfsten dach
die in die maent van meye lach
dertienhondert screefmen doe
ende tweendertich daer toe
doen die vransche coninc wart gheware
dat brabant niet te winnen ware
soe lichtelike noch soe saen
als hem vore was doen verstaen
ende alle die heren te waren
onghedaen ghekeert waren
ende sijn ghelt hadde verloren
hadde hijs wel groten toren
ende hem wonderets harde sere
nu hoert wat dede dese here
twee bisscoppe heeft hi ghesant
toten hertoghe in brabant
al te brusele in die stede
van sans ende van tarenborch mede
die hare bootscappen hoefschelike daden
die hem die coninc hadde gheladen
toten hertoghe seiden si
ende tsinen rade hi stoet daer bi
dat hem die coninc vriendelike
rade dat hi in vrancrike
come wilde met hem spreken
die coninc soude neder trecken
ieghen hem ende daer tracteren
om saken die te groter eren
ende oec te baten ende te vromen
hem ende den lande souden comen
ende dat si met groter vriendelicheden
vergaderen souden ende sceiden
die hertoghe ontfinc die boden dan
vriendelike als hi wel can
ende antwoerde met rade
die dinc die hem die coninc bade
op trouwen ende op hovescheit
ware hi te doene al ghereit
dus trocken die boden thuuswaert
die hertoghe ghereide sine vaert
harde scoene ende eerlike
ende trac alsoe in vrancrike
doen die heren dat vernamen
die ghesworen hadden te samen
ieghen den hertoghe van brabant
trocken si oec al te hant
met groten moede te vrancrike waert
alse die hoepten in de vaert
hare claghe alsoe te doene
voer den coninc ende sine baroene
over den hertoghe dat verstaet
die hem nie en dede quaet
dat sijs sonden hebben bate
wedert recht si ofte ommate
die vransche coninc ende here
quam om tshertoghen ere
ieghen hem neder om dat
te compiengen in die stat
ende te wiaellijn daer bi
want aldaer soe woude hi
houden dat parlament
die heren laghen hem omtrent
buten der stat hier ende daer
den hertoghe dede hi voerwaer
metten sinen ligghen daer bi
op die scoene reviere van josi
die coninc die vranssche here
dede den hertoghe grote ere
doe hi sijns wart gheware
die coninc van navare
ende die grave van stampes mede
die hem bestaen ten derden lede
ende daer toe sijnre kinder ome
namen tote hem groten goeme
ende waren tien selven tide
sijnre comsten harde blide
die coninc ende die hertoghe waren
dicke te samen twaren
met spraken heimelike
onderlinghe vriendelike
soe dat si ten selven stonden
met vrientscapen sijn verbonden
die coninc gaf sijnre dochter danne
in huwelike den jonghen janne
des hertoghen sone van brabant
diet lant soude comen in hant
met groten scatte met vele renten
dus sciet daer dat parlamenten
dus soe moesten die grote heren
onthoept alle van daer keren
hem en mochs nemmeer werden daer
want die coninc hadde al claer
vernomen ende verstaen wel
dat alle die heren fel
den hertoghe waren ende onvrient
ende dat hijs niet hadde verdient
ende onlanghe na dat gone
sende die hertoghe sinen sone
eerlijc te vrancrijc waert
alsoet die coninc had begaert
ende daer na saen soe bleef doot
die joncvrouwe daer rouwe groot
omme was in vrancrike
doen sende die coninc eerlike
dat kint in brabant weder
nu hoert wat gheviel seder
al waest soe dat die coninc
van vrancrike een soendinc
ghesproken hadde tusschen die heren
die opten hertoghe wouden keren
doe men te helechsem lach
daer menich mensche toe sach
als ict u voren hebbe ghesproken
het wart nochtan saen te broken
want die heren die ghi
hier voren horet noemen mi
daer toe henegouwe hollant zeelant
dese worden weder viant
des hertoghen te waren
sonder die grave van baren
ende die conincstavel van vrancrike
nu wildi dan horen hoe wonderlike
dit grote orloghe toe quam
alsoe ict sach ende oec vernam
van vlaendren grave lodewijc
cochte al wast ommoghelijc
mechelen ieghen den bisscop
van ludeke diet hem sloech op
welke coep was sonder cracht
want die bisscop en hadde ghene macht
te vercoepene der kerken goet
daer sijn lijftocht maer an stoet
ende om dat die porteren niet en wouden
den grave vore haren here houden
ende sinte lambrechte ave gaen
soe ontseidese die grave saen
beide van live ende van goede
ende dede setten nauwe hoede
op die palen van sinen lande
ende en liet hem en gherehande
spise noch ander goet toe comen
oec soe wart hem doe ghenomen
al haer goet datmen vant
in den palen van vlaender lant
die hertoghe peinsde oec wale
waert dat die grave sine pale
alsoe diepe in brabant sette
dat hi daer af grote lette
hebben mochte ende onghevoech
soe dat hi des over een droech
met dien van mechelen dat si souden
helpen elc andren ghetrouwelic houden
haer hercomen ende haer rechte
ende te vorst sinte lambrechte
die hertoghe oec in desen
en woude niet ondanclijc wesen
van meneghen dienste scone
die hem mechelen plach te doene
aldus wilde elc bi andren dueren
ende lijf ende lede aventueren
grave van vlaendren lodewijc
die machtich was ende rijc
vercreech tsijnre hulpen alle die heren
die ghi mi voren horet leren
ende want ghijt te bat sult verstaen
soe sal icse u noch eens verslaen
dertsche bisscop van coelne der stede
die bisscop van ludeke mede
bemen namen henegouwe
vlaendren zeelant als ict scouwe
hollant ghelre gulken loen
dese waren alle in dit doen
ende mijn heer jan van beaumont
valkenborch hensberghe dat si u cont
voerne ende ander heren met
die hier niet sijn gheset
ende dese hadden ghelovets mi
al vermaent verre ende bi
vriende ende maghe alrehande
om te scadene brabande
dese swoeren alle te samen
te valencine daer si quamen
dat si den hertoghe vroech ende spade
scande souden doen ende scade
ende dat si om ghene saken
pays noch vrede souden maken
si en waren daer alle binnen
nu hoert hoe dat si dit beghinnen
alse scalclijc als si ghinghen
met verrade tesen dinghen
es selden ofte niet ghesciet
al en was dier raet eersam niet
si waren wel in dien bedacht
sint si scuweden shertogen macht
al te helechsem op dat velt
dat si ieghen sine ghewelt
nemmeer en streden voerdan
si saghen daer soe meneghen man
die stoutelic ende onvervaert
ghereet waren ten stride waert
daer bi droeghen si over een
in haren raet al ghemeen
dat elc soude ieghen sinen cant
ane stichten roef ende brant
al omme ende omme tenen male
om dat die hertoghe niet wale
en soude moghen weren dat
tote alse menegher stat
over mase in dander side
om dat dat begrijp sat soe wide
die grave van vlaendren dats waer
gheloefde den heren daer
die over mase sijn gheseten
dat hi hem voer waer dede weten
hi soude den hertoghe soe vele
gheven te doene met orloghes spele
dat si tlant van overmase souden
lichtelic winnen ende behouden
ende dat hi en begaerde nemmere
dan van mechelen te sijn here
ende van den stroeme alsoe voert
metten rechte dat daer toe hoert
si antwoerden weder dat si
hem vriendelic souden staen bi
die grave gheloefde hen hier ave
vele scats ende grote have
oec hoerdic dat ghewaghen
dat si over een hadden ghedraghen
dat si tlant deilen souden
ende wats elc soude behouden
eert nochtan hier toe quam
hadde die hertoghe als ict vernam
parlament ghehouden hier ave
ende vriendelijc ghebeden den grave
want die coep onredelic ware
alse men toende openbare
dat hien achter wilde laten
ende hem in dien wilde saten
dat hi hem met goeden vreden
sinen stroem telker steden
besitten liete op die scelt
die sine vordren in hore ghewelt
met vreden hadden beseten
van den tide des ware vergheten
die grave sprac al onghelet
dat mechelen ende die stroem met
sijn leste goet soude bliven
al sout costen dusent liven
dus als ghi hoert lesen
eest tenen orloghe gheresen
ende alle die heren die ghi
hier voren horet nomen mi
ontseiden den hertoghe tenen male
al toter vuren in sine zale
op ene ure dat was waer
dit was den hertoghe swaer
nochtan ghetroeste hi hem das
doer al dat onghedeelt was
wat sal brabant nu doen
het sit besloten als een hoen
dat in ene kevie sit ghevaen
dat vlien en mach noch uut gaen
ten hadde een gaetken niet open
met brande ende met rove ghincmen nopen
tallen siden weder ende wei
ende alsoe vele als een ei
en lietmen hem niet toe comen
en hadt an hem selven ghenomen
aldus soe wouden dese heren
tlant van brabant al onteeren
ende van honghere doen sterven
het hadde hem hondert werven
eerliker gheweest dat sijt
becort hadden in enen strijt
met redeliker daden scoene
dan met desen scalken doene
dat alle dese heren te waren
die de beste ende die meeste waren
in dese side der zee waerlike
sonder die coninc van vrancrike
niet striden wouden ghemene
ieghen den hertoghe allene
dat was emmer wonder groot
nochtan dat men hen strijt boot
die ieghen al ertrike mochten
op enen dach hebben ghevochten
dus stont besloten brabant
van sinte martins misse als ic vant
meer dan tien maent sonder saghe
dats tote sinte gielis daghe
ja soe nauwe des sijt vroet
dat men vitalie noch ander goet
noch oec en gheenre hande dinghen
in brabant en mochte bringhen
dit was int jaer min noch mee
dertienhondert xxx ende twee
dat ment lant eerst besloet
ende van honghere woude hebben doet
hier voren heb ic u gheseit dan
hoe dit orloghe eerst began
ende hoe hem alle die heren
ieghen den hertoghe keren
maer met behendicheiden
dede hise van hem sceiden
men heeft mi gheseit selc stont
dat ic wijt hebbe den mont
om dat ic der waerheit bi ga
seker alse verre als ic versta
en willic lieghen smal noch breet
in historien als ict weet
want die historien dichten
en selen om vrientscap noch om gichten
lieghen in haer maken
want historien sijn saken
daer men en is meer noch min
sculdich iet te liegene in
die vlaminghe waren deerste doe
die den hertoghe ghinghen toe
want een meyer quam bi nachte
does hem niement daer en wachte
ende stac in sommech huus den brant
opten pael van slants cant
omtrent malre ende lippeloe
met groter haest als een die vloe
ende keerde weder achter waert
in denremonde metter vaert
niet langhe hier na te waren
es die hertoghe selve ghevaren
uut assche met banieren ontploken
ende heeft doen branden ende stoken
tote ane die poert van denremonde
ende al dat hi ten selven stonde
tusschen denremonde ende aelst vant
dedi al keren in den brant
ende bleef daer ints graven lande
tote na den vesperen bi den brande
verbeidende met groter eren
alle der gheenre diet wilden keren
ende doen hi niemende vernam
keerde hi weder danen hi quam
affelgheem dat ghijt wet
wart in den eersten beset
ende ghewaerneert van binnen
ieghen hen diet mochten winnen
maer om dat dporpijs was soe wijt
ende men alsoe vele ter selver tijt
te doene hadde hier ende daer
soe was dbeset te houdene swaer
oec waren daer andre redenen toe
dat men dbeset liet varen doe
alsoe sommeghen lieden dochte goet
die daer af wouden sijn vroet
die moencke haer goet doe namen
haer boeke ende haer reliquien tsamen
ende lieten den cloester scoene
ende maecten te brusele hare wone
doen die vlaminghe waren vroet
dat die cloester sonder were stoet
quamen si daer al te hant
ende keerden in den brant
die husen ten selven stonden
die si daer van houte vonden
ende keerden te hant thuuswaert
ende droeghen met hem in die vaert
tselve dat men mochte draghen
aldus soe hoerdict ghewaghen
menich werven oec ghesciede
dat des hertoghen liede
bachelere ende knapen mede
reden voer aelst die stede
ende voer denremonde also wel
op te soekene wapenspel
ende baden dien van binnen
of si ene glavie wilden rinnen
ende alsi niemant en vernamen
keerden si weder danen si quamen
grave eduwaert van baren
liet nu al gader varen
den evelen moet ende den toren
dien hi ghehat hadde te voren
opten hertoghe alse ghi
te voren horet seggen mi
doen hi wiste ende vernam bloot
dat sijn neve was in der noot
quam hi hem vromelic te baten
wel met driehondert platen
ende ghetroeste hem al der viande
dier tusschen saten in den lande
dore der welker lande hi toech
openbare met moede hoech
ende diende den hertoghe scone
want het was sijnre moyen sone
doen die hertoghe dat vernam
dat die grave tote hem quam
es hi met eenre scaren
eerlike ieghen hem ghevaren
ende brachtene te brusele in die stede
daer hi hem grote ere dede
ende om dat die hertoghe woude
dat hi te ghemake sijn soude
ende die ghene die tote hem hoerden
soe bewijsde hi hem vilvoerden
om dat hi ten selven tiden
ute ende in soude riden
oec waest brusele bi ghenoech
ende hi vant daer sijn ghevoech
van voeragien ende anderen dinghen
nu hoert hoe sijt voert ane ghinghen
landen na mijn beste
was die eerste veste
die men opten hertoghe wan
dat deden des bisscops man
die daer brochten meneghen gast
landen en was niet herde vast
men sloot maer met ameiden
si saghent selve diet mi seiden
die van binnen tier tide
en waren niet voersien van stride
ridders oec ende knapen met
die int stedeken waren gheset
en waren daer binnen niet
aldus soe waest mi vertiet
maer si streden soe wel van binnen
eer dat mense mochte ghewinnen
dat si daer af lof ende ere
selen hebben emmermere
die meyere van tienen voerwaer
en was niet harde verre van daer
met driehondert mannen doe
ware hi dan comen toe
hi hadse alle wel onteert
anders heeft hi hem ghekeert
hi en woude niet ane hare ghemanc
daer omme hadde hi cleinen danc
die grave van ghelre belach mede
tiele des hertoghen stede
maer binnen int ghemeen
droeghen si qualike over een
ende discordeerden onderlinghen
ende en setten niet hore dinghen
ghetrouwelike ten hertoghe waert
nochtan waren si bewaert
van vesten lieden ende vitalien
nochtan keerden si ter falien
ende gaven hem op den grave
daer si grote oneere hadden ave
hadden si hem wel ghehouden
alse goede liede van rechte souden
ende wijs gheweest ende coene
al hadde die hertoghe vele te doene
al ontrent sine pale
hi hadse ontset harde wale
nu heeft die coninc van behem
ende ghelre ende gulke met hem
dertsche bisscop van coelne mede
beleghen rode tshertoghen stede
ende mijn heer jan van beamont
ende ander heren die ic niet cont
teser tijt en can ghemaken
ic sal vertrecken andre saken
ende dese dinc legghen neder
ende dan keren hier op weder
eest dat mi god onse here an
ende ic die waerheit vinden can
tassche reden uut ende inne
bachelere stout van sinne
ende vrome knapen daer toe met
die opten pael waren gheset
nu ghevielt alsoe te waren
dat uut assche ghereden waren
een groot deel van desen heren
op enen dach alse die weder keren
des avents wouden weder in
aldus versta ict meer noch min
nu gheviel soe daventure
dat recht op die selve ure
dat die liede uut assche waren
daer vlaminghe quamen ghevaren
wel twintich dusent tenen worpe
tote assche bi den dorpe
die heimelic quamen met hopen
uut aelst ende uut denremonde gheslopen
eermens tassche wart gheware
tvolc wart daer al in vare
ende die ridders diere waren bleven
en wouden alsoe niet haer leven
aventueren soe dompelijc
want het was al tonghelijc
veertich warender cume dare
ieghen donghetelde scare
soe dat si weken achterwaert
sonder een riddere onvervaert
die dapper was ende jonc
mijn heer willem van cranendonc
die sijn moet sere verwoech
nam ene glavie ende sloech
toten vianden in die porse
ende storte daer van sinen orse
ende bleef daer alsoe ghevaen
doen soe staken si saen
in dat dorp den brant
ende keerden weder te hant
sonder letten dat ghijt wet
in aelst ende in denremonde met
hadden si hen bi den brande ghehouden
alsoe si metten rechte souden
si hadden gheweest bestreden
want uut brusele der steden
ende uten lande daer omtrent
waren vele liede gherent
tote daer in corten stonden
ende alsi daer niemanne vonden
keerden si weder thuus waert
nu hoert hoe dat voert vaert
onlanghe na dat dit ghesciede
quamen meest die edele liede
ute vlaenderen gheboren
ja al ute vercoren
beide van ridderen en van knapen
die meest wisten van wapen
ende trocken vroech met hare scare
eermens mochte werden gheware
ende verbranden ende daden of
van walecoert mijns heren diederics hof
ende keerden te hant metter vaert
weder omme te vlaendren waert
sonder enighen wederstoet
oft viant te siene cleine noch groet
doen hilden sijt wel in dien
dat hem die brabanters hadden ontsien
soe dat si niet en souden dorren
buten muere van brusele porren
ende vermaten hem seker dat si
brusele souden branden soe bi
dat die roec sonder lieghen
over brusele soude vlieghen
ende dat si souden in dat keren
leneke verbranden ende verheren
mijn heer diederic hadde groten toren
dat hi sine woninghe hadde verloren
ende dochte hi souts wrake ontfaen
mochte hi die vlaminghe begaen
ende in der selver avenstont
maecte hi dese dinc cont
bacheleren ende knapen mede
al te brusele in die stede
der welker namen mer niet al
ic u hier na nomen sal
mede soe lietment weten dan
van baren den goeden man
die te vilvoerden doen lach
ende sonden op enen dach
alle sijn volc op die vaert
rechte ten helleken waert
want al daer die strate leghet
daermen meest te vaerne pleghet
ende daer die vlaminghe souden liden
soudensi te brusele waert tiden
des morghens vroech waren si
voer daghe ghereit seide men mi
ende trocken ten hellekene waert
met luttel lieden in die vaert
want doen dese van brusele quamen
ten helleken hadden si te samen
alse luttel alse xxvi man
die andre en waren niet comen an
die grave van baren en was doe
metten sinen niet comen toe
die te vilvorden lach
nu waest worden scone dach
dese xxvi senden dan
vore op die waerde enen man
ende waert dat hi iet vername
dat hi haestelic weder quame
die bode voer henen ende quam saen
ende dede den ghesellen verstaen
dat hi sach comen in der straten
vlaminghe met vele platen
met enen sterken ghevaerde
wel te harnassche ende te paerde
hi seide waer want haerre was
wel vijfhondert in den tas
of meer in der reesen
ende oec alle uutghelesen
dese xxvi doe
worden beraden alsoe
dat si trocken besiden
ende lieten dese vijfhondert liden
bet in te brusele waert
hier binnen soe quam ter vaert
die vrome grave van baren
metten sinen ghevaren
die met hem brachte te baten
wel ontrent driehondert platen
dese xxvi waren vroe
si maecten hare bataelie doe
die grave riep baren baren
die viande oec te waren
hen te hant omme keerden
die hen oec battelgeerden
dus vergaerden si daer
ridderlike dat es waer
sonder gheruchten ende gheluut
oft men gheleit hadde ene bruut
die grave metten brabanters doe
sloech den vlaminghen eerst toe
ende die vlaminghe hen wel ieghen
daer soe mochte men sien pleghen
rechte voere van wapenspele
ic hout daer over dat soe vele
met rechter wapen en wart ghewracht
sinder dat men te woronc vacht
die grave van salmen was te waren
comen metten grave van baren
hi waert ghevaen in den strijt
maer hi wart ter selver tijt
verlost cort ende snel
ende vacht sinder harde wel
ewelijc mach men des vermanen
daer was die grave van vianen
van walecoert heer diederijc
diet daer dede vromelijc
mijn heer jan van levedale
diet daer dede harde wale
ende die oec ter selver stont
van daer keerde seer ghewont
van helbeke heer arnout
een starc riddre ende een stout
ende van hildeberghen heer woutere
waren daer vrome op den coutere
daer oec streden sere
van manderscheit die here
ende die here van fancersine
die daer leden grote pine
ende van osse mijn heer herman
die grote dinc daer ghewan
daer waren oec vrome metter hant
van brusele heer jan crupelant
ende van wesenbeke ghijsbrecht
die der wapene dede hoer recht
ende porters kindere mede
al ute brusele der stede
streden soe eerlic sonder wanc
dat sijs ewelic hebben danc
ende ander liede die ic u
niet en can ghenoemen nu
die soe wel streden op dien dach
dat mens ewelic ghewaghen mach
met enen hope niet groot
ieghen dat vlaemsche coenroot
dese waren die te samen
uter stat van brusele quamen
tote sessentwintich toen
als ic vore verstaen doen
wistic horen namen al
die daer waren int ghetal
seker ic soudse u maken cont
ende al en sijnse teser stont
niet vermaent alse ghi siet
si en sijns targher niet
want hare doeght en can
hen beroemen nieman
selc was daer int conroot
die mi metten monde verboot
dat ic sinen name wats ghesciet
in desen boec en sette niet
diet daer alsoe dede nochtan
dat hijs groten danc ghewan
doen dese strijt sonder waen
ene goede wile hadde ghestaen
ende die vlaminghe tien stonden
dien grave van baren vonden
alsoe hart in desen doene
ende met hem die brabantsoene
al was sgraven van baren conroot
alse ghi ghehoert hebt niet groot
worden si alsoe verstoren
dat si alse musschen henen vloghen
ende hadden alselken vaer
dat si vloen hier ende daer
in haghen in grachten in scuren
in scaepscoyen in ovenburen
maer meest namen si hore vaert
weder omme te vlaendren waert
daer soe vloen haerre vaerde
bachelere van groter waerde
ende van groten nacioene
ende vermaert van groten doene
der welker name ic achter late
nochtan soe eest ommate
dat ic die waerheit scuwe iet
want historien en willens niet
luttel bleefer daer doot
die meeste hoep die onscoot
mer si die bleven in der weren
worden ghevaen met groter eren
somme ghewont harde sere
des si ewelic hebben ere
ende int brabansche coenroet
soe en bleef maer een knecht doot
dat was van vrienden handen
want si den knecht niet en canden
sijn meester was lodewijc criecsteen
die van den xxvi was een
die ghereden was op die waerde
ende in den strijt wel bewaerde
der ghevanghenre waren wale
onderhalf hondert bi ghetale
die te brusele waren bracht
diet anders hadden gheacht
die hertoghe deedse vueren
somme te lovene somme ter vueren
in sijn prisoen vaste
si waren hem lieve gaste
al waren si comen in den lande
om den hertoghe te doene scande
nochtan in allen manieren
soe was hi hem goedertieren
waer si laghen telker stede
daer hi aen dede sijn edelhede
ende alst hem goet dochte te waren
soe liet hise thuuswaert varen
op hare trouwe in haren lande
sonder borghen ende sonder pande
hi hadde wel verstaen dat woert
dat aristotiles brenct voert
dats dat men den verwonnen sal
goedertieren sijn over al
ghi horet voren dat ic las
hoe dat rode beleghen was
van vijf groten lantsheren
die den hertoghe wouden onteeren
ende afwinnen sijn vaderlic goet
dat hen een twint niet en bestoet
daer waren in die poert
een riddere hiet van steynvoert
ende van hoerstwilre mijn heer jan
daermen vele doechden af segghen can
ridderen van goeden avise
diet daer handelden van prise
alsoe langhe alsi hadden vitalie
maer doen si hadden falie
ghinct hem uten spele te male
hi en diende sinen here niet wale
die over mase was sijn rowaert
ende soe qualijc hadde bewaert
sijn slot van vitalien doen
god die gheefs hem sinen loen
twee maent als ict verstoet
laghen dese heren hoghe ghemoet
vore dit cleine stedekijn
daer si menich groot hustijn
op daden te meneghen tiden
beide met storme ende met bliden
dies si hem emmer verweerden
tes si hadden dat si verteerden
eens ghevielt alsoe met hem
dat ute limborch ende ute daelhem
eens nachts ghesellen quamen
met enen hope te samen
ende desen heren op liepen
in de loedse daer si sliepen
soe dat si naect cume ontvloen
selc van hem liet daer doen
sine florine ende sijn nedercleet
om dat die haeste was soe heet
dat deden die brabanders doe
ende trocken weder omme alsoe
met haren conrote tsamen
in haer slote daer si uut quamen
die hertoghe hadde in desen tide
soe vele te doene aen dander side
ieghen vlaendren ende zeelant
ende oec ieghen hollants cant
dat hi niet en conste alsoe saen
dien van rode bi ghestaen
dies hem harde zere verdroet
dat hijt liet dede hem die noot
wat holpe dat ict maecte lanc
si moesten an haren danc
dat stedeken nu op gheven
om te behoudene haer leven
om breke die hen quam an
die niemant sparen en can
maer met vorwaerden waest ghedaen
alse ghi nu hier moghet verstaen
mochte die hertoghe rode ontsetten
binnen eenre maent sonder letten
soe sout den hertoghe bliven
en mochte hijs oec niet toe driven
soe sout verloren wesen
ende si wouden tote desen
verbeiden ende daer duren
ende wachten der aventuren
ende wie tvelt behielde dare
dat hi here van rode ware
doen die hertoghe vernam dat
op ghegheven was sijn stat
was hi tonghemake sere
maer doch hoepte die here
dat hijt binnen desen tiden
ontsetten mochte met striden
die hertoghe hadde in vrancrike
maghe machtich ende rike
die hem waren int derde let
die coninc van averne ende oec met
die grave van stampes te waren
die oec sijnre kinder oem waren
met quam die grave van alisoen
dese quamen neder doen
om te pruvene oft si die saken
te goeden poente mochten maken
te samen namen si haer vaert
met meneghen man te brabant waert
doen si tote henegouwe quamen
en woutse die grave te samen
niet laten liden doer sijn lant
dit heeft die hertoghe becant
ende es hem varen ieghen
met meneghen vromen deghen
alse diese emmer halen soude
weret wie dat weren woude
vier dusent platen hadde hi
in dese reise seide men mi
met sinen neve den grave van baren
doen dese te nivele waren
ent die grave van henegouwe vernam
dat die hertoghe soe machtich quam
ende doer sijn lant soude liden
liet hi die francsoise riden
nu hoert hier ene der swaerster reisen
daer ic ye af hoerde lesen
weet dat in der waerheiden
dat die hertoghe sonder beiden
van daer nam sine vaert
al recht ter masen waert
ende sijn vier dusent mede
die hem volchden op die stede
ende was binnen derden daghe
vore rode dats ghene saghe
die haeste moeste dus groot zijn
want het was opten termijn
dat die voerwaerden uut souden gaen
die te rode was ghedaen
doen ment stedeken op gaf
als ic u vore seide daer af
hi ghetroeste hem al sijnre viande
die saten omtrent sinen lande
noort west ende zuut
die alle waren comen uut
om te verbernene brabant
dat toende elc aen sinen cant
die grave van loen lieten liden
doer sijn lant ten selven tiden
vriendelike ende oec hem boot
sinen dienst alse vrient groot
doe men binnen tricht vernam
dat die hertoghe soe machtich quam
ende over die mase liden soude
rende een knape alsoe houde
met haeste te rode binnen
ende dede den heren kinnen
dat die hertoghe in der nachte
over mase met heer crachte
niet verre van rode soude wesen
doen antwoerde tote desen
die coninc van bemen die grote here
des en gheloevic nemmermere
dat die hertoghe dat ane gaet
alsoet hem nu ghescepen staet
het staet hem soe swaer ende soe hart
int ander side te vlaendren wart
die bode sprac here sijts ghewes
dat dit emmer aldus es
doen nam die coninc op die stat
enen andren dien hi gheloefde bat
ende lieten riden op die waerde
ende dat hi keerde metter vaerde
ende hier af die waerheit seide
hi reet wech al sonder beiden
ende besach hoet daer stoet
ende quam weder metter spoet
ende seide hem dat die hertoghe
metten sinen overtoghe
met soe meneghen vromen man
dat wonder was te scouwene an
die coninc sloech thooft neder doe
ende stont langhe ende sweech alsoe
ende doe men hem vraechde waer bi
hi stoede alsoe antwoerde hi
ic sta ende peinse om den greve
van vlaendren onsen neve
die ons valschelijc heeft bedroghen
hi sprac ons toe voer onsen oghen
dat hi ende die sine souden
den hertoghe soe cort houden
ende soe vele gheven te doene
dat hi niet en soude sijn soe coene
over mase te settene voet
nu siet hier den meesten moet
dien ic ye sach in lands here
dies hi eweliken sal hebben ere
hi ghetroeste hem al sijnre viande
die saten omtrent sinen lande
ende heeft soe meneghen man nu bracht
in al midden onser macht
dat mens ewelic ghewaghen sal
ja ende in onser scanden al
want wi en selen tesen tiden
ieghen hem niet dorren striden
want wijs niet voersien en sijn
dies scaemt haer die herte mijn
ic weet wel dat hijt niet bestaet
selc gheninde ende selke daet
sonder van volke grote macht
die hi met hem hevet bracht
die heren antwoerden doe
here coninc hoe claghedi soe
die bisscop van ludeke sal comen saen
ende sal hem tricht ondergaen
ende meneghen man met hem bringhen
dan soe selen wien ommeringhen
ende levende hebben ofte doot
al waer sijn volc noch also groot
doen senden si boden metter vaert
beide te ludeke ende te coelne waert
ende in allen steden te waren
daer men wiste dat vriende waren
dat si quamen al onghelet
die walvisch ware comen int net
men soudt hem over thoeft slaen
soe bleve hi doot ofte ghevaen
die mi vertrac dese woerde
seide dat hise selve hoerde
des naests daghes sonder saghe
na sente ghertruden daghe
es die hertoghe vermoghen
over die mase ghetoghen
ende vernachte in der vianden lant
daer hi spise noch dranc en vant
want tvolc was al sijnre straten
ende hadden ydel huse ghelaten
des merghens vroech dat ghijt wet
dede die hertoghe sijn trompet
blasen om dat hi woude
dat sijn volc versamenen soude
ende was vroech sonder faelien
voer rode met sijnre batalien
om te vercortene tier staden
tonrecht dat hem die heren daden
ende recht op die ure doen
soe sende die grave van loen
ane den hertoghe sine brieve daer
ende ontseidene openbaer
van live ende van goede ghemeen
die te voren soe wel sijn vrient sceen
ende trac over al te hande
met des hertoghen viande
die brugghe dede hi breken mede
in sinen lande telker stede
daer die hertoghe soude keren
om dat hien woude onteren
ende den vianden doen verstaen
hoet voer rode mochte vergaen
daer soe quam oec die mare
dat lant van ludeke ware
al in roeren te hem waert
ende dat si oec metter vaert
tricht hem souden ondergaen
ende dat hi dan hadde ghedaen
die hertoghe liet alle die maren
te nieute ende woude bewaren
dien dach ende sijn ere wale
want het was ten selven male
die alre achterste dach
die in den bespreken lach
dat men op gaf dat stedekijn
daer omme moest nu becort sijn
die hertoghe hilt daer weet wel dat
ghebatelgiert voer die stat
toter hogher primetijt
alse die hoept te hebbene strijt
voer sijn ere ende voer sijn lant
ende alse hi niemene daer en vant
soe sende hi over al te hant
twee ridderen vrome metter hant
mijn heer jan van orswilre waser een af
die in rode was als ment op gaf
ende die de vorwaerde hadde ghehoert
dander hiet dideric van walecoert
desen tween was ghebeden
die boetscap die si wel deden
oec soe voeren daer ter stede
heren van den duutschen huus mede
doen dese boden quamen daer
soe vonden si dat es waer
den coninc ende die graven
bi rode wast al om graven
over enen swaren pas
daer gheen toecomen aen en was
mijn heer diederijc sprac hem toe
van over die veste ende seide alsoe
ghi heren wi sijn boden des hertoghen
die ghinder hout voer u oghen
met banieren al ontploken
alsoe die vorwaerde was ghesproken
hi es comen binnen tide
ende wilt becorten metten stride
wie van rode blijft here
seker het hoert tuwer ere
dat ghi uut trect ter vaert
hi wilt treken achter waert
ende wilt u velt ende plaetse maken
ende gode bevelen die saken
oft trect met uwer ghewelt
daer ghi wilt op een velt
daer hi u bicomen mach
hi wilt heden op desen dach
becorten alle die claghen
die ghi in vele jaren ende daghen
over hem hebt gbedaen
ghi moechtene ghinder sien staen
verre comen in uwen lande
ghi hebtene al nu in u hande
daer ghi alre machtichst sijt
coemt uut levert hem strijt
ende danct gode dat hi
dus verre nu comen si
oft laet hem sijn vaderlic goet
daer ghi hem ghewout ende cracht ane doet
doen dese redene was ghedaen
antworden die heren saen
dat si noch niet en souden vechten
maer const die hertoghe soe berechten
dat hi hem rode wonne ave
of dat ment hem op gave
dat hi er here af bleve dan
doen antwoerde mijn heer jan
van oerstwilre openbare
dat die vorwaerde alsoe ware
soe wie den andren met ghewelde
verwinnen mochte opten velde
dat hi van rode bleve here
maer dit en halp min noch mere
si en wouden striden noch comen ute
maer bleven stille in hare mute
doen dese boden te waren
van daer ghekeert waren
sprac mijn haer jan van beamont
ghi heren ic doe u cont
dat die hertoghe sonder waen
den spele sijn recht heeft ghedaen
des hi ewelic sal hebben ere
ende wi en verwinnen nemmermere
die scande dat seg ic u
dat ons die ghene versoect nu
dien wi scaden wilden ende deren
ende wi ons niet en dorren weren
onse es die scande die ere is sine
nu es verloren onse pine
dat seide mi voer waer een man
die seide dat hijt hoerde an
doen die hertoghe dantwoerde vernam
was hi tornech ende gram
dat hi niet mochte becorten dan
donrecht datmen hem leide an
in rade soe wart hi doe
dat hi woude houden alsoe
den dach al uut opt velt daer
dat manne ende peerde was al swaer
want het reinde al den dach
ic wane wel dat men noit en sach
ghenen here soe blide soe vroe
strijts verbeiden alse doe
met honghere ende met dorste groot
want si en hadde spise noch broot
si waendent op corter tijt
becort hebben in enen strijt
daer bi en waren si van dien
van vitalien niet versien
dus beiden si ten selven stonde
toten donckeren avonde
ende vielen daer op dat velt
in midden der viande ghewelt
in ydelen husen die si daer vonden
alse die niet bat ghedoen en conden
daer waren si dien nacht lanc
sonder aet ende sonder dranc
vitalie die hem volghen souden
worden opten weghe ghehouden
alsoet in orloghen dicke ghesciet
alsoe en quam hem een twint niet
des merghens vroech al onghelet
dede die hertoghe sijn trompet
blasen om dat hi woude
dat sijn volc versamenen soude
ende nam met staden sine vaert
weder omme te tricht waert
om dat hi tlant woude bewaren
ieghen zeusche ende vlaemsche scaren
die bisscop van ludeke quam nu
met meneghen man dat segghic u
ende waende hem al sonder waen
tricht die stat hebben ondergaen
ende ware hi te tide comen
ende hadde hem dat liden benomen
soe en ware hem te haerre noot
spise comen noch dranc noch broot
die al den dach te voren
ghewapent als ghi moghet horen
op hare perde hadden gheseten
sonder drincken ofte eten
ende oec leden den nacht lanc
sonder aet ende sonder dranc
dat swaer was man ende perde
dit was dat al begherde
die bisscop ende die ander heren
maer god wout anders keren
van tricht al te brabant toe
en bleef dorp staende doe
al dore berringhe in sgraven lant
si en worden alle doen verbrant
tgrote ghewin en die roef
was verre boven tgeloef
die men brochte uten lande
sonder beesten ende ander pande
dus ghenoet hi sijnre ontrouwen
dien ghi te voren mocht scouwen
doen die chieftein vernam dat
die te sittert lach in die stat
dat men voer rode striden soude
sende hi derwaert alsoe houde
om dat hi ten stride woude wesen
ende recht binnen desen
hebben dierre binnen bleven
dat stedeken op ghegheven
den kinderen van valkenborch alsoe
maer die grave van ghelre namt hem doe
hore naeste maech nochtan
ende deeds hem onghebruuc dan
in deser manieren alse ghi hoert
verloes die hertoghe weder ende voert
een deel sloten al omme sijn lant
die stoeden ontrent dien cant
dat niet en hadde moghen ghescien
hadde men ghetrouwelijc daer toe ghesien
nochtan hadde hi dat weet wale
te besettene sine pale
dertich slote ofte mere
dat was swaer enen here
sonder die sloten dats sonder waen
die binnen slants waren ghesaen
men leest biblen ende croniken
ende yeesten die hem gheliken
soe en vintmen niewerinx besit
soe swaer noch soe groot als dit
ende watter af comen were
die hertoghen en mocht onnere
hebben ghehadt nemmermere
noch die viande oec ere
alsoe ghelijc dats sonder waen
alse kersten liede dat cruce ontfaen
om te vaerne opt heiden diet
alsoe ghelijc ende anders niet
soe wouden alle dese heren
opt tlant van brabant keren
niemant en sal nochtan verstaen
dat brabant iet hadde misdaen
ieghen enich deser heren
daer omme dat sijt wouden onteren
maer omme dat si dat beneden
dat die hertoghe met vreden
ende met groter rijcheit besat
sijn lant waren si hem ghehat
ende wouden met ghesaemder hant
hem af winnen alsoe sijn lant
wie daer af waren principale
die kent god onse here wale
die wile dat die hertoghe was
in die reise daer ic af las
waren die fransoise vermoghen
doer henegouwe ghetoghen
ende quamen alsoe voert
tote nivele in die poert
ende die hertoghe was daer te tide
tote hem vroe ende blide
ende brachtse vore hem al te hant
tote brusele in sijn lant
daer hi hen dede vele eren
alse betaemt alselken heren
doen dese heren sdonderdages quamen
hadde die hertoghe sfridaghes tsamen
sinen raet al ghemene
daer soe droechmen over ene
met desen voergheseiden heren
dat men des maendaghes soude keren
met heercrachten ter masen waert
doen soe was om dese vaert
menich brabander blide
dus soe scieden ten selven tide
thuuswaert die van den steden
om dat si hem souden ghereden
maer des naests daghes dat verstaet
wart omghekeert al dese raet
bi den heren van vrancrike
daer die hertoghe sekerlike
van ganscher herten node quam toe
maer hi moeste doen alsoe
sine maghe uut vrancrike hem rieden
al wast hem leet ende sinen lieden
wat holpe hier af langhe merre
al quamen dese heren van verre
si en wouden nochtan niet striden
maer si maecten ten selven tiden
enen verst van bestande
tusschen den hertoghe ende sine viande
daer bleven sijs ghemeenlike
in den coninc van vrancrike
hi soude den twist neder legghen
ende soude uten sinen segghen
na paesschen op xiiij nacht
ende dese dinc wart ghewracht
rechte opten saterdach
die voer palmen sondach lach
ende brabant soude besloten staen
toter tijt dats sonder waen
dat dat segghen gheuut ware
dit es donghelijcste mare
die ghesien es ofte ghehoert
want die coninc vertrac voert
sijn segghen al onghewaent
volcomelike vijftalve maent
boven den dach voerseit
daert seggen op was gheleit
ende al soe langhe sonder waen
moeste brabant besloten staen
dat hem gheen dinc en quam toe
maer god hi versaghet alsoe
dat niemant en wart gheware das
dat daer enichs dincs breke was
drie wondere toende onse here
doer sijn lof ende doer sijn ere
brabande in dit orloghen
die ic u hier wille betoghen
dat eerste es gheloves mi
dat uut allen landen verre ende bi
porden ridderen ende knapen
te brabant waert metter wapen
ongheboden ende ongheraden
om den hertoghe te stane in staden
die alle met goeden vreden
doer der viande lant leden
onghelet ende onghestoert
dit wonder en was noit ghehoert
alsmen vraechde waer vaer di
daer dandere varen varen wi
si en antwoerden ander dinc
ende die hertoghe hi ontfinc
alle dese in sijn onthout
ende gaf hen mildelike dat sout
dat soe groot was ende soe rike
dat men cume sach dies ghelike
des ander wonders maec ic u vroet
die wile dat tlant besloten stoet
alse ghi te voren mocht horen
en verdierde broot noch coren
visch vleesch noch oec dranc
al was dat besit lanc
het was beter tijt in brabant
dant elre was in enich lant
dat den vianden ane ghinc
dits te hoerne vremde dinc
ende te meerre wonder te waren
om dat soe vele liede waren
uut vremden landen in brabant comen
alse ghi hier voren hebt vernomen
dit derde wonder es seker waer
want het liden openbaer
die ter zee te vaerne pleghen
dat hen tgheluc soe was ieghen
dat si in al den somer lanc
noit en hadden harinc vanc
die wile dat men ghene dinghen
in brabant en mochte bringhen
si pijnden alle ieghen spoet
die wile dat brabant besloten stoet
maer alsoe saen als tlant was open
vinghen sijs met sulken hopen
dat sine cume brachten
te lande met allen crachten
des liden sijs dats sonder waen
die ghene die den harinc vaen
al tantwerpen in die poert
daert van menighen was ghehoert
alst tijt dochte den coninc
sprac hire af een soendinc
dat sgraven dochter van hollant
soude hebben janne van brabant
des graven sone van guleke met
soude hebben metter wet
shertoghen dochter nu hoert
sgraven dochter van ghelre voert
soude hebben oec in huwelike
tshertoghen sone heinrike
ende dese twee graven souden alsoe
hebben een deel ghelts daer toe
ende tiele dat stedekijn
soude des graven van ghelre sijn
ende daer vore des sijt vroet
heeft die hertoghe ander goet
dat hem beter es als ict versinne
ende leget aent lant van hoesdinne
die coninc van bemen mede
ende die bisscop van ludeke der stede
hadden oec tshertoghen ghelt
alsi en oec hadden ghequelt
dat hen seker niet was eerlike
al seit die coninc van vrancrike
maer van mechelen dat segghen
en woude hi noch niet uutlegghen
dat hilt hi noch te hem waert
god geve oec hoe dat vaert
dat hijt cort alsoe terminere
datter in gheligghe gods ere
ghehoert hebdi te hant
tgrote besit van brabant
dat wel neghen maenden stoet
als ic vore u maecte vroet
daer binnen noit dach en was
die viande sijt seker das
en stieten op brabant hier of daer
al was dat den lande swaer
nochtan bleeft in sijn ere
danc heb god onse here
dus soe heeft die hertoghe
ghevelt die grote orloghe
met kinderen ende met mieden
danc gode ende sinen lieden
dat hi tlant behilt in sijn ere
want en ontstoet nie lantshere
soe groets orloghes ic hout in dien
want ic hebt al oversien
bibelen ende croniken
in vinde nerghens des ghelike
onlanghe na dit bedrijf
sterf des hertoghen jans wijf
die goede scone wise marie
der welker zielen god bevrie
van al dat haer mach deren
si starf int jaer ons heren
dertienhondert ende xxxv lach
sdaghes vore alre heilighendach
al waren jonc deser vrouwen jare
nochtan en waren in hare
vergheten ghene saken
die de goede vrouwen volmaken
si was simpel hoefsch ende goedertieren
ghestadich van sinne ende van manieren
noit en tonese haer ghestoert
noch hart woort brenghen voert
al wat si ontset van binnen
men mocht van buten niet bekinnen
in woerden noch in ghelate
in allen dinghen hilt si mate
ontfermhertich was si mede
ende gherne sach si vrede
eendrachticheit te waren
sach si gherne sonder sparen
ende beterde alle dinghe
oec was si sonderlinghe
gode vruchtich ende reine
gherne soe was si alleine
dese vrouwe goedertieren
bi haren camerieren
wijn nam si soberlike
ende alle spise die ghelike
hore ghetiden ende orisoene
plach si met devotien te doene
ende met groter innichede
hoerde si misse mede
ieghen die arme was si milde
beide van spisen ende van ghelde
voer waer seide men ons dat
dats brabant voer te bat
dat si vrouwe was daerinne
o maria coninghinne
van den hemelschen troene
bidt jhesum uwen lieven sone
dat hise hale sonder beiden
tsijnre eweliker salicheiden
ten minderbroedren leit si begraven
te brusele met groter haven
omtrent drie jare hier naer
doe men screef ons heren jaer
dertienhondert dertich ende achte
quam eduwaert met groter machte
coninc doen van enghelant
al tote antwerpen in brabant
met vierdalf hondert hoetscepen
in den wille alsoe begrepen
dat hi op woude lopen hardelike
philipse coninc van vrancrike
want hem dochte in desen
dat hi naerre soude wesen
der cronen van vrancrike dan
philips oft anders ieman
alsoe hi oec was een let
van rechten bloede dat wet
want philips was die oems sone
die aen hem droech die crone
ende eduwaert was der suster kint
hier af quam een parlamint
hier op was philips antwaerde
dat hi ware comen van den swaerde
ende eduwaert van der vrouwen
ende dat men daer in mochte scouwen
ende proeven openbare
dat die crone sijn ware
hoet daer met es dat blive daer
eduwaert hoepte wel voerwaer
dat die keiser hem helpen soude
om ene grote summe van goude
oec soe deeldi sinen scat
in duutschen lande te menegher stat
om dat hi met machticheden
philipse woude ane treden
hier waren bedriveren ave
reinout van ghelre grave
ende die grave van gulke met
dies beide hadden te bet
want si in dit bedrijf tsamen
hoechden haers titels namen
want deen wil heten hertoghe
ende dander marcgrave hoghe
dat si in dit bedrijf wonnen
wants hem die keiser woude onnen
dus soe lach eduwaert daer
ende beidde wel een jaer
na dat die keiser soude comen
tsijnre hulpen ende tsijnre vromen
maer philips cochten af
want hi hem meer gouts gaf
hoe int leste eduwaert
toten keiser nam sine vaert
tote covelense in de stede
ende wat hem die keiser dede
ende hoe hi eduwaerde scalkelike
vicaris maecte van den rike
hoe die onnosele eduwaert
weder keerde in de vaert
te herke ende tghedinge besat
ende oec te mechelen in die stat
alse vicaris des rijcs
wie sach ye des ghelijcs
ende ander dinghe daer toe met
dat blijft hier al onghelet
diet al wille weten vore ende na
ic rade hem dat hi ten boeke ga
daer ic dhistorie al te male
in hebbe gheset redenlic wale
en sal hier nemmeer doen bekant
dan den hertoghe van brabant
van desen yeesten ane gaet
want dese boec dat verstaet
en wilt anders niet gheleesten
dan van brabantschen yeesten
nu alse eduwaert heeft vernomen
dat die keiser niet en sal comen
es hi ghetoghen al te hant
an den hertoghe van brabant
die sijnre moyen sone was
ende versochte ane hem das
van srijcs weghen dat hi
met rechte hem soude staen bi
ende donrecht helpen wederstaen
dat philips hadde ghedaen
ende sijn vorderen den keiserrike
ende sonderlinghe an camerike
dat hi aen hem hadde ghesaect
ende sijn slot daer af ghemaect
dat den rike behoert toe
oec vermaendijs hem doe
van maechscape dat hi
hem hulpe ende stoede bi
donrecht keren ende scade
die hem philips van valoes dade
ende des en woude bekennen niet
die hertoghe hem doe beriet
ende wart des te rade dan
want hi ware des rijcx man
dat hi ente sine souden
sriken palen helpen houden
na dien dat hijs openbare
van scrijcs weghen versocht ware
oec ghedachte den hertoghe mede
die grote scade ende onrede
die hem philips al sonder waen
daer te voren hadde ghedaen
doe hi met sinen goude roet
ghewan xvi lantsheren groet
om dat si brabant souden ontghinnen
enten hertoghe sijn lant af winnen
ende dan hem brenghen ghevaen
daer elc van hem sonder waen
al sine macht dede toe
des hi met eren ontstoet doe
des men ewelike wel mach
met rechte doen ghewach
daer af dat u die waerheit
hier vore al af es gheseit
dus gherees soe lanc die dinc
dat die somer sere henen ghinc
doe nam die coninc sine vaert
uut brabant te vrancrike waert
omtrent onser vrouwen dach
die in septembre ghelach
doer henegouwe ende camercijs
die hertoghe in deser wijs
gherede hem oec hier ieghen
als die sijnre manscap woude pleghen
met vele heren des sijt vroet
daer hi hem eerlic mede loet
alse graven ende baenrossen twaren
die met hem onthouden waren
die hertoghe van ghelre quamer toe
ende twee marcgraven alsoe
gulcke ende brandenborch dat wet
loen marke ende verrenborch met
van catsenhelleboghe die grave
ende van den berghe dese quamen ave
die grave van mijssen quamer toe
die here van valkenborch alsoe
mijn heer jan van henegouwe
die here van kuuc als ict scouwe
ende ander heren die ic u
niet en can ghenoemen nu
die alle quamen willichlike
op philipse van vrancrike
die bisscop van ludeke dan
ende van bemen coninc jan
ende van henegouwe die grave
philips wasser oem ave
dese trocken waerlike
met philipse in vrancrike
al was die grave van henegouwe
over ghetoghen als ict scouwe
met philipse sinen oeme
hi en wasser niet seer wellecome
want eduwaert als ic u scrive
hadde sijnre suster tenen wive
soe dat philips wel verstoet
dat sijn neve droech den moet
vele meer tote eduwaerde
alsoe hi sint wel openbaerde
aldus als ghi moghet horen
soe trac eduwaert voren
in de palen van vrancrike
ende die hertoghe die ghelike
trac uut met groter ghewelt
tote haspre op dat velt
ende woude sijns volcs ontbeiden
ende oec van daer niet sceiden
hi en hadde ghesproken wet wel dat
die van camerike uter stat
gheleide heeft hi hen ghesant
ende si sonden al te hant
van haren rade buten der poert
om te hoerne tshertoghen woert
die hertoghe seide hem doe
want camerike hoerde toe
van rechte den almaenschen rike
dat si daden groot onghelike
dat si die franchoisen onthilden
die dat rike crencken wilden
ende want hi srijcs marscalc ware
ende van srijcs weghen comen dare
soe begaerde hi van rechte dat
si hem openden die stat
doen si des niet doen en wouden
alsoe si van rechte souden
had die hertoghe ocsuun dat hi
den vicarijs soude staen bi
ende voert in vrancrike varen
ende want hi hem woude bewaren
soe heeft hi tote philipse ghesant
ende ontseide hem al te hant
dus soe volghdi moghentlike
den vicarijs in vrancrike
want om dat soe bi was
den wintere als ic voer las
soe en wouden si met allen
voer ghene veste vallen
dus trocken si in den lande
beide met rove ende met brande
ende alsoe voert in desen doene
tote bi der stede van peroene
ende alsoe henen bat voert
tote sinte quintins die poert
ende van daer niet verre van louwen
daer men anders niet en mocht scouwen
dan brant telker partien
al tot flammingerien
hier binnen quam dat coude
ende die reghen soe menichfoude
dat si van node haer vaert
nemen moesten thuus waert
want coninc philips hilt hem doe
met passen bewaert alsoe
dat si hem niet toe en mochten
hoe gherne si hadden ghevochten
die hertoghe om dese sake
dede sijn carijn met ghemake
vore trecken thuus waert
doen quam boetscap metter vaert
tote philipse ende die mare
dat die hertoghe thuus wart ware
want philips lach tier wilen
daer bi op ene mile
ende dat eduwaert met sijnre ghewelt
noch daer laghe op dat velt
maer een harde groot pas
daer tusschen hem beiden was
philips dochte alsoe houde
dat hi eduwaerde bestriden soude
om dat die hertoghe was ghekeert
ende heeft aldus gheordineert
dat die coninc van behem
die bisscop van ludeke met hem
ende die oestheren ghemeen
die daer waren menich een
ende oec heren uut vrancrike
trecken souden ghemeenlike
ende dien pas overliden
ende eduwaerde bestriden
doen dese heren ghereet waren
ende som over den pas ghevaren
quam een man ende brachte hem mare
dat die hertoghe noch daer ware
ende dat si waren met allen
neder te voet ghevallen
alse die zeghe wilden werven
oft opt velt te samen sterven
doen die heren hoerden clare
dat die hertoghe noch was dare
keerden si weder harde saen
ende lieten dat striden staen
maer eduwaert ende die hertoghe
verbeiden met moede hoghe
op den velde na den strijt
tote bi der vesper strijt
wel ghescaert van smorghens vroech
daer si hadden onghevoech
van honghere ende dorste mede
doen pordense van der stede
ende elc nam sine vaert
metten sinen thuus waert
ende eduwaert es weder ghetiet
tantwerpen daer hi sijn wijf liet
dit ghesciede dat es waer
doe men screef dertienhondert jaer
ende xxxix des sijt wijs
omtrent die feeste sinte remijs
op enen saterdach als ict versta
nu hoert voert wat volght hier na
nu wart binnen ghent verhaven
een knape niet rike van haven
van gheenre groter gheboert
die soe wart ghetoghen voert
dat al dlant ane hem vel
spreken consti harde wel
ende wart van groten ghewelde
ende hiet jacob van artevelde
daer al dlant an viel sere
ieghen den grave sinen here
dese jacob bracht daer toe
dat verbonden worden doe
eduwaert coninc van engelant
ende vlaendren ende brabant
ende die grave van hollant mede
met consent van elker stede
ende dat vaste bechartereert
ende met zeghelen gheconfirmeert
dat elc soude anderen wale
helpen houden sine pale
ieghen elc lant ende elken here
ende dit soude dueren emmermere
coninc eduwaert na desen doene
trac van antwerpen metter woene
al te ghent in die stede
sijn wijf ende kindere mede
ende van daer trac hi te hant
over in enghelant
maer hi gheloefde in desen
dat hi in vlaendren soude wesen
tusschen dan en sinte jans daghe
die in den midden somer ghelaghe
ende daer op soe liet hi ghinder
sijn vrouwe ende oec sijn kinder
te naesten sinxenen al te hant
trac die hertoghe van brabant
voer tuunliveke bi camerike
met sijnre ghemeente moghentlike
om van hollant sgraven bede
daer omme dat hijt gherne dede
want van vrancrike mijn heer jan
was comen daer met meneghen man
om dat hi dat huus woude winnen
ende verslaen diere waren binnen
want die grave dat ghijt wet
hadt van sijn hant beset
al en hordet hem niet toe
dit woude heer jan wreken doe
maer doen hi sach an
int dander side soe meneghen man
onder vlaminghe ende brabantsoene
ende heinewiere vroem ende coene
hilt hi hem daer over enen pas
daer hi wel mede bewaert was
doen dit marcte die grave
dedi sijn lieden comen ave
ende stac int huus den brant ter vaert
doen keerden si alle thuus waert
nu es comen eduwaert
over die zee metter vaert
met een deel groter scepen
ende heeft dat swin begrepen
daer hi drie hondert scepe vant
die philips daer hadde ghesant
die op die zee weder ende voert
meneghen roef daden ende moert
ende alsoe verleeght hadden tswin
datter gheen goet mochte in
des grote breke hadde vlaenderlant
ende oec zeelant ende brabant
desen scepen soe bestoet
coninc eduwaert metter spoet
met enen sterken toeganghe
ende street met hen soe langhe
dat hise int leste verwan
der franchoise bleven daer dan
dertich dusent dat was groot
die zee was van bloede root
in menich scip men woet
toten enkele in dat bloet
dit ghesciede dat si u cont
op sinte jans baptisten avont
ende oec opten dach daerna
doe men screef als ict versta
dusentich ende driehondert
ende veertich wien so es wondert
nu sijn die vlaminghe met allen
an coninc eduwaerde ghevallen
ende setten tsamen hare vaert
met groter macht te vrancrike waert
ende vielen voer dornike al te hant
ende vermaenden van brabant
den hertoghe dat hi quame
ende hem der dinghen ane name
ende hilde sijn verbont
daer ic u vore af dede cont
die hertoghe woude hem bewaren
ende es derwaert ghevaren
ghelijc dat ment ane hem sochte
sine ghemeente hi voer hem brochte
oec quam van henegouwe willem
zeelant ende hollant met hem
ghelre ende gulike quamen mede
dese vielen alle voer die stede
die hertoghe met sijnre ghewelt
viel in dees side der scelt
maer die hertoghe hoerde mare
dat philips in wille ware
te bestridene eduwaerde
doen dedi maken metter vaerde
brugghen van sterken scepen
daer hi die scelt mede heeft begrepen
ende trac over ten selven tiden
om te hebbene tvoerstriden
want philips ter selver wilen
lach daer bi omtrent twee milen
wel bewaert met passen doe
daer men niet en mochte toe
dus sloech die hertoghe sijn ghetelt
in dander side van der scelt
daer hi bleef ligghende dan
moghentlike met meneghen man
op enen dach quam die mare
dat philips gheporret ware
ende eduwaerde soude bestaen
die hertoghe was alsoe saen
metten sinen daer ieghen ghekeert
ende wel te voet ghebatelgeert
daer hi hilt soe langhe stont
tote dat men hem dede cont
ende hi die waerhiet wel vernam
dat philips doen niet en quam
dus keerdi tsinen ghetelde
ende bleef alsoe over scelde
al den tijt dat men daer lach
ic wane datmen noit en sach
soe vele volcs voer ene stede
daermen soe luttel op dede
daer lach een die meeste coninc
die sat in der werelt rinc
twee hertoghen ende vier graven
ende lantsheren rijc van haven
die grave en sijn noch hertoghen
al sijn si anders sere vermoghen
ende oec hebben vele liede
nu hoert voert wat ghesciede
sgraven moeder van henegouwe
een goede vrouwe ende ghetrouwe
was philips suster van vrancrike
ende oec swegher die ghelike
edewaerts van enghelant
dese vrouwe onderwant
haer sere van desen saken
hoe si pays mochte maken
ende pijnder omme harde sere
an elken prince ende here
maer doet haer al ontvacht
heeft si haer alsoe bedacht
dat si aen den hertoghe comen es
van brabant ende bat hem des
dat hi van dien saken
pays oft vrede woude maken
ende dat oec gheen prince en si
diere beter toe ware dan hi
want alle die heren te waren
in elke partie sine maghe waren
ende waert dat men strede
soe en soude kerstenhede
die scade nemmermeer verwinnen
ende won men die stat op die van binnen
soe soudemen groot jammer scouwen
ane maeghden ende ane vrouwen
ane paepscap ende ane nonnen mede
diemen daer vonde in die stede
ende consti dorloghe ghebreken
dat mens hem ewelijc ere soude spreken
die hertoghe sach wel ende verstoet
datter vrouwen raet was goet
godlec ende oec eersam
soe dat hi hem der dinc ane nam
ende deder toe sijn beste
ende bracht daer toe int leste
dattet quam tenen bestande
tusschen den heren ende den lande
tote op sinte jans baptisten dach
die in midden somer ghelach
voer waer oec soe seide men dat
dat beide de coninghe waren mat
van den orloghe ic segghe u hoe
eduwaert was tachter doe
want hem ghebrac silver ende gout
daer hi met ghelden soude sijn scout
sinen lieden ende oec laghen
te wets in den selven daghen
sijn diere juwele ende sijn crone
daer bi was hem die vrede scone
philips was oec svreden blide
want siecte ende sterfte tien tide
waren in sijn here soe groot
dat tfierendeel wel was doot
oec hadden si vele falien
van drancke ende van vitalien
dus waren si beide doe
des bestants blide ende vroe
doen dit was screefmen voerwaer
dertienhondert ende veertich jaer
doemen screef wel besondert
enenveertich ende dertienhondert
begonste die goede besceiden man
heer alaert van os te bediken dan
die proest van lovene was doe
dat goede lant van lilloe
want hi doen was bekant
rentmeester van brabant
dat hi vromelic toebrachte
met wijsheide ende met crachte
ende met groten arbeide
dien hi selve daer toe leide
doen dlant ghevloit hadde daer
ontrent drienvijftich jaer
hier na int ander jaer
quam die stad van hoy voerwaer
ane den hertoghe van brabant
ende dede hem aldus bekant
dat si an hem vallen wilde
in dien dat hise te rechte hilde
ieghen horen here den bisscop
die hem dicke liepe op
ende bescatte ende versloech
meer dant was int ghevoech
die hertoghe dachte in sinen moet
dat die bisscop sinen overmoet
dicken te hem waert hadde ghekeert
ende dat hien dicke hadde onteert
hadde hijt moghen brenghen toe
die hertoghe ontfincse doe
ende si setten in sien hant
beide stat borch ende lant
ende die hertoghe sonder beiden
deedse weder thuus leiden
met ghewapender hant ende na dat
soe besette hi borch ende stat
metten ghenen die hi begheerde
datten bisscop int herte deerde
die hertoghe dede clocken slaen
ende orloghe ghebieden saen
die bisscop weder alsoe
int leste bracht daer toe
van henegouwen die grave
dat men maecte hier ave
te leuwe ene dachvaert
daert tperlament viel wel haert
want der claghen tien tiden
vele waren in elke side
int leste soe bleef die twist
sonder orloghe al ghechist
niet langhe hier na wet vorwaer
doe men screef dertienhondert jaer
ende xlv min noch mere
wert verslaghen die jonghe here
grave willem van hollant
dander daer alsoe ghenant
van den vriesen dat was jammer groot
ende met hem bleven doot
die edele liede meest twaren
die int lant van hollant waren
ende ander liede daer toe mede
die waren uut ander stede
dat die grave hem selven dede
al met sijnre haestichede
int naetste jaer soe ghevel
een orloghe swaer ende fel
tusschen ludick ende haren here
dat die menich becochte zere
die bisscop wert alsoe beraden
dat hi ludick woude scaden
ende vercreech daer toe meneghen man
die in sijnre hulpen daer quam an
dat was die coninc van behem
ende sijn outste sone met hem
die tier tijt in ware dinc
woude sijn almaensche coninc
ende vander marken die grave
die bisscop wasser broeder ave
die grave van loen ende andre heren mede
die ic late hier ter stede
die van ludick worden doe
in haer stad beraden alsoe
dat si ute waren comen
ende hadden een velt ghenomen
daer si verbeiden wouden
der gheenre die comen souden
maer si hadden hen dats waer
met eenre gracht bewaert daer
daer men in moeste tenen gate
om haer vordeel ende haer bate
daer soe sloech met stouten sinne
die here van valkenborch inne
als die waende als ict versta
dat hem dandere volgheden na
daer soe bleef die here doot
ende met hem een groot conroet
van ridderen ende van knapen
die vrome waren ter wapen
ten eersten dat dit was ghedaen
trac die bisscop henen saen
ende al die met hem quamen
trocken achterwaert te samen
alsoe menighen wech alsoe menich hoot
hier moegdi horen wonder groot
dat dese grote here vermaert
alsoe trocken achterwaert
onghestreden clein ende groot
ende lieten haren maech daer doot
onghewroken op dat velt
dits groot wonder waer ment vertelt
eer dit aldus ghesciede
hadden die ludicksche liede
te samen ghesworen dat si
elc anderen souden staen bi
ieghen haren here den bisscop
ende daer deden si ede op
dat si souden sonder begheven
elc bi anderen sterven ende leven
dit was ludick ende hoy die stede
tongren ende sintruden mede
ende dat steken van dinant
ende daer toe al des bisscops lant
dese wouden haren here
ghedwonghen hebben vort mere
ende oec alle haer ommesaten
niemant en sal hem verlaten
op sijns selfs here cracht
het leit al aen gods macht
coninc david scrijft al open
het es in gode beter hopen
dant is in den mensche
dits een woord van wensche
hier bi die ghemeente waert
soe groot van moede ende soe haert
dat hem int leste haer dinc
ter groter scade verghinc
als ic u hier na sal segghen al
daert tijt is ende stede hebben sal
doen men screef dertienhondert vorwaer
ende oec sessenveertich jaer
quam eduwaert met sijnre partien
over die zee in normandien
ende belach een stat hiet cane
die ghinc hi so hardelijc ane
dat hise met crachte wan
ende versloech daer meneghen man
van daer troc hi over die seine
in midden van der vrancscher pleine
tot bi parijs met brande
ende met roeve menegherande
over doese ende die somme
want si en mochten niet al omme
int lant van potau quam hi saen
daer wart hi swaerlike bestaen
van philips van vrancrike
diene bestoet moghentlike
met meneghen here groot
die daer meest bleven doot
die coninc van bemen bleef daer
ende philips broeder dats waer
die grave was van alenchoen
oec soe bleef daer doot doen
die grave van vlaendren met
ende menich lantshere dat wet
philips bevalt sinen paerde
ende reet in amyens sijnre vaerde
daer soe bleven in den nijdspele
dertichdusent vlocs dats vele
die al meest nochtan twaren
ute philips partie waren
ende eduwaert trac vast voert
ende belach kalis die poert
daer hi voer viel voerwaer
in dit vorseide jaer
ontrent op sinte gielis dach
daer hi een jaer voer lach
niet vele min eer hi dan
sinen wille daer af gewan
dat ic dit hebbe vertiet
dat en is sonder sake niet
mer hets om dinc als ic versta
die licht volghen sal hier na
die de yeesten van al desen
horen wil of lesen
ga ten boecke ende lese int licht
dat ic daer af heb ghedicht
want dese yeesten en horen niet
toten brabantschen iet
nu doen eduwaert voer kaleys lach
als ic u voren dede ghewach
soe maecte hi twee huwelike
deene was van lodewike
die grave van vlaendren was dan
daer woude hi sijnre dochter brenghen an
wies vader eduwaert met ghewelt
versloech te cressi op dat velt
des graven moeder ende vader
woenden in vrancrike beide gader
ende hadden vlaendren geruumt beide
om haers volcs ombescheidenheide
doen de grave vernam die mare
dat sijn vader ende moeder doot ware
quam hi saen in vlaendrenlant
om te proevene of hem te hant
iet te bat soude moghen gaen
dant sinen vader had ghedaen
doch wart hi ontfaen voer here
maer in alsulken kere
als si sinen vader hilden
si desen oec houden wilden
hi moest singhen alsulken sanc
als si wilden wast cort of lanc
int leste si hem vore leiden
dat hi moeste sonder beiden
eduwaerts dochter sonder waen
tot enen wive ontfaen
ende dat dat emmer moeste wesen
die grave antwoerde te desen
vele redenen scoene ende goede
ende dat hem dat niet te doen en stoede
want die coninc in corten daghen
sinen vader hadde verslaghen
ende dat hi oec niet en ware soe coene
eneghen huwelic te doene
buten moeder ende vrienden rade
ende dat hijs emmer niet en dade
dit en bescoet cort noch lanc
si namene ieghen sinen danc
ende voerdene metter vaert
vore kaleys tot eduwaert
ende deden hem die joncfrouwe
sijns ondancs doen ondertrouwe
ende daer na al te hant
keerde hi in vlaenderlant
al of hi woude bereiden
sijnre bruloft bescheiden
ende is al heimelike
ontreden in vrancrike
ende vertrac sinen maghen twaren
hoe hi hadde ghevaren
hier na suldi verstaen
hoe hi huwelic heeft ghedaen
aen tshertoghen dochter van brabant
alsoe als mi es becant
dander huwelic dat eduwaert
toe woude brenghen metter vaert
dat was van sijnre suster sone
hertoghe van ghelre was die gone
een jonghelinc van xij jaren
die dwanc hi daer toe twaren
dat hi trouwen moeste dan
des marcgraven dochter van
gulec waest lief of leet
hi moest doen sijns oems beheet
nochtan soe seide hi sere
daer teghen die jonghe here
alsoe jonc als hi was doe
ende toender dese redene toe
dat voermaels een soendinc
ghemaect was in ware dinc
dat den meneghen was becant
tusschen den hertoghe van brabant
ende sinen here sinen vader
ende dat hi dat al gader
houden wilde onghebroken
in welc soendinc was ghesproken
soe wanneer dat hi quame tsijnre oude
ende tsinen jaren dat hi soude
shertoghen dochter trouwen dan
ende wesen haer wettelic man
ende dat sijn vader voer sijn doot
hem bat met ernste groot
dat hi wel stonde in dat belof
ende des niet en ghinghe of
maer wat hi seide daer toe
dat kint wart bedwonghen doe
dat hi die joncvrouwe moest trouwen
hier soe machmen wonder scouwen
dat soe jonghe jonghelinc
hem soe wel hoede selker dinc
dat hi der joncfrouwen niet en dede
daer men huwelic volmaect mede
dat wisten si wel voerwaer
die by den kinderen waren daer
ende binnen corten tiden daer naest
reet die jonghelinc metter haest
heimelic van daer met liste
dats niemant daer en wiste
ende sijn broederken daer mede
ende en hilden tijt noch stede
voer dat si beide tsamen
tantwerpen in die stat quamen
daer si ten selven stonden
den hertoghe van brabant vonden
diese ontfinc met groter weerde
ende gaf hen cledere ende peerde
ende bleven bi den hertoghe daer
als ic u sal segghen hier naer
doen eduwaert lach in brabant
als ic vore dede becant
waert ghemaect eene vorwaerde
tusschen den hertoghe ende eduwaerde
als dat shertoghen dochter scone
soude hebben eduwaerts sone
ende om dat si na maghe waren
soe gheloofde eduwaert twaren
dat hi binnen den coste sijn
binnen sekeren termijn
an den paus soude impetreren
dat hier mede soude dispenseren
ende overlede den termijn
soe soude die vorwaerde niet sijn
eduwaert sende dat es waer
sijn eersame bode hier naer
toten paus tavengoen
maer die paus en wouts niet doen
watmen aen hem sochte doen
want philips wout alsoe
aldus als ghi na hier siet
soe bleef dat huwelic niet
aldus benam sekerlike
coninc philips van vrancrike
dat die hertoghe hier noch ghinder
bestaen en const sijn kinder
want hi en constese nerghen bestaden
eersamelic aen haer gaden
die paus en hadde dat ghijt wet
moeten dispenseren daer met
ende philips hielt die paus in dien
dat hijt nerghens en liet ghescien
daer hem enichsins dochte
dat hem onstade doen mochte
soe dat men duchte dat van desen
brabant sonder oir soude wesen
doen die hertoghe sach al bloet
dat sijn kinder werden groot
ende het al aen philipse stoet
liet hi sincken sinen moet
die hi droech te philips waert
die hem dicke hadde ghedaert
alsoe dat hi sijn kinder bestade
een deel alsoet philips gaedde
sinen outsten sone heinrike
bestaedde hi in vrancrike
aen heer jans dochter sijt seker das
die philips outste sone was
mer si en was noch te waren
out meer dan van vijf jaren
die van vader ende van moeder bede
bestonden ten derden lede
godevaert sinen joncsten sone
bestaedde hi in borboen
an des hertoghen dochter dare
dat ic u segghe dats ware
joncfrouwe margriete die dochter sijn
die scone was ende van doechden fijn
gaf hi van vlaendren den grave
daer ic u hier voer seide ave
sijnre joncster dochter marien
daermen alle goet af mach lien
gafmen als ic u toeghe
van ghelren den hertoghe
die alsoe ontreet sinen oem
als ic u vore dede goem
ende al dese waren
na ghemaghe twaren
nochtan dispenseerde daer met
die seste clement dat wet
alsoet doen philips begeerde
wiens wille hi niet en weerde
sijn outste dochter johanne
was voer comen te manne
aen den grave van hollant
die doot bleef in der vriesen lant
scoene was hi ende wel gheraect
ende van doechden wel volmaect
gheen kint en liet hi van hare
dat was brabant sere contrare
als god die sonder einde leeft
den mensche seghe ende voerspoet gheeft
ende hi dan hem verheft daer in
soe acht god sijns te min
ende gheeften namaels alsoe vele scaden
als hi hem voer gaf ghenaden
aldus eest wildijt verstaen
met dien van ludic vergaen
om dat si hadden eens voerspoet
soe wies hem soe hoghe dien moet
dat hem in hen selven dochte
datse niement deren en mochte
ende trocken uut met groter scaren
als liede die sonder sin waren
in den lande voer ende weder
ende werpen sterke huse ter neder
die edele lieden vorwaer
hadden in den lande daer
ende wouden des bisscops lant
al besetten na haer hant
ghelijc als dat ghemeine diet
in vlaendren plach ende noch pliet
dit volc had ghecoren dan
enen molre tot enen hoeftman
ghelijc dat daer te voren
die vlaminghe hadden ghecoren
jacob van artenvelde
daermen vele wonders af telde
int leste sijn si met allen
voer herkenteel ghevallen
een starc huus ende goet
dat daer op die mase stoet
heer reinare die goede man
dien dat huus toehorede dan
was hier omme in groot verdriet
mer hi en constes gheweren niet
noch oec sijn here die bisscop
selken raet had hi daer op
dat si troken al te hant
aen den hertoghe van brabant
ende baden hem met ernste groot
dat hi hem hulpe in sulker noot
ende dat hise onsetten wilde
ende men seker van hem hilde
ende hi sijn man daer af ware
ende datmen dat vonde clare
die bisscop claghede mede dare
sijn misquaem groot ende sware
ende bat hem met groten moede
dat hi hem in staden stoede
of hi soude des lants moeten begheven
ende een bisscop sijn verdreven
ende der heiligher kerken rechte
die toe hoorden sinte lambrechte
souden al te nieute keren
ende dat hi met gode ende met eren
dese dinc mochte wederstaen
ende groten loen daer af ontfaen
oec soe waren ter selver stede
vorwaerden ghesproken mede
die mi niet wel en sijn cont
soe dat die hertoghe tier stont
metten bisscop soe wart beraden
dat hi hem woude staen in staden
ende nam al te hant sine vaert
met sinen volke te ludic waert
mer eer si daer comen connen
was herkenteel ghewonnen
ende af gheworpen in den gront
dat soe hoghe ende vaste stont
die hertoghe van ghelre twaren
woude met sinen sweer varen
ende oec die grave van loen
int bisdom trocken si doen
tot bi waleme met allen
daer si sijn nedergevallen
daer si doegden groten noot
van den reghene die was soe groot
op enen vridach soe was dat
dat al den dach was soe nat
daer quamen die ludickeren
seer stoutelic ter weren
wel met dertichdusent mans
als beschermeren des lants
die thant al sonder letten
dat lant wilden ontsetten
ende boden velt ende strijt
sonder enich respijt
mer om dat soe reghende doe
en constmen doe niet comen toe
des morgens vroech in ware dinc
eer die sonne wel opghinc
bestreden die vianden al te hant
den hertoghe van ghelrelant
met enen toe houwe groot
daer een deel bleven doot
van sinen besten dats ware
die hi met hem brachte dare
daer was dien goeden jonghen man
een deel tachter aen gedaen dan
maer doen den heren quam die mare
dat ghelre bestreden ware
quamen si te hulpen te hant
riepen si limborch brabant
ende worden die viande vervaert
ende maecten hem te ludic waert
ende in dat vlien ende dat jaghen
wert des volcs daer verslaghen
omtrent vijftien dusent tien daghe
dat seiden dieghene die dit saghen
die te live bleven ontvloen
in ludick ende in hoy doen
heinric van brabant voerwaer
waert ridder ghemaect daer
doen die van sint truden dat saghen
hebben si hem op ghedraghen
den hertoghe van brabant
diese ontfinc al te hant
oec dede hi vellen tier stont
maleme in den gront
dat brabant daer te voren
ghedaen hadde meneghen toren
dus bracht die hertoge van brabant
den bisscop weder in sijn lant
soe dat hier in es bleven
daer hi bi na was uut verdreven
ende mijn here sinte lambrecht
behielt der kerken recht
dit ghesciede voerwaer
doemen screef ons heren jaer
dertien hondert ende veertach
ende vij opten saterdach
daer op lach ter selver stont
sente marien magdalenen avont
in ouden yeesten hebbic ghelesen
dat die ghemeente die sijn gheresen
ende hem verheven soe sere
dat si verdreven haren here
ende verdructense ooc twaren
die van goeden comen waren
want edelheit ende onedelheit
sijn contrarie voer waer gheseit
ende twee contrarien en moghen niet
te gader staen wats gheschiet
alsoe ons wel maect ghewes
die wise aristotiles
maer hoe hoghe si climmen int deinde
vielen si neder met groter sceinde
wet dat ghemeinte ombedwonghen
alder scamelheit es ontspronghen
want hare haet is sekerlike
op wel gheborene ende rike
orosius seit in sijnre schrifturen
als die ghemeente wert in rueren
salmen altoes duchten des
dat lant verloren es
mer als ridderen ende knapen
in rueren werden ter wapen
soe salmen hopen al te hants
dat orbaer es des lants
als een ghemeente es in roeren
soe pleghen si vremder voeren
soe loept dat volc hier ende daer
recht oft sinloes waer
soe settet al sinen toren
op rike liede ende wel gheboren
die willen si ontliven
of des lants verdrieven
ende al die haerthede
die men hen noit mesdede
willen si dan al wreken
selke willen haer huuse breken
sulc wil wreken al gader
dat men ye misdede sinen ouden vader
ende wie daer seide ieghen
worden verslaghen sonder beden
si willent al hebben doot
haer onbesceidenheit is soe groot
ende soe ongheraect met allen
datse weder in dassche vallen
ende meer versmaden worden twaren
dan si te voren ye ghewaren
want onghelijc sonder waen
en mach emmer niet te gader staen
ende eest dat sonder wanc
in vlaendren duert dus lanc
het sal nochtan onverhoet
ter neder vallen alstmen minst moet
in des hertoghen jans tiden
soe moest die heilighe kerke liden
ende doeghen swaerlike
want een deel uut oestrike
quamen met groter partien
ende uten lande van hongherien
jonc out clein ende groot
om die vrese van der doot
leke papen ende clercken
quamen met hopen even sterke
ute oeste al int weste
uut menighe stat ende veste
si ghinghen xxxiij daghe
ende enen halven met selke slaghe
sloeghen si op haer lijf al bloet
dattert bloet uut liep al roet
met gheeselen die yseren waren
dese na mijns sin verclaren
hadden een penitence cleet
daer toe hadden si ghereet
ene hoyke ende enen hoet
waer si quamen metter spoet
songen si alle enen sanc
die hem gheduerde even lanc
dat si hem met gheeselen sloeghen
ende daer na even wel voeghen
dochte als si er scieden of
ende dien hieten si onser vrouwen lof
dese verboden dobbel spel
ende luxurie alsoe wel
ende si verboden diere eden
ende versoende menighe veeden
diemen niet versoenen en conde
al scheen dbeghin goet van gronde
dende hadde gheworden swaer
der heiligher kerken wet voerwaer
hadt alsoe bliven gaende
want waer si lien sittende of staende
of ligghende des sijt vroet
die ghelieten al verwoet
ende die men seide dat waren beseten
dien wouden si hem vermeten
dat si die al te hant
ghenesen souden van den viant
ende hem doen rumen die stede
dat soude doen haer heilichede
dus ghinghen si den viant manen
si wouden weten ende niet wanen
dat si waren machtiger bet
dan enich priester van der wet
selke seide dat hi ter sulker stat
met gode selve dranc ende at
selc die seide oec in trouwen
dat hi selve sprac met onser vrouwen
ende dat hi gode had vonden
met sinen openen bloedighen wonden
ende dat hi hem hiet sonder waen
dat hi hem soude met gheeselen slaen
selc die droech die doot aen een cleet
ende seide den volke ghereet
dat sijn gheselle sonder waen
van der doot waer opghestaen
selc brochten met haren partien
een gans voer waer ic lie
ende seiden dat si hem naer
van miraculen volghden daer
als een in haer gheselscap sterf
die hem van der doot bedarf
dien voerden si voerwaer weet dat
dore elc dorp ende elc stat
met hem al tot si te samen
weder te hare poert quamen
selke dede een silveren cruce maken
ende vertellen in hare spraken
den lieden dat se onse vrouwe brochte
uten hemel diese wrochte
dus maecten si tvolc al blint
waer si quamen al omtrint
met dus ghedanen herisien
dat tvolc met groten partien
aen hen vielen waer si quamen
dus setten si hem alle te samen
ieghen die papen van der kerken
te lachteren der papen werken
ende haers selfs prijsden si sere
ende daden met enen subtilen kere
den joden oec in brabant pine
si leiden hen ane van fenine
dat si hadden ter menegher stede
om dat si dat kerstenhede
al te male souden bederven
daer bi moesten die joden sterven
die hertoghe jan sonder waen
dede die joden alle vaen
selc wart verbrant selc verslaghen
ende selc int water ghedraghen
dus verloren si alle dleven
dit hadden die broeders alle bedreven
ende als die manne dus ghinghen
wouden die wive in ware dinghen
ghelijc den broederen susteren worden
ende als si int broederscap waren ghetorden
soe wederstont die clergie
met hare cracht dese heresie
soe dat al te nieute ghinc
dus ghevielen dese dinc
alsmen dertien hondert screef
ende xlix ende dit bleef
toter helft dat men daer nare
screef dertien hondert ende l jare
int jaer van gracien bekent
onder den sesten paus clement
