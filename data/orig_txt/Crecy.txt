die ten ridderscepe toehoren
tweldoen haddi sint vercoren
siin lant hilti wel te rechte
sine riddren no sine leenknechten
ne liet hi veronrechten niet
ontfarmich was hi up al siin diet
wie dat an hem ghenade begherde
weet dat hise hem niet ne werde
ofte hine hadde al te vele mesdaen
tlant wan hi sint doe ic hu verstaen
daer siin vader huut was verdreven
nu moetic u te kennene gheven
hoet heer vernaderde an elke side
het maecte hier eenen fellen stride
die genevoysen metten ghescutte
trocken vor theer alsoet was nutte
om dinghelsche te wederstane
dinghelsche quamen vaste ane
so daden die fransoyse desghelike
twee overmoedighe princen rike
leeden theer voren an beeden siden
men ghincker scieten ende vaste striden
die quareelen entie strale
vloghen upwart ende te dale
alse dicke als haghel ofte snee
menich wert daer ghevee
an beeden siden up dien dach
dar grote riicheit an beeden lach
men vacht daer al te bitterliken
niemen wilde daer anderen wiken
men cloefder menich beckeneel
so dat dersenen ende tbloot al gheel
uten hoefde moesten vallen
van bitteren stride hoordi nie callen
hi was so fel ende so onghier
huten helmen spranc dat vier
menich lachame wert daer dorsteken
datter die darmen huut moesten leken
men slough af aerm ende been
die striit verbitterde al in een
men slougher menighen onder voet
die nemmermee daer na up ne stoet
theer quam te hope an beeden siden
niemen wilde daer anderen miden
men vachter bitterlike vort ende weder
die swerde ghinghen up ende neder
elc slouch daer anderen seere
die perde liepen al sonder heere
tghecriisch ende tgheroup was groot
om die vreese van der doot
die daer menich man ontfinc
ghine saecht nie so bitter dinc
onder slaen ende onder steken
tbloot liep daer gheliic beken
dit was bitter an te siene
ic waenre vc warven tiene
storven up den selven dach
die men langhe wel claghen mach
so overbitter was die striit
ende hi gheduerde langhe tiit
stekende slaende slach in slach
niemen dede anderen gheen verdrach
menich hant menich been
slougher men af al in een
menich hoeft menich lichame
was daer dor carpult onbequame
so datter tbloot door die maelgen dranc
dese striit was stuer ende even stranc
daer staerf menich in dat tempeest
mer over die fransoysen ghinct meest
dat scade was ende iammer groot
so menich edelman bleefer doot
dat ict ghetal niet can ghenomen
men sacher deen in dander dromen
ende vaste up mallinc anderen slaen
gheliic dat smede siin ghestaen
in smessen ende up aenbilte smeden
also vachtmer te menigher steden
altoes slaende slach in slach
niemen dede anderen gheen verdrach
elc slouch vaste in den hoep
daer cochte menich dieren coep
dien metten selven moeste betalen
daer moeste menich de doot behalen
dat scade was ende iammerhede
dat si storven te diere stede
sine hadden ghestorven vor sarasine
god losse die sielen huut aller pinen
si siin met gode hopic wel seere
si storven met haren rechten heere
daer starf die coninc van beyhem
ende menich man met hem
daer storven hertoghen ende graven
ende baenruetsen rike van haven
ridderen poorteren ende menich man
die ic niet alle ghenomen can
dat dinghelsche niemen save lieten
des moghen si hem selven witen
dat daer so menich prince groot
moest bederven in siin bloot
god hebbe die sielen van allen
hier af ne willic nemmeer callen
maer die coninc van inghelant
stichte vaste roef ende brant
weet dat hi doe nam sine vaert
lanx ter zee te calays waert
sine overmoedichede was groot
menighen brochti ter doot
dus voer hi voert totter tijt
dat die coninc vor calays rijt
voort datti met rove ende brande
alomme woeste bin den lande
menich dorp ende menich stede
buten calais op die heide
ghinc dinghelsche coninc doe campieren
hi swoer datti in gheere manieren
nemmermee ne sciede van dare
hine souder ligghen ende sine scare
tote dat hi die stede ghewan
tlant saelgierdi verre dan
die wile dat hi vor calais lach
hi lacher voren menighen dach
int iaer ons heeren wien dat wondert
alsmen screef m ende ccc
ende dartoe xlvi mede
doe quam die coninc voer die stede
daer hi voren lach i iaer
drie weken min ic segghet claer
up den troest van den vlaminghen
bestont die coninc so hoghe dinghen
als datti die poort beleide
om dat hem vlaendren so scone seide
te sorcorsene van dranke vitaelge
ende volx ghenouch tsiner bataelge
si hilden werdich wel haer wort
te greveninghe vor die port
brochte menich hinghels ghelt
van hongher warsi alle ghefelt
sine hadden bin langhen niet gheten
ic doe u wel die warheit weten
dat dinghelsche gaven om broot
i greepsem swarts ghelts dor noot
