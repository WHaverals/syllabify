bid allegader jonc ende out
dat hi die sinen doet ant hout
des cruces doer onsen wille woud liden
ons verlicht indesen tiden
hert ende sin hier toe verleen
want al wer des menschen hert en steen
woude hi gheven sin ende oren
dese hystorie te horen
hi soude duchten ende beven
tot int eynde van sinen leven
soe wer dat hi hoerde nomen
distorie die hier na comen
ic heb menich dinc ghehoert
vruchtelic ende seer swer woert
mar noit en quam mi dicht soe na
als dese hystorie die ic besta
noch die mi soe seer verswerde
als ic u van woerde te woerde
segghen als die hystorie leghet
ende als ons die meyster seghet
want ons sente gregorius toghet
vele wat die ziele doghet
die van desen lichaem es versceyden
om quade quaetheit te verleyden
den ghenen in doechden te sterken
met exempele van goeden werken
beghin ic te boudeliker voert
want hi seghet in sine woert
dat in die teghen wordicheit
als die ziele uten lichaem sceyt
enghele siin quade of goede
die die ziele hebben in hoede
ende na hoer verdiente leiden
ter bliscap of ter drovicheiden
si segghen van menschen die noch leven
van den dinghen hebben voert gheven
diemen noch noit ghescien vernam
ic laet die reden waent hem quam
want die meester seghet dat
soe gheloves des dinghes te bat
hi seghet van gheesten die van hier
ghevaren waren ende quamen scier
ten lichaem weder ende orconden
van sulker dinc die si der vonden
of van bliscapen of van rouwen
het was oec dinc diemen mocht scouwen
alsmen in der werelt vint
datmen haet of datmen mint
materie diemen mach hanteren
of hoer ghelijc in allen maniren
husen poerten water vier
menschen beesten menighertier
vlammen scepen brugghen straten
alsmen noemt ter werelt baten
ende elc mensche voer oghen siet
diemen volghet of diemen vliet
ende van den lichame varen
dat mense op wert met den haren
hinc ende dede onghevoech
met voten stac met handen sloech
daer toe van menigherhande torment
der si in waren ghesent
desen man salmen gheloven
men wil hem siins rechts beroven
men hevet vonden dicke dat lieden
vraechden als menschen verscieden
wer si voren of wat si vonden
of wat si daden of begonden
want wijt en weten noit noch saghen
soe moeten wi duchten bet dan vraghen
wie der sekerlijc bestaen
wech die hi noit en hevet ghegaen
mar seker sijt dat goet leven
quaden eynde niet mach gheven
al draghet verdiente hier crone
na die doet comet lone
ende die pine die der na coemt
dat es tfaghevier alsmen noemt
alder elc mensche die hier boven
comen sal met enighen loven
hine moet werden ghepurgeert
na dien dat sine verdiente begheert
ja mensche gode ende vercoren
moeten inder pine behoeren
want die pine materelijc es
soe behoert des sijt ghewes
die stat materelic te wesen
der men eyndet die pine van desent
nu es die swerste pine hier onder
datte segghen es wonder
dattet algader dat nederste es
die meeste vroude des sijt ghewes
es dat hoechste datmen hevet
ende elc hevet staet alsmen hem gevet
in midden staen quade ende goden
als wi in deser dinc bevroeden
die meesters proven provelijc
dattie helle onder erdrijc
staet ende nu hoert dat es wer
als en kerker donker ende swer
ende dat paradijs dat leecht
recht int oesten alsmen seecht
het es erdrijc dat verstaet
der men die zielen in ontfaet
die uten vaghevier sin ghesent
der si ghedoecht hebben torment
ende der si blide te gader siin
want het seghet sente augustiin
die zielen siin tot opten dach
der niemant niet verborghen mach
in sonderlingher stat allene
der elkerlijc groet ende clene
hevet na dat hi hevet ghedaen
in vrouden of in pinen staen
dat sente augustiin weten doet
ende ons gregorius maket vroet
dat gheeste die onmaterelic siin
moghen van vier doghen piin
dat van materien hevet siin wesen
moghen wi merken wel in desen
mar sine doghen niet ghelijc
na sine verdiente hevet elkerlijc
wine moghent oec niet weten voren
want wine moghent sien no horen
mar van hem die van hene varen
die bi wille gods weder verbaren
werden teken materien ghelijc
gheseghet te betoghen gheestelic
want sine moghent sien noch horen
ende waen hem in sulken voeden
ende als si weder te leven quamen
niet dan lichamelike dinc vernamen
en mochten die dinc niet bet bedieden
want wi daer noit en ghescieden
hier bi seg ic dat dese jeste
niet en was ghesien in gheeste
mar levende wakende ende voersien
sach yeman des ghelijc ghescien
recht oft lichamelijc had ghewesen
wie mi oec vroet maecte van desen
wie hi was die dit ghevel
suldi int eynde horen wel
nu wil ic tot der jesten gaen
merct ghijt soe moechdijt verstaen
hoe dit mirakels wert ghevonden
suldi horen in corten stonden
mar daer miin reden af sal wesen
was dander vandesen
doen hi was comen in hierlant
gods woert der maken becant
met miraculen hem te betoghen
of hise soude bekeren moghen
van hoer onnatuerlicheit
seide hoer pine torment ende arbeit
der hellen ende des paradijs
vroude maecte hi hem wijs
of hi met anxt of met hopen
hem die quaetheit of mocht copen
die dese hystorie eerst ontbant
seghet dat hise als beesten vant
patricius dese heilighe man
seide hem pine ende anxt ende dan
van hemelrijc die bliscap mede
si antwoerden hoer onseden
te christum nemmermeer te keren
wat hi hem der of mocht leren
ten wer dat enighe van hem allen
mocht ghesien ende ghevallen
der zaligher bliscap der met oghen
der quader pine die si der doghen
saghe hijt ende dan alsoe wer
ghelovede hem te bet van daer
die heilighe man riep op gode
met vasten waken ende met node
om dese liede salicheit
ende als hi lach in desen arbeit
voer des volcs groet onsede
verbaerde hem god der ter stede
gaf hem der evangelien woert
enen staf gaf hi hem voert
diemen noch in hierlant hevet
voer heilichdom als reden ghevet
want hem die stoc jhesus gaf
soe heet die stoc jhesus staf
der men of bescreven vint
in malachies vite diet kent
wie der noch overste bisscop es
hevet in teken des sijt ghewes
doe leide god patricius van daer
ende toechde hem en put die swer
ende donker in te sien was mede
in ene heymelike donker stede
ende seide hem dat wie der inne
gaen woude met voerhoeden sinne
enen dach ende enen nacht
van der tijt datmen der bracht
met berouwe van sire mesdaet
van allen sonden soude oflaet
hebben die hi noit dede
hi soude oec sien der zaligher stede
wer si sin in wat staet
der quader pine ende hoer onbaet
god voer hene als hijt gheboet
die heilighe man dreef bliscap groet
dat hem der god woude openbaren
ende hem den put der condich waren
biden put en scone kerke
reguliers canonic ende clerke
sette hi der in ende ene mure
dede hi maken wel ter cure
om den put om dat hi woude
dat der toe niemant comen soude
noch heymelic der toe gheraken
des om dede hire en doer an maken
hine had orlof met sinen monde
of deser dinc niet en bestonde
die prior heet hi na desen
hoeder des slotels wesen
nu vele liede hadden bestaen
dese dinc en waren in ghegaen
bi sente patricius leven
exempel van pinen hadden ghegheven
die si douchden ende van vrouden
die si zaghen ende scouden
patricius bi sinen leven
hem heet hi allen dat si screven
die inden cloester woenden daer
doe begonst dat volc der naer
den heilighen man vele bet te horen
dan si daden te voren
want sijt seiden ende orconden
die der waren alsijt vonden
ende wantmen daer die sonden doemt
soe es die stat dat vaghevier ghenoemt
ende wantet sente patricius eerst sach hijr
hetet sente patricius vaghevier
mar dat cloester ende die kerke mede
heet regulus na die lants sede
dien ic te voren las
die van heilighen leven was
dat hi van ouder in siin hovet
al sine tande waren berovet
sonder enen had hi behouden
der hi ghemac of nemen soude
gregorius spreect ende secht wale
al en hevet en oud man ghene quale
douder ghevet hem vele siecheiden
die gode man der ic of seide
dede hem ene camer maken
biden dormter om dese saken
dat van sire groter oude
niemant swerheit hebben soude
die jonghe broders van binnen
vraechden dicke om spel van minnen
vader ghi sijt out van jaren
welc tijt wildi henen varen
hoe langhe tijt wildi bliven herneder
die goede man andwoerde weder
wert siin ghewille die mi gheboet
ic had vele liever den doet
dan langhe aldus hier te leven
hijr en can ic niet besheven
dan rouwe droefheit ende mesweinde
ghinder es bliscap sonder eynde
die moniken hoerden dicwarf
eer die heilige prior starf
van horen dormter dicke ende langhe
in sinre camer enghel met sanghe
der enghele sanc al hier te voren
was aldus als ghi moecht horen
salich bistu in alre tijt
ende god es ghebenedijt
die altoes es inden mont
ende spise en at in ghere stont
van begheren plachte deren
want spise die hi plach te teren
was sout ende broet ende anders niet
water cout als inden vliet
die gode man die heilichlike
hier gheleeft had in erdrike
quam van leven hier ter doet
starf ende voer daert god gheboet
oec soe vint ict bescreven
dat in sente patricius leven
vele liede diet bestonden
om aflaet van horen sonden
ghinghen der in alsmen hem hiet
som quamen weder ende som niet
die niet en quamen wistmen wel vorwer
dat si vervaren waer daer
oec wat si saghen of hoerden
screefmen daer van woerde te worde
van hem die weder comen waer
nu hevet patricius al daer
in sine na comers dit gheset
dat niemant en mach inden pet
die dat vaghevier heet tot eighen stonden
hine heb orlof vandes bisscops monde
die daer es here ende dan bestaet
met eyghen wille voer sine mesdaet
als hi dan ten bisscop coemt
ende sinen wille voer hem noemt
die bisscop seecht dat hys ombere
dat wer beter dan hi inkere
want hem menich des an nam
ende somich noit weder en quam
ende wijl hijs dan niet ave staen
ende hijt emmer aen wil gaen
die bisscop ghevet hem lettren mede
ende laten varen der ter stede
als die prior die brieve ontfaet
ende sine begheert der in verstaet
ontraet hi hem der integaen
ander penitencie te ontfaen
ende seit dat hem des menich an nam
ende somich noit weder quam
siet hi dan dat hi altoes
blivet indesen dat hi coes
soe doet hine in die kerke mede
xv daghe in sine ghebede
als dese tijt es om lopen
doet die prior te gader ropen
al die clergie vandaer bi
ende doet hem singhen misse dat hi
dat sacrament der in ontfae
met wiwater gheseghent der na
als die heilighe lude langhe
hebben gheset der na met sanghe
met processien ledemen ter doer
ten vaghevier als ic heb voer
ghehoert ende die prior ondoet
die doer des puts ende maket vroet
des duvels list ende oec die pine
diemen der doghen moet in scine
dat vormaels menich man begonde
ende somich niet weder comen conde
ende of hijt niet wil achter laten
ende altoes blivet in enen state
der priester segheninghe der ter stede
nemet hi ende bid om hoer bede
metter hant voer siin hovet
maket hi en cruce des ghelovet
der nae soe gaet hi in dat gat
die prior ontsluut die doer na dat
ende die processie gaet ter kerke
weder ende voldoet gods werke
des ander daechs als ghi moecht horen
gaen si weder ter doren
vintment daer ter selver tijt
gaen si weder met jolijt
der moet hi xv daghe na desen
met herten in ghebede wesen
vintmen niet ter selver stont
des ander daechs maecmen cont
den volke dat hi es vervaren
ende nemmeer en sal verbaren
die prior ontsluut die doer van binnen
ende gaen van daer als sijt bekennen
het gheviel alhier te voren
dat en ridder ut vercoren
eer die coninc sthephen bleef
bi sinen tiden oec diet screef
der ic dese reden of sal dichten
desen bisscop quam te biechten
die inden bisdom was heer
der dat vaghevier staet der ic of seide eer
die bisscop scouten om sine sonden
want hi met handen ende met monden
god verbolghen had swerlijc
ende der om most derven siin rijc
die ridder die was drovich seer
ende pensde hoe hi sinen heer
die hi swerlic had verwracht
beteren mocht in siin ghedacht
die bisscop sette hem met desen
penitencie na siin wesen
na sine sonden ende sine mesdaet
die ridder sprac here verstaet
want ic soe seer heb god verbolghen
moet der sware penitencie na volghen
mach ic miin sonden beteren hier
in sente patricius vaghevier
wil ic voer mine mesdaden gaen
die bisscop riet hem weder saen
mar die ridder had mans cracht
ende helt hem altoes in siin ghedacht
die bisscop sprac thadde menich an nomen
die noit weder en was comen
als die ridder dat wer verstoet
des ridders sin ende sinen moet
dat hi die dinc niet woude begheven
hiet hi hem nemen moniken leven
doe sprac hi dat hijt niet en dede
hine had int vaghevier sine mesdede
ghebetert die hi had bekent
doe wert hi ten prior ghesent
in maniren alsoe voert
als ghi voren hebt ghehoert
xv daghe was hi in die kerke
dedemen comen papen ende clerke
ende dede misse singhen vroe
dat sacrament ontfenc hi doe
ende wert ten put gheleet der naer
met processien ende met sanghe claer
die prior die onsloet die doer
ende sprac hem toe nu siet u voer
nu siedi wat ghi bestaet
hets beter noch doet onsen raet
ende latet achter ende doet el
penitencie soe doet wel
want menich dese dinc an nam
ende somich noit weder quam
bi dat si hoerden ende saghen
dat sijs niet en conden verdraghen
ende int ghelove niet vast waren
soe mosten si te mael vervaren
mar wildijt emmer der in boten
ic sal u segghen dierste onmoten
hi sprac ja ic met rouwen van binnen
wil ict voer mine mesdaet beghinnen
doe andwoerde die gode man
ghi sult in gods name in gaen dan
inden put vast neder gaen
tot dat ghi en velt siet voer u staen
der in suldi vinden en sale
meesterlic ghemaect wale
