die edele graue roelant
volgede hem te hant
ende nam te roelande ware
inder sarasinen scare
als oliuier vernam
dat roelant bi hem quam
gaf hi roelant eenen slach
want hijs niet en sach
hi weende met herte seere
ende bat onsen heere
dat hi der sielen plege
ende te hemelrijc gewege
rroelant viel neder in ommacht
ende lach hem selnen ombedacht
alse hi bequam hadde hijs toren
dat hi sinen geselle hadt verloren
sonder gautier ende tulpijn van riemen
doen sprac gautier tsniemen
al daer hi geuloen quam
ende hi roelant vernam
hi sprac ten graue roelant
die doot es mi becant
hi souder node sonder waen
logen toe hebben gedaen
waer iemen diere wederseide
hi dader mi aen leide
noch doe vacht roelant
met wel willeger hant
nochtan was hi vermoyt seere
dat hi qualijc mochte meere
doen setti den horen te monde
ende blies een lange stonde
dat hem dede onsochte
want hem den hemel scoren dochte
karel hoert daer hi was
ende wert geware das
die busscop tulpijn hi riep
daer hi te voete vechten liep
keert herwaert edel genoot
ic wille bi v bliuen doot
ic wille v deilen euel ende goet
dat hebbic nv in minen moet
laet ons diere vercopen ouer al
karel comt die ons wreken sal
doen socht roelant ouer al
beide op berch ende in dal
hi vant uorne ende noyone
auctor ende samsoene
ende ingeleer van gasscoen
berengier met siere commoendien
roelant droechse met pinen
alle voer tulpine
gi wart van coenen daden
ende const wel v vriende beraden
roelant dreef groot mesbaer
om sinen gesselle aldaer
mi waer leet soudic leuen
na dat ghi doot sijt bleuen
