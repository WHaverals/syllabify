die eerste bouc nemet sijn begin
also alse die werelt ginc in
hoe adam was gemaect ende yeve
hoe si verghaten die gods lieve
hoe haer geslachte van hem quam
hoe die lovie die werelt nam
hoe naer die lovie voer dat diet
hoe god die tongen versciet
hoe abraham ende sine neven
alleene int gelove bleven
ende strect vort tote josephs doot
die in egypten was here groot
ende hevet liii capiteele inne
vanden ende toten beghinne
die ander bouc neemt sijn begin
an moyses meer no min
hoe dat hi geboren waert
hoe hi geplaget ende vervaert
hevet egypten met groter pine
hoe hi voer dordie wostine
ende leedde tfolc van ysrael
ende wat wondere hem ghevel
hoe dat hi ontfinc de wet
hoe hi staerf al ombesmet
wat wondere in sinen tiden
andere lieden moesten liden
hoe josue na moyses
hertoghe gemaket es
hoe die van ysrael bailliuwe
na yosue maecten nuwe
van othoniel van delbora
van gedeone ende oec daer na
van abimalech van tela mede
torloghe van teben die stede
van hercules van jeptee
van troyen oec orloge mee
hoe bartaenyen ende vrancrike
van troyen quam gemeenlike
van sampsoene ende daer na also wel
van hely ende van samuel
van saul davite ende salomoene
ende van alder juedscer crone
ende hoe dat sise verloren
haer gevangnessen ende haer toren
tote cyrus die hem helpen began
entie babylonien wan
dese bouc hevet bi ghetale
l capiteele weetmen wale
die derde bouc begint aldaer
daer cyrus met orloge zwaer
verwan dat lantscap van meden
ende brachte met moghentheden
int lant van persen die crone
hoe hi verwan babylone
ende hoe hi scout die jueden vri
ende daer naer mede hoe hi
cressus verwan coninc van lyden
ende hoe hi na velde tien tiden
van liden die coninc crone
daer naer hoe hi staerf onscone
ende van cambises sinen sone
ende hoe hi regneerde die ghone
ende hoe fel hi oec was
vanden wisen pictagoras
daer naer hoe werringe groot
wart na des cambises doot
hoe darijs ydaspis sone
coninc mede wart na tghone
hoe hi orloghede ende street
up syten ende up grieken gereet
daer na van sinen sone xerces
hoe hi mede wilde volgen des
ende hoe hi wart gesconfiert
hoe sijn geslachte na hem tiert
van atexerces ende van ypocras
van socrates die vroet oec was
van darius die na sogdiane
tlant van persen oec vinc ane
van assuerus ende van platoene
ende van dyogenes doene
van carthago van cycile
die orlogeden lange wile
van brennus ende vanden gallen
hoe si rome daden vallen
assuerus doot hoe persen vaert
ende hoe othus coninc waert
hoe phillip van machedone
fellike drouch die coninc crone
lvi capiteele hevet in
dese bouc no meer no min
die vierde bouc neemt sijn begin
hoe ter werelt quam in
alexander die here groot
die noch nie en hadde ghenoot
hoe dattene neptanabus wan
alse sine ystorie seggen can
hoe hi te pisen wan een spel
van xenocrates also wel
daer naer coninc othus doot
daer naer hoe in persen here groot
wart arges coninc othus sone
van manlus torquaet na tgone
die in rome was here groot
daer naer coninc phillips doot
hoe gheseedt waren beede gader
alexander ende phillip sijn vader
hoe alexander orloghen bestont
hoe hi wart te rome cont
hoe hi affrike ende surie
ende egypten wan die vrie
darius lettren ende prosent
ende wat alexander weder sent
hoe hi wan theben ende atheenen
hoe hi darius dede weenen
vanden zeghe dien hi wan
daer naer vanden fieren man
hoe hi up jherusalem
een deel oetmoedeghede hem
hoe hi tote amone daer na
voer ten temple te lybia
daerna hoe anderwaerven vacht
darius up hem met groter cracht
sijn verlies ende sinen rouwe
hoe alexander in sine trouwe
trike van persen ende van meden
dwanc met groter mogentheden
coninc darius doot ende ende
van meesters die men doe kende
aneximines ende tier ure
eenen anderen hiet epicure
van syten ende also wel
vanden volke van ysrael
hoe dat hi wrac darius doot
dat hovesceit was ende eere groot
clitus doot ende oec naer des
hoe dat doe staerf calistenes
vanden lande van endi
hoe alexander die here vri
daer inquam ende hoe hi verwan
porruse den stouten man
hoe dat oec die here jonc
in subdracas spranc sinen spronc
van candasis die coninginne
die sere wijs was van zinne
hoe hi besochte daer na
dat wonder van india
hoe hem die doot was vorseit
hoe hi met groter dorperheit
ghevenijnt was ende vergeven
ende hoe hi endde sijn leven
hoe die bracmanne ende hi screven
onderlinghe haer leven
hier in sijn tsinen deele
lxi capiteele
binnen desen vijften bouke staet
hoemen deelt ende hoet gaet
alexanders rike groot
in stucken naer sine doot
van theophrastus den wisen man
van sinen sproken daer zin leit an
van tholomeus den vrien
die egypten ende surien
gewan na alexanders doot
vanden samiten die scade groot
daden up rome die stat
van papyruse die wrac dat
van fabiuse die int ende
alle die samiten scende
hoe die romeine die sabine
verwan bi curus pine
hoe hi verwan met sinen roten
pyrrus coninc van epyroten
olimpias doot alexanders moeder
die phillippe slouch sinen broeder
hoe trike van surien began
naer alexander den stouten man
van socrates den vrien
die den tor maecte talexandrien
van philadelphus tholomeus
ende hoe hem eleazarus
sendde omme sine bede
die lxx vroede mede
om te scrivene der joden wet
ende daer naer so es gheset
brennus doot ende hoe de sine
storven doe si apolline
roven wilden ende sine liede
wat wondere in rome gesciede
den strijt van rome die ghemeene
scadelijc was vanden picheene
van coninc pirrus die onscone
verwan trike van machedone
vanden twiste swaer ende onvro
tusscen rome ende carthago
van hanibal hoe hi ytale
wilde winnen altemale
van regulus hoe dat hi vacht
up affrike met siere cracht
ende hoe dat hi wart gevaen
ende dat roemsche rike ontaen
hoe die romeine daer naer sinden
om affrike winnen ende schinden
paulus ende silvius
hoe si den wijch wonnen dus
dorloghe van hasdrubal
hoe up hem den strijt wan al
mettellus die van rome quam
ende meneghen dat leven nam
van philadelphus orloge mede
ende van siere grotere rijchede
den strijt van rome ende van gallen
van haniballe die met allen
van carthago up rome quam
ende menegen dat leven nam
van sypioene die vromechlike
rome wrac over affrike
up sifax ende up hasdrubal
ende upten stouten hanibal
hoe die romeine die eylande
ende surien wonnen in hande
van anthyocus ephifane
die den jueden swaer lach ane
hoe die romeine wonnen scone
dat rike van machedone
vanden machabeus judas
hoe stout ende hoe vrome hi was
hoe carthago wart ghevelt
hoe cleene azien met gewelt
andat roemsche rike quam
hoe cilla echt orloge annam
dese bouc strect hem ende sijn tiden
al tote keyser julius tiden
ende hevet te sinen deele
lxxvi capyteele
die seste bouc neemt sijn begin
daer die mogentheit comt in
vanden roemscen keyserrike
hoe die gallen mogendelike
entie germane ende de aquitane
worden rome bedwongen ane
bertaengen dat nu es inglant
daer hi groot wederstoot in vant
tullius sproken volgere mede
vul van grotere wijshede
hoe rome entie senature
worden juliuse sture
hoe pompejus entie romeine
julius verwan al reine
ende egypten ende affrike
verwan ende wart mogentlike
keyser te rome indie stede
sine ghedane ende sine zede
julius doot ende oec daer naer
hoe augustus wart keyser daer
sine ghedane ende sine zede
hoe te jherusalem indie stede
herodes coninc wart gheset
van anthonise om sine wet
hoe hi verloos lijf ende goet
om sinen groten overmoet
hoe versoenden jegen augustus
die persen doent verginc aldus
herodes aventuren mede
die sproken van verroens wijshede
van virgiliuse ende sijn wonder
ende sine sproken besonder
die gebornesse van marien
die wi moeder ende maget lyen
oratius doot ende sine wort
diemen in proverbien hort
hoe der werelt ommeganc
quam in augustus bedwanc
dat huwelijc al vul trouwen
tusscen josephe ende onser vrouwen
hoe onse vrouwe gebodsceept wert
hoe soe setten hare vaert
joseph ende maria mede
tote bethlem indie stede
jhesus gebornesse ende te handen
iii coningen met offranden
hoe herodes dede slaen doot
die kindere om sine quaetheit groet
hoe maria in egypten vlo
met jhesus ende met joseph also
herodes plaghe ende sine doot
hoe sijn sone wart here groot
augustus doot ende daer na aldus
die proverbien van ovidius
dese hevet in sijn ommegaen
lvi capyteele ontfaen
die sevende bouc hevet in
van tyberius sijn beghin
den derden keyser onder die romeine
hoe hi eerst goet was daer na onreine
van paulinen die aventure
die ghehoent was wel ter cure
van pylatuse van baptisten
hoe hi doopte jhesum cristen
ons heren vastene entie worde
daerne sathanas in corde
hoe jhesus keerde water in wine
hoe hi oec coos die jongers sine
pietre andriese jacob jhan
hoe herodes den heilegen man
baptisten vinc ende hoe ter stonde
jhesus cristus predeken begonde
ende coos xii apostele mede
ende meneghe miracle dede
baptisten doot ende hoe tien tiden
die jueden onsen here beniden
hoe hi lazaruse verwecte
hoe agabarus up hem mecte
dat hi quame in sine stede
omme te sine in goeden vrede
ende hoe hem jhesus vriendelike
sendde in een cleet sine gelike
hoe jhesus quam te jherusalem
hoe men met palmen quam jegen hem
hoe hi verdreef uut met leede
copers ende vercopers beede
vanden temple ende hi dede
vele miraclen daer ter stede
hoe dattene judas verriet
hoe dat hi hem vangen liet
platten crucen geselen an thout
hoene longus sonder scout
indie zide stac ende hem bekeerde
hoe hi sider omdat hi leerde
onse gelove al openbare
wart ons heren maertelare
hoe god was int graf geleit
ende met siere mogentheit
die helle rovede omdie keytive
ende verrees van dode te live
hoe hem jhesus daer na verbaerde
van josephs pine van sire onwerde
diene vander crucen dede
van sinen aventuren mede
van symions ii kindren saen
die vander doot waren upgestaen
hoe mathias apostel sat
indes verraders judas stat
hoe die heilege geest quam inne
den apostelen inden zinne
der apostelen predicade
stevens doot met fellen rade
van symeone den toverare
van saulus die wert paulus dare
onser vrouwen henevaert
vanden live te hemele waert
ende wat daer af hevet geset
in haren bouke elyzabeth
ende onser vrouwen miraclen mede
xl staende teere stede
die gesciet sijn harentare
in menech lant openbare
van paulus hoe hi bekende hem
den apostele van jherusalem
wat pylatus tyberiuse screef
van onsen here hoe hi doot bleef
ende hoe dat tyberius woude
datmen vor god houden soude
van herodese agrippa
ende tyberius doot daer na
hoe gayus quam ten keyserrike
hoe hi uphief mogendelike
herodes agrippa ende gaf hem
die crone van jherusalem
gayus suffen alse een sod
hoe hi wilde wesen god
ende daer naer in corter uren
vermort was biden senaturen
dese bouc hevet te sinen deele
c ende een capyteele
men vint inden achtenden bouc
die des wille doen ondersouc
hoe na gayus caligula
claudius keyser wart daer na
sine manieren sine zeden
hoe agrippa met felheden
sente jacobpe van conpostelle
ontliven dede alse die felle
sente jacobs jeesten mede
ende sine miraclen die hi dede
van paulus ende van barnabas
hoe saulus paulus geheten was
hoe sente pieter te rome quam
hoe hi dat pauescap anenam
hoe marcus dewangelie screef
hoe dewangelie staende bleef
daer naer alle die pauesen mede
bi namen van rome der stede
van beginne tote onsen tiden
suldi hier horen overliden
daer naer paulus predicade
hoe athenen bi sinen rade
wart van orloghen quite
van denyse den aryopaghite
hoe paulus gevaen wart mede
te jherusalem indie stede
ende te rome wart ghesent
hoe onteert ende gescent
die jueden worden alle
eer si quamen te quaden valle
claudius des keysers doot
menege proverbie groot
vanden wisen seneca
perseus proverbien daer na
ende oec ten achtersten male
die bloemen van juvenale
dese bouc die hevet in
lxxviii capiteele niet min
die de werelt eerst werrelt hiet
hine was al in dole niet
hij gaf hare bina rechten name
want bider mesdaet van adame
daer hi gode omme vererrede
entie werelt al verwerrede
so es hare die name comen
werrelt machmen de werelt nomen
want ie sidert alle jare
hevet soe sijn gewerret in hare
wie dan weten begaert
hoe swaerlike ende hoe hinderwaert
soe hevet ghesijn gewerret dan
sidert dat die eerste man
ghemaket was vander erden lime
hi come ende lese minen rime
hier vint hijs meer in rechten ware
dan els ieweren openbare
niemen en wane no en peinse
dat ic dit in boerden veinse
maer biden coninc loduwike
die coninc was in vrancrike
ende voer thunus staerf int here
bi sinen wille bi sinen ghere
versaemde dit uut vele boeken
diemen verre dede souken
een jacopijn een predicare
ende maket alder werelt mare
in xxxi bouken wale
ende hietse spiegle ystoriale
omme datmer in ziet openbare
van vele ystorien dat ware
van allen coningen die oint waren
die met ridderliker scaren
die werelt dwongen ende dorvochten
hoe si hare dinc vulbrochten
hoe si begonsten hoe si enden
hoe si hare vianden scenden
van allen roemschen keyseren mede
van allen pauesen vander stede
van philosophen van poeten
van vrayen ende van valschen propheten
al neder toter coemst ons heren
die de maget drouch met eeren
entie nieuwe wet daer naer
meneghe pine groot ende swaer
die kerstijnheit leet onder tswaert
onthier ende gedoopt waert
constantijn die keyser was
ende van laserscepe genas
ende cortelike van aneginge
hoe die werelt hare dinge
ghehandelt heeft tote onsen tiden
suldi hier horen overliden
dien dan die boerde vanden grale
die loghene van perchevale
ende andere vele valscher saghen
vernoyen ende niet en behaghen
houde desen spiegle ystoriale
over die truffen van lenvale
want hier vintmen al besonder
waerheit ende menech wonder
wijsheit ende scone leringhe
ende reine dachcortinghe
also alse broeder vincent
tote beauays int covent
versaemde die predicare
die de loghene hadde ommare
dese ystorien altemale
vanden spiegle ystoriale
salic uten latine dichten
in sconen worden ende in lichten
eist dat mi god wille gheven
ghesonde tijt ende leven
die jeesten daer af al ghemeene
maer die clergie alleene
diere vele in es gesayt
willic dat dat paepscap mayt
want den leeken eist te swaer
ende oec mede hebbic vaer
dat des dat paepscap belgen soude
of ic mi dies onderwinden woude
ende anderwaerven hebbic gewesen
in haer begripen van desen
want ic leeken weten dede
uter byblen die heimelichede
hare biddic diet al vermach
naest gode die in hare lach
dat soe mi daer boven bejaghe
sin ende ghesonde daghe
dat ic dit bouc vulmaken moete
ende ic mine mesdaet gheboete
grave florens coninc willems sone
ontfaet dit werc ghi waert de ghone
die mi dit dede anevaen
ghenoughet u wildijt ontfaen
danckelike so bem ics vro
ende ic houts mi gepayt also
god geve u leven sonder blame
ic beghinne in ons heren name
god es begin dat niene began
daer alle beginne in ende an
hare beginne in hebben ontfaen
maer gheene herte en can verstaen
noch tonge besceden daer bi
te vullen wel wat god si
dies ware hi ries diet verre sochte
want hi lichte dolen mochte
hi es die wi niet verliesen mogen
en si dat wi sijn bedroghen
hi es die niemen souken can
hine si vermaent daer an
hi es die niemene en vint dats waer
hine si reine ende claer
hi es daer onse gelove toe wect
ende onse hope oec toe trect
ende daer onse minne toe voeget
siet dat u hier bi genoeget
hi es alse ons die heilegen leeren
die nemmermeer en can verkeeren
hi eist dus nesser wassen geen
hine can niet mindren want hi es een
noch verkeeren van steden te steden
want hi es over al met mogentheden
dese god elc man bezie
es een god in personen drie
dien vader dien gi verstaen moget
fonteyne daer af vloyet alle doget
entie sone die den vader
evengeweldich es altenengader
die heilege geest die beedegader
coemt uten zone ende uten vader
dese drie dat es een god
ende niemen en si so sot
dat hi iet gewane das
dat eenich voer dander was
elc van desen drien besonder
es een god ende dit es wonder
noch sijn dese alle drie
maer een god gelovets mie
ende niemen en was noit vor andren
die int gelove wille wanderen
houde dit vaste in sinen zin
legge sijn ghedochte hier in
van eenen god van drien personen
ende late hem altoos niet honen
want diere jegen doen of scriven
en mogen niet behouden bliven
dese god die de creaturen
niet mogen zien bi naturen
maecte de werelt int begin
die werelt en es no meer no min
dan de hemel merct dese sproken
ende al dat hi hevet beloken
in hem selven altemale
alse dat ey in de scale
vier lucht water ende erde
die inglen van groter werde
maecti dit spreect de waerhede
ende vervulde den hemel daer mede
ende god die sciet daer ter stede
dat licht vander deemsterhede
ende dit was die eerste dach
die ter werelt ie gelach
ende was alse wijt verstaen
dat nu zondach heet sonder waen
in desen dat wi verstaen recht
dat god versciet deemsterheit ende lecht
verstaen wi dat hi versciet
die quade ingle die hi hiet
vallen in die deemsterhede
ende liet den goeden de claerhede
want lucifer sach sine nature
so scone ende so clare fighure
ende daertoe sinen zin so claer
dat hi hem verhief daer naer
so dat hi god wilde wesen
ende verhoverdem in desen
ende sciet vander waerheit al
dus quam hi inden zwaren val
enter inglen een groot deel
dies mettem waren al gheel
dese voeren haerre vaerde
hem volgede nijt scalcheit ende hoverde
ende dat was recht om haer verkeren
over die edele gave ons heren
dit sijn die belagen mede
talre tijt die menscelichede
beede wakende ende in drome
elfsghedroch ende fantome
toverie comen van desen
in afgoden daer wi af lesen
spreken si dicke ende liegen
ende dit es al omme ons bedriegen
upten anderen dach so maecte
die wakende god die oit waecte
dat firmament daer wi de sterren
noch in scinen zien van verren
ende dat int water te middewaerde
ende beluuct al omme de aerde
van vervorsene watre al
hart gelijc alse cristal
alse vele waters es bekent
es buten boven tfirmament
alse beloken es daer binnen
doet ons moyses wel bekinnen
wat dat water daer boven doet
dies es god alleene vroet
ten derden daghe al ommetrent
versaemde god onder tfirmament
alt water teere stat te samen
dat hiet hi die zee bi namen
dus heeft hi derde vort getrect
die te voren was verdect
die viere elemente mede
sette hi elke in sine stede
daer sterren zonne ende mane
af gemaect waren ic wane
die lucht sette hi daer bi
omme dat soe daer na minst zwaer si
dies altoos van sochter maniere
an die zide naest den viere
maer an de zide te watre waert
want daer vetter es sijn aert
daer sijn de donre ende die reghen
ende winde die altoos plegen
te doene ons heren gebot
na die lucht so sette god
dat water want hets licht daer naer
die erde want soe es zwaer
so hout soe die nederste stede
vanden viere elementen mede
oec verchierde god die erde
metten bomen van groter werde
ende met crude menegertiere
nuttelijc ende van scoenre maniere
oec so maecti dat paradijs
updien dach alsemen ons maect wijs
daer hi cruut ende bome de beste
binnen plante ende veste
up dien vierden dach es bekent
versierde god dat firmament
dat wi hemel heeten bi namen
ende maecte die sterren alle tsamen
daer niemen af en weet tgetal
dan god selve diet weet al
oec maecti zonne ende mane
ende sette elc in sinen stane
omme dat si met haerre cracht
sceden souden dach ende nacht
weken maenden ende tijt
also de werelt lijt
des vijfts dages maecte god
water lucht na sijn gebot
die lucht met vogle water rivieren
met visscen van vele manieren
entie maecte die hoge vader
vandien watre beede gadere
ten sesten dage heeft god versiert
de erde want hi visiert
beesten van somegen aerde
die hi maecte vander aerde
die som den mensche sijn gegeven
want si verlichten dat arme leven
die wreede sijn gemaect bidi
dat hi hem castie daer bi
vor adams zonden waren alle diere
den mensce van zachter maniere
maer sine zonden dadense sijn
fel ende hebben venijn
alse aldus in derre maniere
verchiert waren alle viere
die elemente maecte dan
god des selves dages den man
alse heere te sine van groter werde
den lachame maecti vander erde
vanden lime ende naer dat
seindi die ziele in dat vat
vanden lime maectine bidi
omme dat hi oemoedich si
ende hiere bi come ter waerde
daer die ingle af vielen bi haerre hoverde
die mensce was prouft ende smaect
met groten vorsiene gemaect
want maken wine sprac god de rike
tonsen beelde tonsen gelike
dits nader zielen salment keeren
es hi nae dymage ons heren
daer damas nu staet uten pleine
droughene god int paradijs reine
ende gaf hem eenen slaep daer
eene rebbe nam hi hem dats waer
ende heefter af een wijf gemaect
ende ten eersten dat adam waect
hiet hise virago bi namen
ende vorsprac van beeden tsamen
vanden huwelike daer ter stede
vlescelijc ende oec geestelic mede
adam ende sijn wijf mede
doe si indie onnoselhede
beede waren int paradijs
sine mercten in geere wijs
te deckene enegerande lede
want si en wisten negheenen onzede
god gaf hem orlof tetene dare
alrehande vrucht die ware
in dat paradijs ghemeene
sonder van eenen bome alleene
dats die in scrifturen heet
die quaet ende goet ondersceet
lucifer die hadde nijt
omme dat si waren in dat delijt
ende ginc an dat serpent
daer hi twijf met hevet gescent
ende seide aten si die vrucht
daer hem god in gaf dien ducht
ende die hi hem hadde verboden
si souden gelijc wesen gode
dat wijf begonde dies geloven
ende waende die godheit roven
ende nam den appel ende at
adam selve wiste wel dat
dat dat altoes niet en dochte
dat hi die godheit roven mochte
maer dor die liefscap vanden wive
at hi den appel keytive
dit was al upten sesten dach
ende god dien gheene pine en wach
ruste inden sevenden daghe
ende benedijden dins ghene zaghe
dies hiet hi in ebreus sabat
noch houden die jueden over dat
datmenne te rechte vieren sal
ende si vierne oec over al
men wille seggen in waren brieve
dat adam ende ver yeve
upten vrijndach ten sesten daghe
ghemaect waren sonder saghe
ende te middaghe braken si tgebot
ente noenen stacse god
uten paradise tsamen
want jhesus metter zaleger namen
was gecruust upten sesten daghe
ende upten middach sonder saghe
hinc hi ant cruce daer menich kende
ende te noenen dede hi sinen ende
ende ontdede dat paradijs
dien dieve des sijn wi wijs
alse adam ende yeve sijn wijf
waren worden so keytijf
ende uut dien paradise gesteken
horen wi dien jeesten spreken
dat si quamen wonen beide
tote damas an die heide
daer adam ghemaket was
over waer gewaget men das
dat si maget in alre wijs
waren in dat paradijs
maer daer si namen hare ruste
quamen si in huwelix geluste
ende pogeden hem te generne
dat si wat wonnen te verterne
caym wart geboren dats waer
alse adam hadde xv jaer
ende sijn zuster calmana
over xv jaer daer na
wart gheboren die goede abel
ende delbora also wel
sijn zuster want sijn moeder
drouch te samen zuster ende broeder
abel die simpel hi wart herde
caym ten ackere hem generde
die quaet fel was ende vrec
dus viel hi indes duvels strec
men hout vor waerheit dat adam ginder
instruweerde sine kinder
dat si souden offren gode
deerste vrucht tsinen gebode
ende die bernen tsiere eeren
dus alse ons die bouke leeren
offerde caym sijn aerchste coren
ende abel alse wijt horen
offerde sijn beste lam
ende omme dat hi gode bequam
omme sine soete miltheit groot
sloughene sijn broeder doot
dien god selve verwiet daer af
omme dat hi die hope begaf
van allen quaden menscen thovet
so es caym dies ghelovet
hi was deerste in alle lant
daermen vrecheit ane vant
hi was deerste hebt gheloof
die veste stichte ende roof
dies maecti veste met ghewelt
omme dat hi daer den roof onthelt
hi was dalre eerste die stichte
mate lantgesceet ende gewichte
hi keerde der lieder simpelhede
ter vrecheit enter gierechede
want voer sine coemst alleene
so was derdsche goet gemeene
dese na dattene god verwiet
ende hine uut sinen lande sciet
vloe hi ten oesten waert lesen wi
int lant dat heetet endi
daer hi die eerste veste stichte
die enoch heet int gedichte
want sijn sone enoch hiet
aerger volc en weet men niet
dan dat van cayme quam
want die sine alsict vernam
brochten alle scalcheit ane
in rovene in steelne ic wane
so dat die sevende die quam
van adame alsict vernam
in sijn geslachte weetmen wel
was die eerst plach overspel
ende hadde te samen twee wijf
dus leeddi een onsalich lijf
der bybelen jeesten sonder waen
willic lidelijc overgaen
omme dat icse over waer
leden es wel xiii jaer
dichte in scolastica
dat gespreet es verre ende na
maer dien spiegle ystoriale
willic volghen altemale
adam doe abel was doot
beweende hine met rouwen groot
c jaer dus eist gheset
doe wan hi eenen sone hiet seth
seth enoch sinen sone wan
van enoch quam caynan
van caynam manaleel
jarechs vader weetmen wel
ende jarech die wan enoch
die werelt began ergeren doch
ende dese enoch was so goet
dattene god want hi verstoet
dat hare die werelt verkeerde
heenen voerde ende hine so eerde
dat hi hem verste die doot
ter werelt ende dordie noot
alse der goeder sullen sijn berste
te stridene jeghen antkerste
met helyen sinen gheselle
daer ic noch hier naer af telle
enoch die wan matusalee
die wan lamech den vader noe
noe was out vsupc jaer
ende wan iii sonen daer naer
sem ende cam ende japhet
doe wart die werelt so sere besmet
met quaden dorperen sondaren
want seths geslachte die goet waren
die namen die scone wive
die comen waren van cayms live
nochtan dat hem adam verboot
nerenstelike voer sine doot
vandien huwelike quamen gygante
grote quade sterke seriante
die altoos niet duchten gode
ende jegen der naturen ghebode
so vielen si in overspele
wijf ende man daertoe so vele
lieten den woch der naturen
dies balch hem uptie creaturen
god ende dede die aerke maken
omme te wrekene die saken
voer die lovie hondert jaer
noe maecte dat scip dats waer
ende castyede die lieden
maer dan mochte altoos niet dieden
doe ginc noe ende sine drie kinder
ende sijn wijf indie aerke ghinder
ende alrehande beesten mede
also alst god selve dede
ende alrehande voglen tien stonden
want dat volc bleef indie zonden
doe begant reinen met crachte
xl daghe ende xl nachte
ende dit was deerste merket wel
datmen leest dat ie reghen vel
twater wies ende het verdranc
al dat die werelt hadde bevanc
want het boven allen berghen ginc
xv ellen lanc dits ware dinc
die aerke dreef woch metten haren
daerse god wilde bewaren
hondert ende l daghe
wies dat water sonder saghe
doe begonst dalen na dat
also dat die aerke sat
uptie berghe van aermenien
met noe ende met siere partien
noe sendde eerst uut den raven
hine quam niet hi ginc henen scaven
maer die duve en wilde niet bliven
soe brochte een telch van oliven
nochtoe en ginc hi ute niet
onthier ent hem god hiet
doe ginc hi ute ende sine kinder
ende hare wijf die waren ghinder
voglen ende beesten mede
noe maecte daer ter stede
eenen outaer met sinen handen
ende offerde gode offranden
ende danctem siere genaden ginder
god benediedene ende sine kinder
in drien saken alse wijt vinden
deen was in wasdoem van kinden
dander in bedwanghe der diere
van zachter ende van felre maniere
terde dat si vleesch mochten eten
dies men te voren en conde geweten
ende want si die lovie ontsaghen
settem god in ghenen daghen
den reghenboghe indie lucht
ende hietse wesen sonder vrucht
dat ware tekijn vandien dinghe
dat lovie nemmermeer en ginghe
doe hadde noe dc jaer
ende sem hondert dat es waer
entie werelt hadde ghestaen
iim jaer sonder waen
cc xl ende twee
die lxx wise seggen nemmee
hier gaet ute deerste etaet
diere noch viere te comene staet
eer wi tellen ende leeren
vander gebornessen ons heren
in philone lesen wie
dat van desen kinderen drie
also vele volcs quamen
ende van hare kindskindere te samen
eer noe die doot ghewan
xxiiii dusentech man
ende hondert al boven xx jaren
sonder wive ende kindere te waren
ende dese hadden alse wijt horen
over hem drie heren vercoren
ende van desen volke es ontsprongen
lxxii manieren van tongen
sems gheslachte hadde azia
chams egypten ende affrica
japhets frigien ende europen
die twee geslachten laten wi lopen
ende tellen alre meest van sem
omme dat maria quam van hem
maer cham wan eenen sone hiet chus
van hem lesen wi aldus
dat hi wan nembroth den gygant
die wart rovende eerst int lant
ende deerste here met moghentheden
die dede dat vier anebeden
dyrodius die maertelare
die seget van noe openbare
dat hi nadie lovie wan
eenen sone die goede man
jonithus was hi genant
etham gaf hi hem een lant
ende god gaf desen groten zin
astronomie nam beghin
an desen man want hise vant
nembroth quam in sijn lant
die gygant wi lesent dus
hi was lanc x cubitus
hi verwaerf ende leerde an desen
hoe hi here soude wesen
jonithus voerseidem mede
dat chams kindere de mogenthede
eerst souden hebben alse wijt horen
want belis was van hem geboren
daer naer soude sems geslachte
die werelt dwingen met machte
dat waren persen ende meden
die vele hadden der mogentheden
daer naer die van japhet quamen
dat waren die grieken alse wijt vernamen
entie romeine die haer bedwanc
hadden over die werelt lanc
alst emmer moeste ghescien
noch machment heden dages sien
dat alle die wel geloven in erterike
moeten onderdaen sijn den roemscen rike
hier naer salmen wel horen de saken
hoe si onsen here wraken
nembroth begonste eerst met machte
here sijn over chams geslachte
ende dien leerde jonithus
noes sone wi lesent dus
hoe hi here wesen soude
daer naer wart jecte met gewoude
here over sems gheslachte
daer na wart sufne met machte
here over japhets kinder
dus wart deen meerre dander minder
dus quam eerst hoocheit onder die liede
sem alsict eerst bediede
wan na die lovie ii jaer
arfaxat sinen sone dats waer
ende arfaxat die wan salee
dese hadde der namen twee
lucas hietene canaan
men leest dat hi ebur wan
hebur wan falech daer naer
alse hi hadde xxxiiii jaer
in sinen tiden gesciede dat wonder
vanden menegen tongen besonder
van desen heber weetmen wale
heeft die name eubreusce tale
alsic u wel bedieden can
nembroth sufne ende jectan
quamen te sennar ant velt
ende vruchten alsemen ons telt
dat hem die lovie soude doen scade
so dat si bi nembroths rade
die emmer here wilde wesen
over een droughen in desen
dat si eenen tor maken wouden
dien si so hoge metsen souden
dat si die lovie daer bi ontgingen
over een si daer anevingen
teglen ende over morter mede
eene dinc die hout met groter vasthede
dat heetmen butumen inden rijm
uter erden vallet sulc lijm
dien tor willen si hooch maken
toten hemele in waerre saken
maer god die hare meninge kende
sine gesele hi hem anesende
ende gaf elken daer ene sonderlinge tonge
so dat die oude entie jonge
altoos niet verstaen mochte
die tale die dander vortbrochte
dus lieten si dat metsen staen
ende in drien scieden si hem saen
ende deelden hem in vele scaren
nadien dat hare tongen waren
men leset dat tgeslachtc van sem
tlant van asyen trac an hem
alsic hier voren hebbe geseit
die meesters die de waerheit
hier af tellen ende hebben ghemeten
ende hier af die waerheit weten
si gheven der werelt drie deel
azia geven si oec gheel
te sinen deele alleene die helt
affrica ende europen sijn getelt
over dander heelt onder hem tween
men vint andere eylande engeen
van desen drien groot ende smal
so sijn dandere eylande al
hort hier die redene lesen
hoe die werelt gedaen mach wesen
azia alse wi ghetrouwen
hevet die name van ere vrouwen
die wilen hilt moghendelike
in orienten haer conincrike
ter zonne upgange es sijn begin
ende gaet omme meer no min
dan zuut toten middaghe
ende nort omme dans ghene saghe
strect soe haren ganc so verre
dat soe strect toter leetsterre
ant west sceedse die nervelzee
die ghesceet maect min no mee
dan tusschen akers ende brandijs
dat heet zuudzee in onser wijs
in dat azia sijn vele lande
die ic hier binde in corten bande
ende beginne ant paradijs
dat boven allen lande hevet prijs
dat paradijs es sekerlike
dat oest ende van erderike
vul bomen van goeder maniere
vul van elken crude diere
daer es in des levens hout
ennes daer in no heet no cout
maer getemperde lucht ende reine
in midden so es eene fonteine
die dat proyeel can verchieren
ende deelt hare in viere manieren
noint man was diere in comen conde
sint dat adam dede die zonde
want een muur van viere claer
gaeter omme dat es waer
alsic wel sal doen verstaen
daers enoch ende helyas in gedaen
india es deerste rike
daermen in levet sekerlike
dat sere wijt es ende groot
van rijcheden es hem geen genoot
in dat lant es meneghe stede
ende menegerande liede mede
daers een eylant heet tamprobane
daermen ons af doet te verstane
dat elpendier hevet menech een
ende menegen precieusen steen
daer sijn oec eylanden twee
dats crisos ende argyree
daer selver no gout es diere
ende daers menege scone riviere
ende menege wilde beeste dats waer
ende men oegster ii waerven int jaer
selsiene voglen ende oec diere
bome crude van meneger maniere
solinius scrivet sonder waen
dattere vm steden in staen
entie minst lieden in hebben dan
hebben wel ixm man
men hilt langhe sekerlike
voer terdendeel van erderike
wat wondere eist al es groet inden
want wi dat bescreven vinden
dat die wilde inden te waren
geen ander lant souken begaren
liber bacus was deerste man
die tlant van indien verwan
die meeste flumen sijn daer
ganges leestmen voer waer
die de scrifture fyson heet
ende uten paradise gheet
daer soe naust es gewassen
die wijde van viiisupc passen
die wijtste xxm breet
dondiepste datmer in weet
leestmen dat c voete es
een eylant leghet in ganges
daer hem so vele lieden in generen
dat die coninc hevet ter weren
te wapenen lieden te voet
liiii dusentech goet
ende tors l dusent man
wie sore heerscap hevet an
hevet nochtan in siere scare
vele elpendiere groet ende mare
ridders ende voetgangers mede
so vele dat es wonderlichede
oec so vint men in india
een volc dat heet prasia
sere staerc ende hare stede
heetet palibetra mede
haer coninc hevet nochtan
te voet wel vm man
ende viiim elpendiere
ende van ridderliker maniere
xxx dusent alle daghe
dit nes altoos geene saghe
die up sinen zoude leven
an geene zide dus eist bescreven
es een berch die malcus heet
daer elx jaers ii werf overgheet
die zonne in herfst ende in lentijn
daer eist dat die dwerghe in sijn
ende wonen indie berghe dats waer
ende en leven maer viii jaer
daer woent panree een geslachte
die de wijf dwingen met machte
haer eerste vrouwe si lyhen des
dat was die dochter hercules
men vint wonderlike beesten
in india seggen die jeesten
paeldinghe ccc voete lanc
menech serpent groot ende stranc
daer hier af spreect die scrifture
in alexanders aventure
parchia dat lant te samen
heet van lieden die wilen quamen
ute siten ane die zuudzide
leghet die rode zee die wide
nort anden berch van yrcane
assyria dat leghet daer ane
dat van assur den name ontfinc
sems sone want hire eerst in ginc
dat strect van inden tote meden
oest ende west upten dach heden
die tygre andie nortside rinnet
ende caucasus die berch bekinnet
daer sijn die porten van caspia
daermen wonder af telt hier na
puerper was eerst vonden daer
ende ongyment ende specie vorwaer
media ende oec persidia
hebben beede die name daer na
van tween coningen die heeten dus
medeus ende perseus
diese met orloghen verwonnen
tlant van meden sietmen begonnen
an perchia ende doester paertie
an die nortzide leghet aermenie
perchia leghet an die zuudside
een boem wast daer tallen tide
heet medica die nieweren el
ter werelt en wast weetmen wel
perchia strecket oest van ynden
toter roder zee alse wijt vinden
ende hevet an die nortzide meden
zuudwaert endet teere steden
die chierlijc es ende susen heet
dats dedelste port diemen weet
in persidia was in ouden stonden
toverie eerstwaerven vonden
daer voer nembroch altehant
doe die tale versciet die gygant
hi leerde den lieden als een zod
vier anebeden over god
noch eeren si ende anebeden
over god die zonne noch heden
mesopotania horic visieren
es een cylant tusscen ii rivieren
tygris loept an die oestzide
eufrates ant weste die wide
caucasus ende taurus nu hort
dese berghe liggen hem ant nort
an die zuutzide babylone
dat so mogende was ende so scone
datmer wilen noemde na
caldea ende oec assyria
arabia in sine lants sprake
luud also vele alse heilege sake
in sinen bossce wasset wierooc
caneele specie ende mirre oec
daer es fenix der vogle een
in die werelt es el ne gheen
men vintere in diere steene
menegertiere ende menech eene
dat lant es nauwe ende lanc
ende neemt sinen oestganc
vander zee van perchidia
andien norden es caldea
ten westen die rode zee
daer pharao wilen in hadde wee
surien dat es sycia
van eenen cydrus daer het na
was genant in ouden tiden
dat hiet langhen tijt ziden
dat lant van promissioene
ende al nu in onsen doene
noemet menech dat heilege lant
nu eist der heydinen pant
ons te scanden utermaten
doestende dats ter eufraten
onse zee es ant westende
ende egypten es hem gehende
andie nortzide es aermenie
ane die zuudzide arabie
hier in staet jherusalem
nazareth ende bethlem
daer hi wandelde die here
die ons loste uten sere
oec staettere surs ende sayet
ende akers esser bi gheset
dit was tlant van chanaan
dat wilen tfolc van israel wan
daer es in tlant van galylee
ende daer es in die dode zee
want daer visch no vogel in levet
no gheene dinc die leven hevet
daer wilen die vijf steden in stonden
die god om hare dorpere zonden
met sulfre ende met viere brande
noch wassen daer apple inden lande
scone buten alsemense upsnijt
vintmer in asscen talre tijt
nabathea leghet daer bi
tusscen daer ende arabi
dat naer ysmahels sone heet
nabyoth alsemen wel weet
egypten hiet wilen ypila
doe wart daer coninc daer na
danaus broeder egyptus
ende hiet tlant naer hem aldus
die rode zee ende surien
liggen an doostzide horic lyhen
tote affrica strecket west
ant norden hevet die zee bevest
ethyopen leghet hem zuudwaert
in egypten sone waert
selden reghen gesien of nie
nylus dus so teltmen mie
eene flume loept uten paradise
ende benettet in vremder wise
want soe wast eenwaerf ten jare
ende alsoe wech gaet gaemen dare
vruchte winnen altehant
egypten voet menech lant
ende vervullet die werelt mede
van comanscepe in meneger stede
ceres es eene stat bi endi
daer een lant na gheheeten si
daer die bome zijdwulle dragen
ghelijc dat in anderen haghen
die bome met mosse sijn behangen
ant norden es dat lant bevangen
metter zee van sycia
ende strect lancs tote yndia
sijdwerc brochtmen ons eerst dane
doen ons bouken te verstane
bactria es een groot lant
van eenen watre ghenant
van yndia strecket west
nort hevet sycia bevest
met berghen eist omme bevaen
die staercste kemelen sonder waen
vint men daer ende sere goet
want nemmermeer quetst hem voet
sychia ende oec ghotia
van japhets kindere hebben si na
beede hare name ontfaen
oec so hebben wi verstaen
dat hoghe syten ende hoge goten
die liggen met haren roten
in azia ane die nortzide
ende es volc sere fel in stride
maer neder syten ende neder goten
leghet in europen besloten
dat heetet inden dage van heden
almeest dat lant van zweden
hoghe syten leget an doesterzide
india dat lantscap wide
ende zuud den berghe caucasus
tlant van yrcane wi lesent dus
es hem ane gheleghen west
nort hevet die zee bevest
syten hebben groet gediet
vele lants datmen winnet niet
entie generen hem in wostinen
andere sijn daer die tlant pinen
sulke sijn daer so ongediede
dat si bloet drinken ende eten liede
daers selver vele ende gout int lant
diet halen wille hi laetter pant
want dat die vogle gripe wachten
daer sijn myrauden van groter crachten
ende daers kerstael goet ende diere
si hebben som groter riviere
fasis oscorus ende araxes
grote watre gelovet des
hyrcania hevet den name ontfaen
van enen bossche sonder waen
oest leghet hem die zee van caspia
andie zuudzide armenia
andie nortside leghet albana
west leghet hyberia daer na
hier vele bosschs ende wilds mere
tygren pardus ende panthere
vintmen daer van fellen doene
ende utermaten vele lyoene
albania dat lant dats waer
hevet den name omme dat daer
volc wert geboren met witten hare
sijn oesten dat es openbare
dat coemt vander caspiser zee
ende gaet westen min no mee
dan ten merschen meotides
in dat lant des sijt gewes
sijn honde van wreden doene
si verbiten die lyoene
aermenia alsic u telle
heet na eenen jasoens gheselle
die armenis bi namen hiet
hi dwanc an hem dat ghediet
alsi jasoene hadde verloren
ende bleef daer here vercoren
het leghet tusscen ii bergen dus
taurus ende caucasus
liggende hevet andie nortside
geramos een geberchte wide
daer tygris uutbreect de riviere
die loept met ere snelre maniere
daer in loept die berch ararat
daer wilen noes aerke in zat
hyberia dat leghet daer an
een lant daermen in winnen can
crude die sijn ter varuwen goet
capadocia alsict verstoet
hevet die name van eere stat
sente jorijs was grave in dat
van aerminien coemt sijn oestende
het es surien ghehende
clene azia leghet ant west
nort hevet die zee bevest
taurus die berch ande zuudzide
men vint indie werelt wide
betere paerden danne daer
willemen wanen over waer
cleene asya hevet an doestende
capadocia wel ghehende
els eist west zuut ende nort
metter zee al omme gegort
die lantscepe diere in sijn
hort hier noemen in latijn
bithinia hevet den name sine
van eenen coninc bithine
die tlant met stride besat
daer es nychomedia die stat
daer hanibal vloe entie sine
die hem doodde met venine
alse ghi horen sult voerwaer
indie roemsche jeeste hier naer
gallatia dat leghet daer an
dat wilen tfolc van gallen wan
metten coninc bithina
daer af hevet die name na
frigia dat leghet daer bi
dat also heet bidi
omme die dochter van europen
die met jupiterre was gelopen
daer stont in wilen die stat van troyen
vul weelden feesten ende joyen
lydia es daer an te waren
daer wilen mogende coningen waren
ende naden coninc lydus hiet
dor dat lant loopt ende vliet
pantholus in wies sant
men wilen gout te vullen vant
daer na leghet panphilia
ende dat lant van ysauria
vander lucht hevet die name
daer es in die stat bequame
die celeucia es genant
cylicia volget dan te hant
van eenen cylix fenix sone
so ontfinc dien name tgone
tarsus staet daer an die port
daermen af bescreven hort
dat sente pauwels was geboren
in dat lantscap alse wijt horen
wasset dalrebeste soffraen
datmen ieweren weet sonder waen
hier laten wi die tale ghemeene
van grote asyen ende van cleene
ende sullen scriven van europen
entie lande diere in lopen
europia ontfinc den name
van eere joncvrouwen bequame
agenors dochter die hier te voren
jupiter hadde vercoren
ende ontfoeredse den vader
ende noemde daer na tlant algader
die merschen van meotytes
ende thaneis des sijt gewes
die verscedense in doostende
daer soe azia es gehende
haer oestende hiet hier te voren
neder cycia alse wijt horen
ende hiet sycia ghemeene
alle die lande groot ende cleene
tusscen der dunouwen enter zee
enter elven dat es mee
want al dat volc dattem daer hilt
was ongenaturt ende wilt
nu hebben die lande ander namen
sijnt dat si ter kerstijnheit quamen
tusscen der dunouwen der elven enten rijn
hiet al wilen in latijn
germania omme tgrote geslachte
die int lant saten met machte
daer vint men voglen van yrcane
die sulke vederen hebben ane
dat si nachts inder maniere
gheliken eenen claren viere
daer vintmen oec wilde stiere
ende wonderlike selsiene maniere
men vinter ammer ende cristael gemene
ende sonderlinge selsiene steene
tusscen der zuutzee enter dunouwen
hiet al messia alse wijt scouwen
omme dat corens vele drouch
dies ander lande hadden genouch
dit es nu ter stont behem
ende ander lande met hem
daer an leghet pannonia
daer was geboren alsict versta
sente martijn wi lesent dus
ende oec mede sente jheronimus
nu heet dat lantscap altesamen
hongerien nu bi namen
oest daer af leget tracia
van tyras japhets sone daert na
gheheten was noch hetet so
constantinoble was doe
dat oestende vandien lande
wilen hadden dat in hande
beede die goten entie sermaten
ende menech wreet volc utermaten
die den roemscen rike daden
utermaten vele scaden
nochtanne eist al gheheel
van griekenlant een groet deel
grieken heeft den name ontfaen
van coninc grieke sonder waen
dat lant es gedeelt in viven
dalmatia horic bescriven
esser een ende hevet mede
sinen name na eene stede
epyrus dats een ander deel
ende hevet den name gheel
van pirrus achilles sone
bidi wi lesen dat die ghone
doe troyen gevellet was
dat coninc pirrus nam na das
andromaca ende an hare wan
molosus den jongen man
daert lant na hiet molosia
helenus hadse daer na
hectors broeder ende indie hant
metten stiefsone al dat lant
dat derdendeel es elladis
dat also gheheeten is
van ellane talyoens sone
athica heetet mede dat gone
dat es trechte grieken meer no min
want athenen staeter in
die moeder vanden arthen es
ende daermen wilen sijts gewes
die grote philosophen vant
dits dedelste van griekenlant
machedonia dats daer an
daer alexander die stoute man
gheboren was van groten doene
dat heet na coninc machedoene
achaya heetet vijfte deel
dats nu moreya al geheel
daer staet theben in die stede
die wilen mathinus maken dede
daer liber bacus was gheboren
ende apollo alse wijt horen
ende hercules die meneghe stat
onder gode hevet ghehat
tessalya heetet aldus
naden coninc tessalus
ende leghet ant lant van macedone
daer es meneghe riviere scone
ende meneghe borch ende menege stat
bernardus die berch es in dat
daer wilen hadde den tempel sijn
die valsche god apollijn
achilles was danen geboren
in dat lantscap alse wijt horen
dwanc men eerst paerde ende verwan
omme te ridene den man
olimpus leghet in dat lant mede
die es van so grotere hoochede
dat hi boven allen winde gaet
ende dits geproevet dat verstaet
ytalia heeten alle die lant
die andie nortzide des berchs cant
die alphes heetet in latijn
beghort met vasten berghen sijn
ende in doostzide toter zee
nu sijn daer in namen twee
lumbaerdien leghet daer in
dat ghenoemt es int begin
vanden lancbaerden die tlant wonnen
alse wi hier na wel tellen connen
daer es in tuscane ende lacie
daer rome in staet die stat vrie
dat wilen metten zwerde dwanc
aldie werelt ommeganc
calaberen poelyen ende principaet
daer caeps die goede stat in staet
men vintere in versche zeen
daer in vissche menech een
rivieren enbre ende die epaen mede
heete fonteinen ter meneger stede
gallya heeten teere namen
alle die lande te samen
die vanden berghe van monyu
hier neder strecken seggic u
ende doostende scedet de rijn
die zee die nortzide sijn
gallia heeten si omme dit
want liede daer sijn van hude wit
hier in staet menege edele stede
meneghe scone riviere mede
meneghe fonteine soete ende sure
springenre in ende lopenre dure
scone bossche acker ende weide
scone wijngaerde ende heide
vintmen indat selve lant
nu eist borgoengen som genant
loreine ende vranckerike
bartaengen dat hiet armorike
normendien dat neustren hiet
omme dat verwan dat nordsce diet
in coninc simpels karels tiden
hiet oint normendien siden
naest gallen leghet acquitaengen
tusscen der lore ende spaengen
enter rone so hiet al wilen
acquitaengen sonder ghilen
omme die grote drie rivieren
diere in sijn ende wi visieren
dats lore rone entie geronde
die staerc sijn ende van diepen gronde
dits gasscoenyen meyne ende toreine
anjou poitau ende andere pleine
spaenyen leghet alrenaest gallen
dat een berch sceet al met allen
die heet parereus in latijn
dat mach in dietsch portisers sijn
het strect van gallen an affrike
een edel lant eist sekerlike
van steden ende van rivieren
van vruchte van vele manieren
van stouten lieden ende van wisen
ghesont van luchte ende van spisen
van frute ende van wijngaerde rike
so dat men cume vint des gelike
men vinter selver ende gout gemene
ende daertoe precieuse steene
dit es dwestende van europen
nu moeten wi taffrike wart lopen
affrike hevet den name ontfaen
van enen affer doemen ons verstaen
die was van abrahams geslachte
ende hi wan dat lantscap met machte
sijn oostende neemt meer no min
dan van egypten sijn beghin
van europen scedet nemmee
dan die nauwe nervelzee
dat die coemanne heeten noch
in deser tijt stroch ende maroch
int oestende egypten na
es cyrenenchis lybia
het hevet sinen name mede
ghestrect van cyrene die stede
desen lande leget ant zuden
lant van wonderliken luden
ende in en coemt man no kint
daermen die basaliscus in vint
die met haren ziene slaen doot
al dat levet cleene ende groot
daer west alrenaest es een lant
dat pentapolis es ghenant
van vijf steden diere in staen
een nuttelijc lant sonder waen
tripolitane leghet daer gehende
ende hevet ane sijn oostende
cyrces een zant uptie zee
daermen vint saphiere mee
dan anders daermen weet
diemen bi namen orientale heet
scone sijn si ende niet te claer
maer niet die beste wet vorwaer
bisantene leghet daer bi
daer segemen dat al waerheit si
dat tlant meest olyebome draget
dan geen daermen af gewaget
ende dat es dbeste corenlant
dat ie man ter werelt vant
want men over waerheit hout
dat het draghet hondertfout
engi staetter bi also
daer stont wilen cartagho
dat rome dede menege pine
om hovet vander werelt te sine
ende stredenre omme menech jaer
nu so eist al woeste daer
maer thuhus dat staeter bi
daer soe stont dat seitmen mi
die lande diere bi sijn geleghen
seitmen dat wel te dragene plegen
bet af sijnre grote wostinen
vul serpenten met veninen
vol wildere esele ende ander diere
van harde vremder maniere
gotulya dat leget daer an
daermen selden in vinden can
water of put riviere of beke
want daer es der fonteinen breke
daer sijn leuwen ende lupaerde
ende beesten van menegen aerde
numidia dat leget daer ane
dat lant doemen ons te verstane
hevet mersche ende ackerlant
hennes geen verdrogeder zant
oec hevet wout daermen in diere
vint van menegere maniere
ende berghe daermen wilde ezele ziet
ende daermen paerde te winne pliet
men vintere maerber diere ende goet
dat men verre souken doet
ypone stoeter in eene port
daer men af bescreven hort
daer bisscop was sente agustijn
die grote pape die therte sijn
sette al sijn leven dure
omme tontbindene die scrifture
mauritania dat lant
es van swartheden genant
omme datter in wonen de more
andie zuutzide alsict hore
leghet een berch ascrictim
altemale bewesten him
tote datmen coemt ter groter zee
vindmen eerst dat zant min no mee
ne dade die berch dat grote zant
soude bedecken dat corenlant
in dat zant alst wayt te waren
gaen dicken also grote baren
alse offet indie zee ware
an die zuutzide vintmen dare
simmen struessen ende draken
ende wilen in waren saken
vantmer elpendiere also wel
nu in indien ende nieweren el
garamantis es een lant
dat daer leghet andat zant
ende heet also van eere steden
daer vantmen vele wonderlicheden
daers eene fonteine dages so cout
niemen en drincse al es hi stout
so heet es soe indie nacht
datter dan niemen en acht
ethyopen es daer af zuut
alt volc hevet daer zwerte huut
want die zonne die es daer
tallen tiden meest naer
om dat tlant alsemen seghet
rechts onder den middach leghet
tallen tiden so eist daer heet
daer dat lant ten westen geet
eist al berch ende zant
doestende es al woeste lant
adlas die grote berch entie hoge
leghet tusscen dat lant enter zee droge
men vint in dit ethyopen
menegerande wilt volc lopen
ende menege wonderlike gedane
ende sulc dat wonder te siene es ane
hets vul serpente ende wilder diere
ende draken groot ende ongiere
uut haren hovede plegemen des
te nemene den steen dragontides
jacincten ende crisoprassen
die in ghenen lande wassen
caneele en wast daer niewer mee
men vint der ethyopen twee
deen in asya bi india
ende dit ander in affrica
utegenomen sekerlike
desen drien landen van erderike
so es een vierde lant over de zee
dat dese iii lande min no mee
andie zuutzide hevet bevaen
maer die zonne sonder waen
benemet ons met haerre hitten
dat wire gecomen mogen no zitten
ende dus eist ons bekint
hier af teltmen redene blint
dat daer liede sijn sonder waen
dat haer voete jegen donse gaen
ende men heetse antypodes
maer wet wel dat dit favele es
nu hort vort die redene mee
vanden eylanden vander zee
eylanden liggen indie zee
harde vele ende oec mee
dan icker hier noeme tsamen
maer die vander meester namen
ende daer af spreken die auctore
daer af willic datmen hier hore
bertaenyen leghet neven gallen
ende es een dbeste lant van allen
ende daer heren in hebben gewesen
die mogenste daer wi af lesen
bartaengen heetet na brutus
die sone was silvius
ende van troyen geboren
sider hadden sijt verloren
ende quam den ingelschen in hant
daer naer heetet inglant
hier in lopen scone rivieren
bosscen die dat lant verchieren
mersche ende scone couterlant
oec vintmen daer ende wilen vant
altoes ende over een
gagates den swarten steen
ende perlen vele entie claer
buten bartaengen dats waer
es tanachos een gesont lant
daermen serpent noint in vant
noch ghenen worm ghevinijnt
maer nochtan dat wonder schijnt
waer somen die erde vanden lande
in rike voert menegerande
alle wormen gevenijnt
sijnre metter doot gepijnt
dits een eylant scone van heyden
goet ten corne enter weiden
daers een eylant up desen dach
daer geen zieke in sterven mach
ende daers een vagevier sijt seker das
dat sente patrike getoget was
yrlant heetment nu bi namen
ende es een groot lant te samen
nort van bartaenyen in die zee
es een eylant heet tylee
daert half tjaer nacht es ende half dach
solinus doet ons gewach
dat tylus een eylant si
biden lande van indi
vul wijngaerts ende vul oliven
ende vul palmbome alsi scriven
datter die bome hebbets geloof
nemmermeer en werpen loof
ysidorius gewaget des
dat xxxiii orcades
eylande liggen alsemen hort
indie baerdsce zee rechts vort
lichte hi meenet orcani
xiii eilande seghet hi
sijnre bewoent ende beseten
ende xx wiltmen weten
sijnre ydel van alle man
rome leidere groten cost an
omme te dwingene wilen eere
ende al omme der werelt eere
gadis leghet in dat open
tusscen affrike ende europen
daer die twee zee te gader comen
diemen nervelzee hort nomen
hets dachtendeel van ere milen
van elken lande sonder ghilen
daer sette hercules sine columme
want hi hadde die werelt omme
van india tote daer gewonnen
vanden upgane der zonnen
te togene dat hijt bedwanc
toter zonnen onderganc
het sijn eylanden indie zee
die heeten fortunatee
dats gevallich in onse tale
die sijn draghende altemale
al des die mensce hevet noot
vruchtbome cleene ende groot
wijngaerde coren ende cruut
ende alrehande erdsche deduut
die poeten wanen bidi
dat dat paradijs dit si
vele voglen scone wout
bien ende honech menechfout
ende allen wenschen vintmen daer
jegen mauritane dats waer
liggen si alle indie zee
daer sijnre vive ofte mee
maer sulken tijt alsmer een vint
sceetmer af sone es geen wint
die so gewayt emmermere
datter man an wederkere
gorgades sijn eylande mede
die van affrike teere stede
twee dachseilinghe verre sijn
daer sijn wijf dats waerheit fijn
van haren lachame al ru
ende snelre vele seggic u
danmen gelovet min no mee
daer sijn oec esperidee
bat buten buten alle lant
buten den berghe adlant
daer favelen af tellen de sake
datter es die wakende drake
die de goudine apple hoet
in dindsche zee des esmen vroet
leghet crisa ende argoree
twee eylande indie zee
daer vloyt so selver ende gout
dat sulc over waerheit hout
dat dat eylant al goudijn si
ende tander selverijn daer bi
tambrobane lesen wi dat si
ane die oestzide van indi
viiisupc ende lxxv milen
scriven sijt lanc sonder ghilen
ende dore tlant loept eene riviere
menege maergarite diere
menegen precieusen steen
vintmen daer in over een
deen deel houden elpendiere
ende beesten van wilder maniere
ende in dander wonen liede
groot ende staerc ende ongediede
met wreeden lude met geluwen ogen
haer scone haer conen si togen
maer met geenen volke bi enegen saken
sone gesellen si hem met spraken
ten oevere van haren lande
bringhen si in hare hande
hare comenscepe ende wissen dare
ende vercopen also dat hare
si leven langere vele dan wi
so dat cort gelevet si
die stervet te sinen hondert jaren
sdages en slapen si niet te waren
appelen hebben si ghenouch
dat lant noint wijngaerde drouch
vele houdsi hem andie jacht
an diere van grotere macht
slecken huse hebben si so groot
dat siere in wonen ter noot
twee wintre ende twee somere mede
hebben si elx jaers daer ter stede
nu hort vanden eylanden noch
tusschen stroch ende maroch
ende tusscen sente jorijs braes
van leerne sone wert niemen dwaes
cyprus dats een eylant
van eere port also genant
dat nu te tiden paphen heet
venus alsement bescreven weet
die was in dat lant geboren
wi vinden bescreven horen
datmen coper eerst daer vant
noch en vint men geen lant
dies gelijcs no verre no na
daer leget bi tlant van creta
ende es van grieken een groet stic
van desen lande so lesic
dat jupiter daer wart geboren
ende upgehouden alse wijt horen
wilen waren daer c steden
oest ende west in lancheden
ten groetsten ende niet harde wide
grieken hevet an die nortside
egypten anden zuderen kant
eerst was vonden in dat lant
scichte daermen mede schiet
ende riemen diemen in scepe pliet
gheete sijn daer vele int lant
lettel herten alsict vant
wolven vossen quade beesten
en mach dat lant niet geleesten
daernes ule no serpent int lant
ende brinctmer ule soe stervet thant
bome crude menegherande
l  ende wijngaert wast wel inden lande
abidos dat lant dat leghet
up hellespontes alsemen seget
dat sente jorijs braes nu heet
dat europen ende asyen sceet
daer maecte xerces sonder gilen
eene brugge over wilen
cyclados sijn eylande mede
die indie zee hebben hare stede
jegen grieken ende men seghet
datter daer liii leghet
ende alle versceden alsemen hort
si liggen lancs zuut ende nort
vsupc milen dats ghemeten
ende oest ende west alse wijt weten
ligghen si cc milen breet
doosterste ende alsomen weet
dats rodus gelovet das
daer eerst rose vonden was
in dit lant wi lesent dus
was die coperine colosus
lxx ellen lanc weetmen wale
ende al gegoten van metale
ende also grouf alse daertoe bestoet
niemen conde des gewerden vroet
bi wat crachte bi welker aert
sulc een beelde gegoten waert
ende daertoe mede hoet echt
up ende neder wart gerecht
dit was der vii wondere een
die ter werelt ie zonne besceen
ende ander c colosus mede
waren daer noch inder stede
delos es der eylande een
menne vint in lant en gheen
so vele quackelen alse daer
men wille seggen over waer
dat phebus ende dyana mede
worden geboren daer ter stede
carpates es oec daer jeghen
ende es voere egypten geleghen
dat lant hevet eerst ripe vrucht
dat doet nature ende des lants lucht
cytarea leget ant westende
daermen wilen venus kende
want men anebeedse daer
icarea leghet daer naer
daer wilen ycarus verdranc
phares es danen niet lanc
daermen vint den maerber wit
ende nieweren so goet so dit
ghemaket so was van hem
die tempel van jherusalem
die salomon wilen maken dede
chion leghet daer mede
daermen mastix vele in vint
samos es verre niet een twint
daer was juno in geboren
ende sibilla alse wijt horen
die servia geheten was
entie wise pictagoras
erdine vate alsict vant
waren daer eerst vonden int lant
dit sijn die vermaerste eylande
vanden cycladen alsict cande
vanden anderen makic geen wort
ic ghae te miere materien vort
cycile es gheheten dus
vanden coninc cyculus
die coninc ytallus broeder was
onverre gelovet das
so eist versceden van ytale
ommegaens so weetmen wale
so eist iiim stadien sonder ghile
alse die viii doen die mile
grote berghe sijn int lant
vul sulfers dus eist bekant
hethna die berch leget hier
die altoos bernet alse telsche vier
nochtan leeghter up die snee
ende dit en faelgiert nemmermee
daers caribdis ende silla
in die zee den lande na
twee sorgelike steden
daer sijn scepen buten vreden
comen sire in horen wi spreken
si versinken of si breken
die cyclopen woenden daer wilen
en si dat die poeten ghilen
grote liede met eenen oghe
quaet corenlant eist ende droghe
in eene riviere die daer gaet
vint men den steen die heet acaet
corael vintmen inde zee daer
colee die liggen daer naer
ix eylanden indie zee
entie bernen emmermee
sardeine leget sekerlike
indie zee bi afferike
ghenoemt so es dat ghone
van sardus hercules sone
die uut affrike daer quam
ende tlant in sinen handen nam
hets lanc c ende xl milen
ende xl wijt sonder ghilen
men vinter no wulf no serpent
maer es een quaet worm bekent
die den lieden gaet te na
diemen heet solifuga
men vint daer fonteinen heet
die den lieden helpen gereet
maer si maken den dief blent
dwaet men sine ogen dits bekent
corcica es sonder ghilen
een eylant dat xx milen
van sardeina versceden leghet
bi ytalien alsemen seghet
leghet ende heeft menegen ort
vul van wilden alsemen hort
enosus es een eylant
neven spaengen dats becant
dat serpenten die erde vlien
waer sise tasten rieken of zien
baliares sijn eylande twee
neven gallen indie zee
daermen slingeren ende aermborste
maecte eerst ende visieren dorste
ende hier naer hetet alsict merke
nordweghen ende denemaerke
yslant sweden ende anders vort
eylanden die liggen bet nort
rekent men al in sycia
al vrieselant verre ende na
tusscen der elven ende sincval
rekent men te sassen al
daer es germania af thovet
nemmeer bescedens des gelovet
en hebbic vanden landen vonden
hier scedics af nu tesen stonden
ende hebbe dit hier omme geset
dat ghi verstaen moget te bet
alse ghi hort die riken noemen
daer die orlogers ute comen
wie si waren ende wanen geboren
die der werelt daden toren
mine ystorien lietic bliven
daer dat geselscap vanden keytiven
metten tongen hem verscieden
nu hort vort vanden quaden lieden
hoe vele dolingen daer si in vellen
hoe elc met sinen gesellen
sulke costume nam over wet
alsic hier naer hebbe geset
sente jeronimus die seghet
datmen in arabien pleghet
ende onder vele sarrasine
te levene niet met brode met wine
maer vleesch ende kemels melc
bi sulker saken leeft daer elc
over zonde souden sijt heten
souden si vleesch van zwinen eten
oec mach cume leven of sijn
in arabien eenech zwijn
wildemen ander liede dwingen
te kemels melke te sulken dingen
hem soude dinken inden mont
of si wulf aten ofte hont
in ponten in frigia mede
sijn witte worme te meneger stede
ende hebben die hovede zwart
ende liggen in houte hart
hier mede so geltmen rinte
in lybia in al orinte
daer dat volc wandelt met pinen
in heeten lande ende in wostinen
daer vindemen crekele in meneger wise
ende maken daer af hare spise
in egypten in palestine
om dat men daer doet den lande pine
met ossen wilmen die waerheit weten
ne willemen daer geen rentvlesch eten
die hunen entie tragoditen
ende een groot deel vanden syten
eten dat vleesch metten bloede
upter groter zeuscher vloede
wandelen liede menech een
die droghen vissche up eenen steen
daer die zonne up schinet sere
hier bi leven si ende bi nemmere
die wandelen entie sermaten
ende vele anders volcs utermaten
hebben in harde groter werden
vossen vleesch ende van perden
ende oec doet jeronimus gewach
dat hi eerande volc sach
eten rechts in beesten wise
menschen vleesch vor alle spise
jheronimus spreect vort te waren
doe die scotten heidijn waren
datter niemen hadde eygijn wijf
maer elkerlijc was so keytijf
dat hi emmer wives plach
waer soos hem luste ende hise sach
in indien ethyopen persen mede
sijn lande van groter moghenthede
bi na ghelijc den roemschen rike
die leveden so beestelike
dat si haerre moeder namen te wive
ja die dochtren van haren live
ende haerre oudermoeder mede
het was der massageten zede
dat sise houden over keytijf
die in ziecheden verliesen tlijf
maer die vader mettien maghen
alsi comen te ouden daghen
slaensise doot ende eten
want si willen over waerheit weten
dat min mach der zielen deren
dat sise eten dan worme verteren
cybarin die liede houden
dat si hare uutvercorne ouden
an eene galghe alle hanghen
die van yrcane haer zieke vangen
alsi sijn bider lester stonden
ende werpense gieren ende honden
die van caspien seggen jeesten
gheven hare dode den beesten
die siten som pleghen twaren
die vanden doden gemint waren
dat sise levende ghemeene
graven onder die dode beene
capturi plaghen dalre beste
honde te houdene ter meste
die hem verterden hare oude
alse dit een bailliu betren woude
die alexander daer hadde geset
omme te houdene hare wet
riep alt volc dattet woude
alexander ontseggen houde
dit wonder bescrivet ons dus
die wise sente jheronimus
solinus gewaget ons des
dat des pleghen essedones
die van fothen sijn algader
dat si haren doden vader
singhende draghen ten grave
ende nemen thovet ende makere ave
enen nap ende drinkenre in
some hebben sulken zin
dat si wonen in hagedochten
ende noch noit huus en rochten
dese houden haerre vianden hovet
ute te drinkene des gelovet
orloghe minnen si tallen stonden
ende uter vianden wonden
bloet te drinkene si oec minnen
diere meest slaen meest eren winnen
wie so hem oec dies trake achter
hi bleve altoos inden lachter
ende alsi vrede maken goet
so moet elc drinken anders bloet
in ethyopen es een lant
dat garamanta es genant
daermen geen huwelijc en kint
maer elc speelt daer hijt vint
daers geen kint dat weten can
wie die vader es diet wan
bidi heetmen dese bedieden
donnedelste van alden lieden
ende ethyopen es sekerlike
wel bekent in affrike
daers in menegerande zede
in menech lant in menege stede
sulke vaen die elpendiere
ende levere bi dats haer maniere
sulke horic oec bedieden
leven bi melke van wilden lieden
tragoditen en plegen niet
huus te makene alse ander diet
in hole wonen si dats haer zede
daer en es geene gierechede
aermoede minnen si gemeene
haer begherte es an enen stene
exacontalitus heten sine bi namen
die hevet alleene te samen
dore al dat hi es so cleene
varuwen sulc alse lx steene
dese leven bi serpenten
sine spreken no paerlementen
die van tracien die en geven
niet of cleene om dit leven
maer si minnen die doot
want haer waen die es so groot
dat si wanen sulc van hem somen
dat die zielen hier weder comen
andere wanen vanden keytiven
dat si alle salich bliven
alse hem kindere worden geboren
machmen hem rouwe driven horen
ende mettien doden sijn so vro
die wijf minnen die man also
alsemense bernet na dien zede
dat si int vier springen mede
in indi scrivet jheronimus
plegemen eere zeden aldus
te hebbene vele scone wijf
die dan meest in des mans lijf
vanden manne was vercoren
gaet mettem int vier alswijt horen
dan dinghen si ende vermeten hem das
elc dat si die liefste was
entie die liefste wert bekent
doet an haer beste parement
ende helset dien doden altehant
ende bernet mettem inden brant
het schijnt die dus die doot gaet an
of si nie sochten enen anderen man
dit hebbic van vrouwen zeden
vandien lieden hier ter steden
gheset omme dat ghi sult verstaen
dat die ghene die gode ontgaen
alse dede dit quade diet
doe god die tongen alle sciet
in ghemeenre dolingen comen
nu suldi vort horen nomen
die geslachten vanden lieden
ende hoe dat hem die riken scieden
falech die hebers sone was
alsemen hier te voren las
in wies tiden dat gevel
dat wonder omden tor babel
die wan alse hi hadde xxx jaer
rugu sinen sone dats waer
c jaer ende xxx ende een
nader swaerre lovien ween
in sinen tiden sekerlike
so begonste der syten rike
die deerste waren ende doutste mede
die lande wonnen met onvrede
nochtanne telment sekerlike
niet over gerecht conincrike
want wilt volc was ende onbesceden
ende sonder redene dinc wilden leden
hier af spreect in sinen viten
justinus ende seget dat die syten
lange jegen egypten streden
om vordeel van haerre outheden
so dat vexoris vernoyde das
die coninc in egypten was
ende sochtse alre eerst met stride
die syten maectene onblide
want si hebbene verdreven
egypten ware hem upgegeven
maer die marasschen hebbent hem benomen
dat siere toe niet mochten comen
doe keerden die syten daer na
ende destruweerden azia
ende laghenre in xii jaer
ende setten haren tribuut daer
in desen tribuut azia stac
tote dattene ninus brac
so dat in dat xiiste jaer
haer wijf om hem senden daer
dat si te lande souden keeren
in desen gheviel dat ii heren
ii coningen jonc ende stout in haer doen
scolopitus ende heilyoen
ute syten worden verdreven
die met een deel haerre neven
ende grote heren hem traken na
ende quamen in capadocia
daer si met haren here laghen
met rove gingen si hem bejaghen
ende dwongen dat lant daer naer
doe worden si belaghet aldaer
ende doot gesleghen ende hare man
hare wijf daden die wapene an
ende slougen dat lantvolc doot
ende maecten eene cuere groot
dat si hare sonen die si drougen
van hem daden of versloughen
ende houden mageden die si winnen
die woudsi niet leeren spinnen
maer jagen enter wapene pleghen
over een hebben si ghedreghen
dat si hem in haerre kintschede
die rechter borst afbernden mede
dattem die mamme niet en let
sine slaen ende scieten te bet
dit geslachte quam uut zweden
van desen es inden dach heden
datmen heet der mageden lant
in latijn amasonia ghenant
ii coninginnen maecten si doe
marcesica ende lampetoe
die hare orbare souden belopen
vele dwongen si vanden europen
ende wonnen asya dat cleene
ende maecter stede menich eene
haren roof senden si thuuswaert
ende lieten indien aert
marcesica die si wouden
die die lande dwingen souden
so dat si ende hare scaren
alle daer versleghen waren
dus wart verslegen mercesica
doe quam haer dochter ozitia
die van orloge sere was vroet
ende noch nie na man en stoet
ragu daer ic af seide hier voren
dien wart saruch een sone geboren
in sinen tiden sekerlike
so begonste van egypten trike
dat stont alsemen vint vorwaer
bi naer xvsupc jaer
onthier ent cambices wan
sidert quaemt weder up nochtan
ende stont tote augustus stonden
doe wart onder rome ghebonden
saruch ragus sone wan
nachor sinen sone den man
men leset dat in sinen tiden begonden
twee riken die lange stonden
deen was van assurien trike
dat stont lange mogendelike
xiisupc ende viertech jaer
onder xxxvi coningen dats waer
doe quamen die van meden boven
die die van assirien verscroven
ende arbachus die wart here
alse ghi hier na sult horen mere
in saruchs tiden begonde mede
in siciomia die stede
een conincrike alsict las
dat hovet van europen was
dat gheduurde alst es bescreven
xxv coningen leven
dcccc jaer ende xl omtrent
eert gevellet was ende ghescent
dese viere riken sonder waen
quamen nadie lovie saen
ii in azien twee in europen
nu sullen wi voert ten jeesten lopen
nachor wan sinen sone thare
die wart in sijn lant gemare
ende was van caldee geboren
nembroth was comen alswijt horen
die leerde daer int lant die sot
dat tfier ware een gherecht god
nachor es niet met hem bleven
hier omme wart hi slands verdreven
dese tharee wan abraham
die was deerste alsict vernam
die dorste seggen al openbare
dat een warachtich god ware
hiet gaet uut dander etaet
die stont alst bescreven staet
dcccc ende xl vort
al tote abrahams ghebort
dus waest vander werelt beginne
doe abraham quam ter werelt inne
xxxi hondert jaer
ende lxxxiiii over waer
sente clement hi seget die man
hoe die werelt dolen began
ende seghet dat int negende geslachte
van adame quam volc van machte
gygante die gode maecten gram
daer die lovie ave quam
dat tiende geslachte ende telefste mede
bleef staende indie dorperhede
dat xiiste nam van gode
vleesch orlof tetene bi gebode
ende si dat bloet souden laten
in dat dertiende wart verwaten
cam omme sine dorperhede
entie sine naer hem mede
int viertiende somege liede
van gheenen verwatenen diede
maecten den duvel outaer
ende offerden hem bloet daer
omme te doene toverie
entie stonden met haerre partie
onthier entie jueden quamen
diese sloughen altesamen
int vijftiende maecten si afgode
ende anebedense bi ghebode
int sestiende hiet elc sijn lant
nadien dat hi was genant
int seventiende hadde nembroth de ere
ende was te babylonien here
over die persen inder steden
ende leerdem vier anebeden
int achtiende muurdemen de steden
ende scaerden volc ten onvreden
ende maecten wapene ende wet
ende sijn bailliuwen ende templen geset
entie princen bi gebode
anebedemen over gode
tharee alst hier voren staet
wan abrahamme ende nu gaet
die derde euwe hier nu ane
tien tiden doemen te verstane
maecte ninus met gewout
alse abraham was vii jaer out
die grote stat van ninivee
drie dachvaert groet ofte mee
dander coninc alsict vant
was hi van surien lant
want belus hadder coninc gewesen
sijn vader vor hem alse wi lesen
dese ninus dats al waer
was coninc lii jaer
xlii jaer voer abrahams gebort
ende x jaer was hijt vort
hi waest daer afgode af sijn vonden
alse ons vraye jeesten orconden
in ninus tiden levede cam
die vandien vader dien godsat nam
ende was coninc in bracteren lant
hi was die toverie eerst vant
ende was vanden sterren wijs
dies haddi ontfangen prijs
so dat hi sorrastres hiet
dat meester van sterren bediet
die vii aerten liberale
vant hi mede also wale
clement seget dat hi vernam
dat hi eenen sone hadde hiet stram
danen tgeslachte van persi
ende van egypten af comen si
ende van babylonien mede
hem leerdi die bendichede
van toverien ende menech quaet
oec haddi eenen duvel primaet
sindent sloughene ninus doot
ende bernde cleine ende groot
sine bouken altemale
nochtan vintmen bescreven wale
dat bouken van hem sijn bleven
in so ongevallich leven
so viel dat volc ende in sulker scame
sonder die volgeden abrahame
dat si hout bome ende steen
ende alle beesten over een
over gode menech kende
ja dat luut van haren ende
al eist scande datment seghet
also alst indie bouke leghet
die daer af screef sente clement
hebben si over god bekent
doet aldus dolende wart gemeene
abraham entie sine alleene
die van sterren sere was vroet
hi vernam wel ende verstoet
biden sterren dat een god ware
die maecte dat lichte ende dat sware
diet algader oec berecht
ende al staende houdet echt
dies quam hem dinghel te voren
ende leerdem ende liet hem horen
al datten gelove lach ane
ende daer hi af was in wane
ninus wart vor sine port
gescoten doot ende so vermort
ende liet een kint hiet ninia
dan was niet out genouch daer na
maer semiramis sijn moeder
die van mordadicheden was vroeder
dan ie man was soe veinsde hare
dat soe die sone ninia ware
want luut ghedane ende langhe
was na een van eenen ganghe
nieuwe maniere trac soe an
van cleden ende geboot die man
dat si hem also souden cleeden
soe entie sone onder hem beeden
berechten doe assiria
xlii jaer daer na
dat ninus doot bleven was
oec genende soe hare das
dat soe maecte haren man
van haren sone ende omme dit dan
was soe deerste seggen boeke
die oint manne maecte broeke
want soe tusscen die dien
den sone niet bloot en soude sien
soe maecte veste ende menege stede
ende muurde babylonien mede
met eenen mure van teglen dicke
groot ende staerc ende ongemicke
xl ellen dicke ende hooch hondert
c porten des menech wondert
al gheghoten van metale
dits ongelovelic merkic wale
maer ystorien van heilegen lieden
seggen ons dit ende bedieden
ende seggen die muur es lanc
xl milen ommeganc
dits een wonder sekerlike
vanden vii in erderike
semiramis spreect daventure
maecte dese wonderlike mure
hier naer suldire meer af horen
hoe die stat wart verloren
orosius ghewaghet dis
dat dese semiramis
bloet begerde ende bernde mede
altoos indie onsuverhede
alsoe hadde van eenen man
haren wille dode soene dan
want soe hare kint hadde te manne
gaf soe ute eene wet danne
dat wat moeder die so woude
haren sone neemen soude
justinius die scrijft al bloot
dat soe haren sone sint slouch doot
abraham was alleene goet
al was al die werelt verwoet
sonder hi ende sine meyseniede
doe rumde hi ende sine liede
sijn lant omme ons heren gebot
ende doe so belovede hem god
dat lant van promissioene
sinen geslachte tharen doene
twee wive haddi doe te waren
agar ende sarra ende quam gevaren
te damas ende woende daer
god die belovedem daer naer
dat van sinen vlesche soude comen
cristus der werelt te vromen
eerst drouch hem agar enen sone
ysmael so hiet die ghone
doch so gaf hem god daer na
eenen sone van sarra
die was gheheeten ysaac
daer hem god ane vorsprac
dat cristus vandien soude comen
besnidenesse hevet hi genomen
ende mettem al sijn ghesinde
want god hiet hem diene minde
ende hi dede al dat god woude
omme dat hem teeren comen soude
god die seide hem dat te voren
dat hi sodoma soude storen
om hare dorperlike zonden
loth wart danen quite vonden
sijns broeder sone ende ysaac wies
sarra staerf sijt seker dies
ende was gegraven daer ter stede
daer adam leghet ende yeve mede
indie twivoudege hagedochte
abraham sinen sone sochte
een wijf van siere gebort
diemen rebecca noemen hort
daer an so wan ysaac ginder
teere dracht te samen ii kinder
dat was jacob ende esau
deen was scone ende dander ru
esau was ru ende root
jacob scone van hare bloot
ysaac was out lx jaer
tien tiden wet voer waer
indien tiden begonde een groet rike
in grieken sere mogendelike
ende stont xiiii coningen lanc
deen naden anderen aneganc
doe verleide persius alleene
den conincstoel tote micheene
daer regneerde sijn geslachte
langhen tijt sere met machte
esau ende jacob sijn broeder
gewiessen ende worden vroeder
ende esau wart eerst geboren
indien tiden alse wijt horen
so hadde die outste broeder ii deel
also alse hi nu geheel
in somech lant hevet dat leen
indien tiden haddi over een
die benedixie vanden vader
ende twivoudich deel algader
jeghen dien broeder vandien goede
ende alle daden si hem oetmoede
alse haren outsten ende haren here
so dat jacob met eenen keere
dit recht an sinen broeder cochte
daer naer alse den vader dochte
dat hi niet langer mochte leven
hevet hi die benedixie gegeven
jacobpe in sulker gebare
oft esau selve ware
want hi was van ouden blent
alse esau dat bekent
wilde hire den broeder omme ontliven
maer die moeder en liet niet bliven
maer soe sendde den jongen man
tote haren broeder labaan
in mesopotania
dien diendi ende nam daer na
siere dochter lyen ende rachel
ende met lyen also wel
nam hi eene hiet zelpha
met rachel eene hiet bala
an lyen daer na so wan hi
ruben symoene ende levij
judas ysachar zabulon daer na
eene dochter hiet dyna
selpha drouch gat ende asar mede
bala drouch dat was waerhede
dan ende neptalym ende rachel
drouch joseph ende benyamin also wel
van desen xii sonen so quamen
die xii gheslachten alle tsamen
van ysrael die tharen doene
wonnen tlant van promissioene
in jacobs tiden so ghevel
die oec mede hiet ysrael
dat foroneus ytacus sone
ende nyobes was die ghone
die eerst gaf den grieken wet
ende hevet die dinc also gheset
dat hi wilde datmen sprake
vorden juge ende togede sake
dese ytacus foroneus vader
begonste dat conincrike algader
van argos ende was deerste here
yo sijn dochter dats oec mere
es in egypten ghevaren
ende brochte daer lettren te waren
die soe daer oec leerde kinnen
soe leerde mede coren winnen
ende hier omme na hare doot
daden si hare eere groot
ende maectenre af eene godinne
foroneus sone alsict kinne
die apis hiet quam mede aldaer
entie wart haer god daer naer
seraphis hietsine bi namen
dien eeren si meest al te samen
indien selven tiden was
levende die scone pallas
daer si godinne af maecten hoge
ende hietense vrouwe vander orloge
nu willen wi ten jeesten keeren
jacob hadde gewoent met eeren
met sinen zweer xv jaer
ende alle sine kindere daer
gewonnen sonder benyamin
doe quam hem in sinen zin
dat hi wilde te lande varen
ende oec so hiet hem god te waren
die hem belovede te sine hoeder
jeghen esau sinen broeder
doe voer hi woch ende keerde dan
in dat lant van canaan
daer hem die broeder quam te gemoete
diene ontfinc wel ende soete
bi sychem maecti sine wone
aldaer vercrachte sconincs sone
siere dochter die scone dyna
dies quamen sine kindere daer na
symoen ende levij mede
ende slougen aldie man vander stede
tien tiden was prothomeus
adlas broeder wi lesent dus
dat hi eerst vingerlijn vant
man te draghene ane die hant
maer het was yserijn dat sine
daer in sette hi steene fine
ane den vinger naest den cleenen
hiet hijt draghen ende an el en genen
want eene adere dat verstaet
vandien al toter herten gaet
nu keeren wi daer wijt lieten staen
joseph was liefst sonder waen
metten vader van hem allen
dies wilden sine alle doen vallen
ende vercochtene ende seiden
een dier atene ander heiden
jacob weende van deser mort
joseph was vercocht doe vort
in egypten eenen groten here
hiet futifer die hem dede eere
ende want hi hadde so reine een lijf
dat hi den here an sijn wijf
ne gheene ontrouwe doen en wilde
dies moeste die hovesce ente milde
indien kaerker sijn gedaen
daer hi die drome ontbant saen
den backere enten scinke mede
so dattene die coninc dede
halen omme dat hi woude
dat hi die drome ontbinden soude
joseph was out xxx jaer
doe hi stont vorden coninc daer
ende hem sinen droem telde
ende voerseide ende voerspelde
die vii goede jaer entie quade
doe wart hi bides coninx rade
here ende prince van alden landen
so dat al stont an sinen handen
dits der byble vraye jeeste
maer omme dat ic tminste ende tmeeste
ghedicht hebbe in scolastica
dies lidict lichte ende gha
ten jeesten die hier niet en staen
pharao die gaf sonder waen
die coninc joseph teenen wive
futifers dochter die van live
maget was ende scone nochtan
daer hi sine ii sonen ane wan
manasses ende effraym mede
nu suldi horen hier ter stede
van assenech josephs wijf
dies die byble maect een blijf
int eerste jaer vanden vii goeden
sendde die koninc joseph den vroeden
dat hi soude versamen coren
gevaren quam hi alsewijt horen
int lant daer futifer was here
hi hadde eene dochter scone sere
ghelijc den eubreuschen vrouwen
die man en wilde hebben no scouwen
assenech hiet soe leestmen hier
verwaent was soe ende seere fier
noch noint man en sach hare
bi haers vader zale aldare
stont een tor hooch up te siene
daer waren in camere tiene
deerste was scone ende groot
van maerbre profier sonder genoot
waest gepaveert die weghe gemene
al vul precieuser steene
die balken van goude fijn
die goden die in egypten sijn
die assenech hebben woude
stondenre selverijn ende van goude
die anebededse ende ontsach
die joncvrouwe nacht ende dach
dander camere hadde te deele
der joncvrouwen diere juwele
die derde hadde alle rijchede
diemen conde gepensen mede
alrehande dranc ende spise
dies herte gherde in alre wise
oec waren in dandere sevene
vii joncvrouwen reene van levene
die hare daden haer ghemac
ende daer noit man an en sprac
indie camere daer assenech lach
stont eene veinstre oest jegen den dach
die was groet scone ende goet
eene andere ten zuden stoet
entie derde stont int nort
daer was een bedde met goude gebort
met puerpere ende met bissen gedect
daer noit man alsemen vertrect
up ne sat dat was die ruste
van assenech alst haer luste
omme dat huus so lach een hof
hoghe ghemuurt daer wonder of
bescreven es want porten viere
waren daer van ysere diere
telken xviii jongelinge
wachtende der joncvrouwen dinge
an deene zide was eene fonteine
springende scone ende reine
in dat hof in dat proyeel
ende eene cysterne die al gheel
alden overloep ontfinc
nie sach man so diere dinc
bome waren inden hove
die vrucht drougen van groten love
assenech was openbare
groot vulcomen alse sare
scone alse rebecca also wel
ende vulmaect alse rachel
joseph sinen bode geweghet
die dat futifere seghet
dat hi mettem herbergen coemt
alse futifer hort datmen noemt
josephe wart hi sere vro
ende seit siere dochter also
dat daer quame josephs bode
die de cracht hadde van gode
ende hi wilde alsoe hi quame
dat soene te manne name
maer soe antworde alse die fiere
dat soe ne ghenen prisoniere
te manne name maer alleene
eens coninx sone scone ende reene
doe si onderlinghe spraken
van aldus gedanen saken
quam joseph ende soe es saen
in hare camere gegaen
joseph quam up pharoens wagen
die ghuldijn was al indien dagen
daer waren in iiii witte perde
selve sat hi na conincs werde
gecleet ende gecroent met goude
ende een tekijn van ghewoude
dats een ceptre in diere gebare
ofte hi selve coninc ware
futifer ende sijn wijf mede
quamen hem jegen nadien zede
neghen si hem ende holpen hem of
ende leeddene in dat scone hof
ende men sloot die porten toe
assenech die saghene doe
ende hare hevet int herte getreget
dat soe hevet overdaet gheseget
ende seide nu es commen sekerlike
die zonne vanden hemelrike
wie mochte wanen onder den trone
dat joseph ware also scone
joseph was eerlike ontfaen
doe vragedi futiferre saen
wie dat wijf ware die up hem sach
ter camere veinstre daer soe lach
doese woch sprac hi te hande
want die vrouwen vanden lande
daden hem so grote pinen
omme minne dat hi waende dwinen
ende senden hem boden ende giften mede
die hi onwerdelijc van hem dede
hets mijn dochter sprac de wert dan
die onwert hevet alle man
die noch noit man en sach
dan wi heden up desen dach
du ende ic waert di ghename
ic wilde dat soe di groeten quame
essoe maget come hare
ic minse of soe mijn zuster ware
doe haledse die moeder saen
ende deedse voer josephe staen
god houdu sprac soe soetelike
gods gebenedide van hemelrike
joseph sprac god make u goet
die alle dingen wesen doet
doe wilde soene cussen nadien zede
maer joseph hem bet achterdede
ende seide en betaemet genen man
die gode minnet ende hem roept an
dat hi een wijf cussen soude
die dode stomme afgode van goude
cusset ende oec anebeet
ende te haerre taflen eet
assenech die weende onsochte
so dats josephe verdochte
ende leide up hare hovet sijn hant
doe vervroyde soe te hant
ende ginc ziec te bedde waert
van bliscepen ende van joien vervaert
ende hevet der afgoden verteghen
joseph dede sijns wel pleghen
ende alse hi henen varen soude
bat hem futifer ende woude
dat hi mettem bleven ware
maer joseph maket ommare
doe belovedi hem eist dat hi mach
te keerne upten achtenden dach
assenech hare gode nam
alse diere up was worden gram
ende warpse ter nort veinster neder
al hare spise vort ende weder
die diere was ende vele tien stonden
warp soe altemale den honden
haer hoeft ende haer parement
bestroyde soe met asscen omtrent
ende weende vii daghe sere
ten achtenden en dede soe nemmere
dan soe ter oest veinster ginc staen
soe sach die dachsterre saen
enten hemel daer bi upgaen
ende grote claerheit daer ute slaen
doe soe dit sach viel soe neder saen
mettien quamer alse een man gedaen
een ingel diese upstaen dede
ende alsoe up hem mercte mede
dochti hare josephs gelike
dies viel soe neder sekerlike
maer dingel heefse upgeheven
ende hare goeden troost gegeven
dat soe dasschen woch dade
ende hare droevelike gewade
ende dade hare beste cledere an
ende quame weder te hem dan
dit dede die joncfrouwe hi seide doe
dat soe soude wesen vro
want god hadde sonder waen
hare penetencie ontfaen
ende hare name ware gescreven
daer in staen die ghene die leven
ende seide haer mede overluut
dat soe soude sijn josephs bruut
assenech den ingel bat
over die vii mageden dat
hare gesellekine van ere oude
dat hise benedien soude
dit dede hi ende sciet van hare
mettien so quam hare die mare
dat joseph quam die heilege man
ter porten ginc soe neder dan
ende teersten hi quam binden hove
groete soene met groten love
ende seide hem des ingels wort
ten naesten daghe daer na vort
eeschedise den coninc pharaoene
diese hem gaf tsinen doene
ende sette elc eene crone
up sijn hovet diere ende scone
ende maecte hem vii feesten
ende geboot den minsten enten meesten
dat niemene te werke gaet
alse langhe alse die feeste staet
dus hevet god josephs armoede
algader brocht te groten goede
omme dat hi hem hilt sonder zonden
die vii jaer die vulle stonden
van corne die leden ende daer naer
quamen die vii quade jaer
alse die coninc in drome sach
joseph ondede uptien dach
die scuren ende vercochte tcoren
els hadde alt volc sijn lijf verloren
die oec van vremden lande quamen
hem vercochtijt oec te samen
sine broedere hi daer comen siet
hi kennedse ende si hem niet
hi sprac an hem met talen swaer
ende hietse spierres al openbaer
doch wart hi wenende ende lijede das
dat hi haer broeder was
hi ontboot sinen vader
die quam met sinen volke algader
ende pharao die gaf hem
in egypten tlant van jessem
tien tiden was hi out vorwaer
jacob selve c ende xxx jaer
pharao wonderets menechfout
dat hi so scone was ende so out
men leest in cleene genisis
dat een heimelic bouc oec is
dat assenech inden keer
orlof nam anden zweer
alse soene ter coemst hadde gegroet
quam hare doe int gemoet
des coninx sone in sine zale
ende soe bequam hem so wale
dat hi symoene ende levi
josephs broedere die hare waren bi
groot goet ende miede boot
omme josephe te slane doot
updat hi twijf mochte gewinnen
maer sine wildens niet beginnen
doe ginc vort die bose man
tote gad ende tote dan
ende seide in valscen treken
hi hadde josephe horen spreken
dat hi na sijns vader doot
hem soude doen pine groot
omme dat sine hadden vercocht
ende hem hadde oec gedocht
dat si niet sculdich waren gheel
te hebbene recht broederdeel
want si an joncwive waren gewonnen
ende niet vander edelheit connen
dus riet hi hem beede gader
joseph te slane ende hi sinen vader
dus es hi ten coninc gegaen
ende en hadden die wachters gedaen
hi hadde sinen vader doot
doemen hem dit dus verboot
nam hi mettem l man
ende quam aldaer gad ende dan
hadden geleit hare laghe
om joseph te slane ende hare mage
want men daer emmer moeste liden
assenech soude enwoch riden
ende met hare dc man
diemen daer alle slouch inden dan
sonder eenen die van desen doene
levi ende oec symoene
lijctekijn brochte ende mare
assenech ende benjamin met hare
sijn met eenen waghen ontfloen
levi ende symoen
quamen metten haren ende sloegen doot
der andere eene paertie groot
dan ende gad ontfloen int riet
dattem cume es gesciet
hier na quam benjamin ridende
met assenech ende henen tidende
hi sach des coninx sone comen
alse die gherne hadde genomen
assenech alst wel sceen
so dat hi nam eenen steen
ende waerpene tusscen hals ende hoeft
so dat hi neder viel verdooft
so dat hine over doot helt
doe quamen daer na met gewelt
symoen ende sijn broeder levi
dan ende gad so sochten si
omme dat sise wilden slaen doot
maer benjamin verboot
si namen up des coninx sone
ende dwoughen sine wonde na tgone
ende brochtene sinen vader
die dankets hem allegader
dat si hem tlijf hebben gegeven
ten derden daghe enddi tleven
pharao leefder onlanghe na
hi was out xcix jaer
ende hi liet josephe sijn rike
die regneerde mogendelike
in egypten xlviii jaer
ende vervogede ende leerde daer
des coninx sone harde wel
jacob die mede hiet israel
alse hi hadde cxl jaer ende achte
so bevoeldi wel an sine machte
dat hi naerde sine doot
joseph hi te hant ontboot
ende beswoerne so hi meest mochte
dat hi ter twivoudeger hagedochte
hem graven soude dor sine lieve
daer adam leghet ende ver yeve
abraham ende sarra
ysaac lya ende rebecca
ende jacob wart daer oec begraven
maer rachel messede der gaven
want soe van benjamine bleef doot
so was soe met rouwen groot
begraven bi bethleem
jacob dede comen voer hem
sine sonen ende seidem mettien
die dinc die sullen ghescien
ende voerseidem die coemst ons heren
some benedijedise met eeren
ende some en seinde hise niet
want die heileghe geest hem riet
joseph regneerde alse here
in egypten met groter eere
onder v coningen wart hi lief
deerste diene ter eeren hief
dien heet scolastica neffrem
in andere boeken heetmen hem
dat hi hiet coninc pharao
entie byble wille also
want doe abraham was geboren
alse ons coroniken doen horen
worden in egypten heren
die tybeye met grotere eeren
ende warent c ende xci jaer
doe quam ander volc daer naer
ter cronen der herden geslachte
die regneerden met crachte
c ende iii jaer harde scone
dese hieten pharaone
noch die croniken altesamen
ne weten van els geere namen
maer doe joseph wet vorwaer
gheregneert hadde xiii jaer
so wart een hiet amisidis here
xv jaer ende nemmere
maer jacob staerf in egypten daer
in amisidis xvde jaer
daer naer drouch tebroen crone
xiii jaer te sinen lone
amonefis hi drouch daer naer
die crone maer xxi jaer
menfers was xii jaer here
in sijn neghende seget die leere
staerf joseph bi gods gewout
c jaer ende x out
ende daer begonde wet wel
teygijndoem van ysrael
ende si bleven indiere maniere
c jaer xl ende viere
dese menfers wilde weten niet
hoe dat egypsche diet
staende bleef bi groter vrihede
bi josephs moghenthede
dies sette hi dysraelsche scare
in groten eygijndoeme sware
nochtan hiet hi ende gheboot
datmen sloughe die kindere doot
die mans vorme hadden also wel
onder die van ysrael
dit hiet hi den vroeden wiven
maer sine wildere geen ontliven
doe gheboot hi want hijt woude
datmense in nylus werpen soude
want hi ontsach alsi wouden
dat si hem slands verdriven souden
want een wise seide hem te voren
dat danen soude sijn geboren
een kint van ysrael dat soude onteren
egypten met alden heren
ende alst comestor doet verstaen
so waerre kindere vele verdaen
daer god omme vallen liet
dat verdoemde egypsche diet
in dolinghen die dusdanech is
van haren god die hiet apis
plinius die wille ghien
dat hi apis hevet ghesien
het quam gegaen uter rivieren
een dier naer eens verren manieren
onversien men wiste wanen
dat hadde gelijc eere manen
een tekijn uptie scouderen staende
so quam tfolc lopende ende gaende
tamboerende singende ende bliesen
doe hief hi up oochsiens den riesen
indie lucht indiere gebare
alse oft hem dorelief ware
ende des daghes dat hi hem verbaerde
verloos menne ende voer sire vaerde
sulke seggen dat hi alle jare
up seraphis dach quam dare
sulke seggen datmens niet en sach
dan te x jaren up eenen dach
andere seggen men sages niet
sonder dan alst es ghesciet
dat een gherecht pape ende een goet
tote cycopolis was ende vroet
nu seghet vincent die seraphis
was ander sake dan apis
ende beede hilden sise over god
die van egypten het was so sot
doch waest al eens wi lesent dus
apis was sone foroneus
die eersten int rike maecte wet
alse hi in grieken hadde gheset
egylans die sijn broeder was
die deerste coninc alsict las
was daer in sicimonia
dat nu moreie heet verre ende na
voer hi in egypten daer naer
ende wart god gemaket daer
augustijn die grote clerc
seghet daer af mede in sijn werc
apis die van argos was
wilen here alsict las
voer in egypten wilen eere
aldaer so staerf die here
ende wart seraphis ghenant
sindent maectemen int lant
enen tempel in sine eere
die meeste god die meeste here
so waest die in al hare steden
die van egypten anebeden
het was geset oec ende ghecuert
dat hi tlijf hadde verbuert
die seggen dorste ende bliven in desen
dat hi mensche hadde gewesen
maer dien varre dien te siene
wilen plaghen die egyptiene
ende te anebedene over god
alse verwaent volc ende sot
die hiet apis niet seraphis
ende alsemen nemmeer en sach dis
ende haer god dus was verloren
hebben si een calf vercoren
dattem dochte al overwaer
rechts alse apis sijn ghehaer
dat anebeeden si ende eerden
want si die sake also verkeerden
dat si weten wilden voerwaer
dat hem god gesent hadde daer
ende also hildent die keytive
ghelijc aspis van dode te live
verreesen ware ende wedercomen
aldus lietse god verdomen
solinus scrijft een heydijn man
dat die van egypten hem houden daeran
dat si voer god anebeden
apis eene coe van dulheden
ende alsemen dien siet eens int jaer
so volgen hem die kinder naer
ende roepen ende gebaren
ghelijc of si dronken waren
die van menfes vander stede
houden sine feeste mede
in eene wonderlike maniere
want si in nilus die riviere
werpen eenen nap van goude
up sine feeste dor sine houde
in dese dolinge in desen val
lietse god bedi comen al
omme dat si waren also fel
dat si die kindere van ysrael
in nylus der groter riviere
verdrinken daden alse diere
van desen goden hebbic gheset
want ghi verstaen sult te bet
dat liede quaet waren in haer leven
die die heidine hebben verheven
te goden ende sise anebeden
noch hier naer suldi vinden in steden
hoe van desen seraphis
sijnt was gemaket een ghechis
ende hoe sijn tempel wart gevelt
al ter neder met ghewelt
vanden keyser theodosius
die jeeste hevet in aldus
joseph hadde c jaer ende x
alse hi staerf dus naden ghesciene
ende alle sine broedere oec mede
storven in egypten die stede
maer haer ghebeente was gedraghen
ende geleit met haren maghen
in ebron also alsict kende
deerste bouc neemt hier ende
nae joseph doot xliiii jaer
wert moyses gheboren aldaer
in egypten dit was dat kint
datse alle onteerde sint
ende dat si langhe hadden voersien
die moeder nam dat kint mettien
alsoet niet langher houden en mochte
in een vaetkijn soet bewrochte
dat kint ende leit in die riviere
dats god sinen wille visiere
des coninx dochter vant dat ghone
ende maectere af haren sone
dit was in des coninx stonden
amonosis alse ons orconden
die vraye jeesten die dachtende was
vanden pharao alsict las
die joseph ter hoocheit brochte
want die menfers alsict besochte
onder wien dat joseph ende
die regneerde alsict kende
daer naer iii jaer sijt seker dis
ende daer naer misfarao mothosis
hadde xiii jaer die ghewelt
daer naer thomosis tlant helt
xl jaer doe wart coninc daer
amonosis xxxi jaer
in dat sestiende jaer des
wart gheboren moyses
dien des coninx dochter termit
uphilt ende daer na gheviel dit
doe dat kint wel mochte gaen
dat soet brochte haren vader saen
ende pijnde hare omme tghone
dat soet ghecoren hadde te sone
nu was moyses so scone
dat niemen en was onder den trone
hem en wonderde alse hi up hem sach
vander scoenheit diere ane lach
pharao nam tkint up sinen scoot
ende hem wonderde sine scoenheit groet
ende settem up thovet sine crone
die van gewerke sere was scone
amon sijn god gemaect daer an
moyses die crone ghewan
ende warpse upten vloer in sticken
een pape diere up wilde micken
die riep slaen wi dat kint doot
so sijn wi vort sonder noot
want dit es tkint dat emmer sal
egypten verderven al
die coninc en liets niet gescien
so dat een wijs proevede mettien
wedert hem quam van kintscheden
so van eere vorradicheden
ende dede den kinde colen bringen
om besceet proeven van desen dingen
het warp eene in sinen mont
ende verbroyde ter selver stont
sine tonge omme dat ongemac
lesemen dat hi noit wel en sprac
die weten wille hoe die etyopen
in egypten quamen gelopen
ende hoe moyses tlant verloeste
entie van egypten vertrooste
ende etyopen oec wan mede
ende saba die oude stede
hi lese scolastica dat ic dichte
want ict hier overlide lichte
doe moyses soude in jessen varen
daer sine eubreusce mage waren
in swaerre pinen heefti versien
dat daer een egyptien
eenen eubreuscen slouch te sware
hi sach omme harentare
ende peinsde dat niemen en saghe
ende sloeghene doot so dats quam claghe
ende dalvene daer int sant
doet utequam moesti rumen tlant
ende vlo int lant van madian
aldaer hi een wijf gewan
hiet sephora die haren man
drouch elyeser ende gersan
verstaet dese jeeste so
amonosis pharao
in wies tiden dat moyses
geboren was alst geset es
levede v jaer bet vort
na des moyses ghebort
doe was orosus here daer naer
ende waest xviii jaer
daer naer xii jaer autencris
ende doe vii jaer auchoris
concres xviii jaer daer an
in sinen tiden so began
moyses tegypten te keerne
ende dat eubreusche volc te leerne
also alst hem god gheboot
ende te doene tekene groot
vorden coninc ende seide te waren
laet dat volc van ysrael varen
dat heet di god maer hine woude
doe gaf hem god plage menechfoude
in egypten groot ende swaer
dat men tellen sal hier naer
deerste was dat reinde bloet root
daer af hadde tfolc pine groot
ende alt water in nylus der vloet
dat was altemale bloet
dander was dat alle die lude
huus ende lant was al vul pude
ja des coninx camere ende heimelichede
was al vul vorssche mede
die derde plaghe was berch ende dal
vervullet met mesien al
die lieden ende beesten daden
pine vernoy ende vele scaden
die vierde plaghe waren vlieghen
die den lieden sonder lieghen
enten beesten daer toe mede
daden grote pijnlichede
die vijfte plaghe die slouch doot
der lieder beesten cleene ende groot
die seste plaghe moestem deren
hem wiessen bladeren ende zweren
daer mate lieden ende heren mede
af hadden grote pijnlijchede
die sevende dat was een haghel
so groot so staerc ende so behaghel
diet hem al ter neder slouch
coren ghers wat erde drouch
dachtende die was utermaten
crekele vele diet al upaten
lover gras al dat was groene
al ghinct up te haren doene
die neghende dat was deemsterhede
over al egypten mede
so groot dat mense tasten mochte
dit was eene plaghe onsochte
die tiende was sonder ghelike
in alle steden indien rike
so slouch god deerste kint doot
van beesten van lieden cleene ende groet
ende des coninx eersten sone mede
no aerme no rike en hadde vrede
maer die kindere van ysrael
sine hadden niet dan wel
noch alle dese plaghen ghemeene
en scaden hem no groot no clene
int lant van jessen dat hare was
sone was gheene noot das
alse dese tienste plage gesciede
quamen die egypsche liede
ende baden dien van israel
ende dwonghense mede also wel
dat si rumen souden tlant
daer namen si in hare hant
cleder selver goudine vate
ende droughense haerre strate
die hem gherne leenden die liede
up dat volc danen sciede
aldus hebben si tlant gherovet
van desen wochvaerne des gelovet
ende van desen slachtingen mede
so quam eerst paschen zede
want god hiet hem slaen een lam
ende dat bloet men daer af nam
ende tekender die doreposten mede
ende doverste dorpele dus hadsi vrede
vanden inghel die niemen verdrouch
maer deerste geborne doot slouch
want daert was leet hi voer bi
van desen liden so seggen wi
ende vandien lamme ende vandien bloede
ende vanden wochvaerne mettien goede
quam paschen eerst weetmen wale
dats overliden in onse tale
maer die paschen hi bediet
onse paschen ende anders niet
daer dat vraye lam tien tiden
die bitter doot wilde overliden
ende ons vrien met sinen bloede
jegen des viants overmoede
entie ziele den mensche ontdroeghe
voer hem diet al gerne versloeghe
dus scieden die kindere van israel
ute egypten weetmen wel
nae josephe wet voer waer
hondert ende xliiii jaer
hier nam haer eygijndoem ende
daer god egypten omme scende
visupc dusentich bi ghetale
hadden si man weetmen wale
sonder wive ende knechte ende kinder
die ongetellet waren ghinder
ende beesten menegherande
die si dreven uten lande
josephs gebeente si mettem brochten
omme ter twivoudeger hagedochten
te gravene bi abrahame int dal
mele droughen si mettem overal
daersi met alle ghemeene
leveden xxx daghe alleene
god diese danen varen hiet
en begafse ter noot niet
maer bi daghe ginc hi vor there
met eenen swerke te makene were
voer dat heete sonnescijn
nachts dat niet donker soude sijn
was hi altoos voer hem met viere
dit was eene miracle diere
dus traken si henen in lanc so mee
tusscen die berghe entie rode zee
daer si nieweren wiken conden
pharao volgedem na tien stonden
alse diese weder wilde dwinghen
alse die tsinen dienste ghinghen
visupc waghene daermen up mochte
sere vechten alsemen vochte
want mer plach tien tiden in persen
ende l dusent man met erssen
ende ccm man te voet
die ten stride waren goet
brochti up dat volc ons heren
sine wisten waer wiken no keren
ende waren in verwerden moede
moyses nam doe sine roede
ende slouch in die zeevloet
die hare altehant ondoet
in xii straten weetmen wel
den xii geslachten van ysrael
moyses die streec in voren
judas geslachte alse wijt horen
was deerste dat na hem in ginc
daer het die crone te lone ontfinc
si ghingen alle indie zee daer
die egyptiene volgeden naer
ende god warp up hem donder ende vier
reghene ende weder ongier
so dat si weder wilden vlien
doe slouch moyses mettien
in die zee ende soe looc hare
so dat vandes coninx schare
een ter boeten niet ontginc
die vertellen mochte die dinc
orosius scrivet overwaer
dat diere selver steden daer
al noch die wagheslaghe staen
ende al doetse die wint vergaen
metten zande datter in drivet
nochtan alset stille blivet
wassen weder die wagheslaghen
ende dat lijctekijn vander plaghen
vindmen indie zee vandien
alse verre alse oge can versien
in vitas patrum vintmen bescreven
alse pharao dus doot was bleven
met altemale siere scaren
die gheene die in egypten waren
hilden over haren god dat
waest boem waest dier daer elc bi sat
ende daerne toe verbant onlede
dat hi niet en voer mede
ende seide dese cole of dit omoen
was mijn god heden in dit doen
want mi dede ende benam
dat ic mede niet en quam
metten coninc indien noot
ende ic mede niet bleef doot
moyses ende sijn volc te voet
ginghen henen dor die vloet
droges voets upten gront
in beeden siden twater stont
up ende neder indiere maniere
alst oft ware eene stenine maisire
ende moyses lovede onsen here
met sinen sanghe lude ende sere
so daden mede oec also wel
die kindere van ysrael
si quamen over teere stat
die gheheeten was marath
daer dwater was van so bitter smaken
dats niemen en conste genaken
daer dede in moyses een hout
ende het wart soete menechfout
so dattem haer spise gebrac
die si brachten inden zac
ute egypten doe beclageden si hem des
doe bat gode moyses
hi dede quackelen up hem reghen
tetene vleesch dies wilden plegen
ende manna dat hemelsche broot
dus versachse god ter noot
dit was up eenen zondach
die xlste die ghelach
vandien tiden dat si scieden
ute egypten van dien lieden
echt quamen si in raphadim
ende worden sceldende onder him
up moysesse onhovesceleke
want si waters hadden breke
doe slouch hi upten marbersteen
daer daer te voren was water geen
thant spranc daer eene fonteine
scone nuttelijc ende reine
doe quamen die van amelec
ende waenden hebben in eenen strec
de ebreusche maer moyses
hi geboot josue des
dat hi die viande soude bestaen
up eenen berch es hi gegaen
ende hief sijn hant up ende bat
so weltijt so gesciede dat
verwonnen die van ysrael
ende alst dan also gevel
dat moyses van moetheden
sijn hant sinken liet tier steden
so gingen die sine onder
dit was miracle ende wonder
tien tiden dat tfolc ginder lach
quam te hem up eenen dach
jetro moyses zweer een man
die pape hiet van madian
papen hiet mense alsic verstoet
die mogende waren ende vroet
hi sach moysesse sere verladen
mettien volke ende hevet geraden
daer hi hem gaf pointe viere
die behoren te diere maniere
eene waerf hiet hi hem dan
te nemene eenen mogenden man
dander point vanden gebode
dats dat hi ontsaghe gode
tderde dat hi warachtich ware
tfierde vrecheit hebben onmare
moyses die de wijste hiet
dede dat hem die heidijn riet
hieromme en eist onnere gheene
dat den groten leert de cleene
upten xlviisten dach
die in rechten getale lach
van dat si ute egypten scieden
quam moyses met sinen lieden
ten berghe van synay
ten derden daghe daer na quam hi
ende ontfinc aldaer die wet
die hem god daer heeft gheset
ghetekent metten vingre sine
in twee tafle maerberine
in x geboden hoe si souden
hem in den dienst ons heren houden
ende hebben hem elc jegen den andren
moyses ginc alleene wanderen
upten berch van synay
josue liet hiere alleene bi
anden berch dat hi woude
dat hi sijns ontbeiden soude
ende was met gode sonder saghe
xl nachte ende xl daghe
dat hi en at nochte en dranc
doe leerdem god hoe cort hoe lanc
dat hi wilde dat men dade maken
een tabernakel van dieren zaken
ende vander archa mede
die was van groter chierhede
ende vander tafle ende vanden brode
daer men gode met dienen soude ode
ende vandien dieren candelaren
daer dlicht up staen soude te waren
vanden outare daer hi woude
datmen gode up offren soude
ende daertoe vanden papen mede
van haerre cledere van harre zede
vort vandes bisscops gewade
hoe hi wille dat ment beghade
vort oec vanden guldinen outare
ende hoe mer gode up dienen soude dare
ende vele gebode vander wet
die ic hier voren hebbe gheset
indien bouc van scolastica
die ic nu hier overgha
want ic anders hebbe te doene
dan vander jueden sermoene
te makene vele parlemente
maer wet wel dat so diere tente
alse dat tabernacle was
noit man gemaect en las
ende dit was deerste bedehuus mede
dat ic noint teenegher stede
las ghemaect in deere ons heren
nadien dat ons die jeesten leeren
in desen tiden alsict las
dat moyses met gode was
upten berch xl daghe
maecten die eubreusce claghe
ende seiden wine weten niet
wat moyses es ghesciet
men make ons gode die ons leeden
in desen weghe laet ons gereeden
te ghane int lant dat god behiet
onsen vorders hier doen wi niet
daer maecten si een calf van goude
up dat die jonge entie oude
in egypten hadden gesien
dat die liede aldaer plien
aspise te biddene ane
in eens wilds ossen gedane
dat calf gingen si anebeden
ende offerden aldaer ter steden
hare offranden ende seiden
dit sijn de gode die ons leiden
sullen ende brochten hare
ute egypten van pinen zware
god die seide moysese dit
die vordie quade liede bit
ende ginc vanden berghe mettien
ende alse hi dat calf hevet versien
wart hem ter herten also wee
dat hi die tafle warp ontwee
ende brac ende smalt dat calf van goude
in pulvere so menichfoude
so moel hijt dat hijt hem drinken dede
haren goden te lelichede
levis geslachte nam hi daer
ende wrac gheene mesdaet zwaer
ende slougere omme onder clene ende groot
xxiiim doot
des anders daghes bat hi sere
voer die zondaers onsen here
so dat hi cume genade gewan
ende daer sach hi mede nochtan
ons heren claerheit harde groot
echt hem daer onse here geboot
ii tafle te makene sonder sparen
ghelijc dat die eerste waren
ende daer in no meer no min
die worde die dandre hadden in
daer vaste hi echt xl daghe
met gode dans gheene saghe
ende vanden berghe quam hi daer naer
met eenen ansichte so claer
dattet niemen conste gedoghen
up hem te vestene die ogen
vanden lichte dat daer uut sceen
hier omme seide menich een
dat sijn hovet ghehornet ware
ende dus scrijftmenne openbare
sidert meer vort soudi ghanghen
spreken die liede hi moeste hanghen
een cleet vor sine ogen nadien
of niemen en mochten vort sien
van offranden van haren beesten
also behorde thaerre feesten
dat latic al achterbliven
anders moetic genouch scriven
int ander jaer na dat si scieden
uut egypten met haren lieden
alle gemeenlike porden si
vanden berghe van synay
daer hem god selve gaf de wet
ende moyses hadde gheset
in ghescrifte hoe si leven souden
of si gods hulde wouden
ende daer si waren updie vaert
ten lande van promissione waert
so worden si overhorich gode
ende achten so cleene up sine gebode
dat si alle verborden des
ende aaron ende moyses
te stervene in de wostine te waren
die waren boven xx jaren
ende negheene van alle te samen
die ute egypten over die zee quamen
ne leeder die jordane dan twee
dat was calef ende josue
moyses entie sine
waren xl jaer indie wostine
hier binnen storven alle doude
doe hiet god dat men echt soude
tellen die ebreusche scaren
die waren boven xx jaren
doe waerre vonden bi ghetale
dcm weetmen wale
dcc ende xxx oec meer
die niet getellet en waren eer
sonder alleene die twee
calef ende josue
levis gheslachte alsict las
al dat boven eere maent out was
die man was dat es getelt
sonderlinghe up dat velt
vandien geslachte was daer vonden
xxxiii dusentich tien stonden
desen beseide god te ghevene
dat lant dat hi in haren levene
abraham ysaac ende jacob mede
belovet hadde metter waerhede
doe moyses naecte der doot
alt here hi vor hem ontboot
ende hiet hem houden de wet
die hem god hadde gheset
ende seide waert dat sise braken
si souden omme sulke saken
tlant verliesen mettien lieden
ende waert dat si der mesdaet gieden
ende gods wet anevinghen
god soudse weder int lant bringen
doe benedijdi dat diet
ende nam orlof ende sciet
van hem ende ginc daer na
upten berch die hiet fasga
daer togedem god verre ende bi
oechsienlike lesen wi
al dlant van promissioene
ende seide nu zie ende wes des coene
dune sulter in comen niet
moyses staerf want god hiet
alse hi hadde c ende xx jaer
noch noit en quamer man naer
die sijn graf vinden conde
tote nu an deser stonde
in moyses tiden so was
in creten coninc abderas
justinius seget dat dat rike
begonste sere wonderlike
also hi scrijft openbaer
die vant eerst vintmen vorwaer
hoe men honich gaderen soude
eene dochter haddi de oude
die eenen sone te spotte wan
dies scaemdem die oude man
ende dede tkint leggen onder de diere
si soghedent na menscen maniere
doe dedi daer na werpen dat
in eenen harde nauwen pat
daer dicke volc ende beesten leeden
updat sijt souden vertreden
daer sogedent die beesten mede
daer naer echt hijt werpen dede
vor honde die hongherech waren
ende si soghedent oec te waren
daer na warpment vor de soghen
updat ment verderven waende mogen
maer sine daden hem niet wee
daer na warp hijt indie zee
doe dreeft tote samos ant lant
aldaert eene hinde vant
diet kint sogede ende uphelt
dus levet metten herten upt velt
hier omme wartet so snel
dat den herten volgede wel
dus waest daer so lange sonder waen
dat in een strec wart gevaen
ende gargoris den coninc ghesent
voer een selsiene prosent
te hant verkendijt ende hem dochte
dat so vele gedoghen mochte
ende hi hilt mettem na desen
ende hiet coninc na hem wesen
arudis hietment te hant
ende wart coninc in creten lant
ende die daer oec eerst ossen vant
met ploeghen te ghenerne tlant
hi was oec deerste die teersten sette
dien van creten tlant te wette
ende hem leerde coren winnen
dese maecte inden landen binnen
tote creten vii steden
daer hem dat volc in soude bevreden
hi staerf ende sijn hoir daer naer
hilden trike menech jaer
in moyses tiden mede
gesciede wonder in menege stede
van tessalien ginc een ganc
van watre diet al verdranc
daer een ytalien ontginc
ende mettem menich jongelinc
upten berch die unasus heet
in ethyopen waest so heet
vander zonnen ten selven tiden
dat tlant verbernde in allen ziden
ende menegerande plaghe zwaer
die plato scrivet over waer
tien tiden dats loghene ghene
maecte cycroeps athene
ende dat conincrike begonde
van athenen ten selven stonde
hi entie sine daer naer
regneerdere in ccc jaer
ende lxxx jaer ende sevene
tote dat codrus metten levene
die stat verloos ende alt lant
alse u hier naer wel wert bekant
doe regneerden andre daer naer
ccc ende xv jaer
daer naer si sesse elc der jare tiene
dus so vint ment inden gesciene
moyses vintmen vorwaer
hadde hertoghe gesijn xl jaer
nu ontfinc josue
die voghedie vorwaert mee
dese leedde over die jordane
dat volc ende god geboot te vulstane
dat water ende hem in twee gesceden
so dat men mochte droghe leden
die liede upter rivieren gront
hi dede vallen oec tier stont
die mure van jerico der port
met blasene dit sijn ware wort
ende geboot naer sinen wille
der zonnen ende soe stoet stille
die spacie van eenen daghe
om sine viande te doene plaghe
hij suverde tlant van promissioene
ende gaeft den jueden tharen doene
elken geslachte sijn lot
also alst hem visierde god
hertoge was hi wet vorwaer
over tfolc xxvi jaer
moyses ende oec josuee
al eenlike oec si twee
waren hertoghen weetmen wel
over tfolc van israel
berechters hadden si vorwaert an
diene hadden over tfolc nochtan
gheen ghebot cleene no groot
sonder dat si hem ter noot
te staden stonden ende gerieden
ende holpen vanden quaden lieden
deerste was athoniel
calefs broeder weetmen wel
die was van judas geslachte
die bescermde met machte
ysrael verre ende na
vandien van mesopothania
ende brochte haren coninc tonder
xl jaer alleene besonder
so berechte hi die jueden
naer hem die quade onreine rueden
worden scalc omme hare zonden
die van moab indien stonden
doe riepen si an gode genaden
diese saen hevet beraden
ende gaf hem hayoch diese daer naer
wel bescermde lxxx jaer
hi was gherecht met beeden handen
hi quam rechts of hise soude vanden
egloen die van moab drouch crone
dien leeddi te meerre hone
in sine camere ende stivelden daer
doe versaemdi sijn here daer naer
ende hevet die moabiten verdreven
ende menegen genomen tleven
na hayoch so quam sangar
die wart up enen tijt gespar
jegen die van philistee
ende dede hem also wee
teenen ingange tusscen ii landen
daer nam hi met beden sinen handen
een couter van eere plouch ter noot
ende sloughere met vic doot
ende hevet die jueden bescermet daer
maer hi staerf int selve jaer
doe vielen echt andie afgode
die jueden ende lieten gods gebode
die lietse plagen om selc begin
van asor den coninc jabin
ende sinen maerscalc syseras
doe riepen die jueden doe dit was
up gode sere uptien dach
hi sende hem enen hiet barach
ende delbora die prophetinne
soe versaemde ten beghinne
upten coninc haren here
jegen hare quam syseras ter were
met eenen here staerc ende swaer
maer god die gaf hem enen vaer
so dat sijn here wart al ondaen
ende hi waende te voet ontgaen
ende vloe in een husekijn slupen
daer hi hem qualijc liet becrupen
want een hiet jahel een clene wijf
die nam hem slapende daer sijn lijf
also alse delbora te voren
hadde besproken om den toren
dattem barach duchte sere
so ghewan een wijf die eere
in desen tiden sekerlike
so verloren die van argos trike
dat in ysaacs tiden began
want perseus die stoute man
hevet gheleit in nichene
daer hi coninc was alleene
na hem waest eureteus
ende nadien waest atreus
doe tiestes doe agamennoen
die voer troyen hadde groet doen
doe egistus doe orestes
waren coningen sijt seker des
indien tiden maecte mede
ylus ylioen die stede
diemen sindent troyen hiet
daer wonder af es gesciet
naer dat delbora was verstorven
hebben die van ysrael verworven
die gramscap grootlijc van gode
want si braken sine gebode
doe liet hise plaghen dan
den lieden van madian
daer naer riepen si genaden
ende god heefse beraden
met gedeone die metten sinen
nachts up hem quam met businen
ende met lanternen ende hevet saen
gheent volc altemale ondaen
so dat elc anderen slouch doot
ende iiii princen indien noot
rechtre was dese xl jaer
ende also langhe wet vorwaer
hadde delbora die prophetinne
dat lant berecht met stouten zinne
in gedeons tiden brac hercules
ylyoen des sijt ghewes
na gedeone een sijn bastaert
abymalech dus here waert
hi hadde edele xxx broedere
vanden vadere daer hi behoedere
af soude sijn met rechte ter noot
maer hi slouchse alle tote enen doot
ende wart here in sychem
sindent bolghen si up hem
ende verdrevene uter stede
doe belach hi thebes mede
daer waerpene doot een wijf allene
met eenen tebrokene molensteene
drie jaer haddi here gewesen
thola wart here naer desen
ende berechte die liede daer
van ysrael xxiii jaer
tien tiden was dorloge groot
van theben daer omme bleven doot
menech prince buter stede
ende binnen vanden onvrede
die polunces ende ethycules
ii broedere hadden sijt seker des
ende theseus coninc van athenen
rovede te dien tiden helenen
daer sidert om quam vele ongelux
maer castor ende pollux
hebbense hem weder afgedreven
ende hebbense menelause gegeven
thola staerf doe wan tgerechte
over die eubreusce knechte
jaree ende berechte tlant
xii jaer metter hant
indien tiden hevet gheset
minos in creten sine wet
ende hercules visierde een spel
onder limpen weetmen wel
den hoghen berch dat daer naer
stont langhe ende menech jaer
echt anebeden si afgode
die jueden jegen gods gebode
ende god die lietse versliten
ende gheselen den ammoniten
doe riepen si an gode genaden
diese saen hevet beraden
dat een jeptee een bastaert
te rechtre gecoren waert
die vii jaer was haer here
hi dwanc die ammoniten so sere
dat hise alle uten lande slouch
daer hi an wan eeren ghenouch
te dien tiden drouch coninx crone
menelaus te lachedemone
ende agamennoen in nichene
hercules quam in groten weene
van swaren evele staerc ende fier
so dat hi maecte een groot vier
ende gincker selve in liggen saen
dus eist hem metter doot vergaen
beede devel ende dat leven
dus wart hi over god verheven
hi entie bailliu jeptee
storven up een jaer alle twee
nu gaet hier dorloghe an
van troyen daer menech man
wilen in liet sijn leven
dat hevet hi in walsch bescreven
een hiet bonoit de sainte more
die poeten hebbent alsict hore
ontreint met favelen openbare
dat was geraept harentare
van bonoite ende van viergiliuse
van stasiuse ende van ovidiuse
ende omeruse den groten clerc
ende maecter af oec een werc
daer vele nu es bescreven af
seghere dieregodgaf
maectere sint toe dat proyeel
ende als eene bataelge gheel
maer aldit langhe gescal
es met favelen dorsayet al
om dat den lesere sal becomen
so sal men hier die waerheit nomen
van dariuse enten wisen lieden
die de waerheit ons bedieden
helynandus seghet vorwaer
dat rechts in dat selve jaer
dat jeptee staerf ende hercules
dat alexander die genoemt es
parijs in poeten bouke
quam in grieken hem te vlouke
ende rovede menelause helenen
daer sidert menech om moeste weenen
dit was eer rome was begonnen
also alse wijt gemerken connen
viere hondert xxx jaer ende achte
also alsict in de croniken sachte
orosius scrivet viii jaer min
dan die croniken hebben in
ende seghet dat die grieken begrepen
ghesworen tsamen met m scepen
ende seget dat dorloge x jaer stoet
dares van troien dies was vroet
ende metten ogen anesach
die seget datmen troien belach
met xlvii landsheren
die mettem brochten sonder sceren
m cc scepe ende twee
priamuse dien si waren gevee
quamen bescermers tsiere eeren
te helpene xxxiii lantsheeren
eusebus scrijft des orloges saken
ende seghet dat iii vrouwen spraken
ende beroemden hem harentare
dat elc die scoenste ware
deene omme te hebbene prijs
die belovede parijs
wildi den prijs geven hare
die scoenste die in de werelt ware
vrouwe die wildsoe hem vrien
hier af vintmen in poetrien
favelen vele ende wort
alsemen dicken hevet gehort
alse van juno venus pallas
ende vanden apple diere was
bescreven datmen ghave dien
der scoenster vrouwen vanden drien
dus latic dese worde bliven
ende wille u den strijt bescriven
in wat tiden dat die mort
gheviel voer troyen die port
want indie byble vintmen te waren
vanden tiden ende vanden jaren
alse jeptee staerf quam abissan
die dat rechterscap gewan
indat lant van israel
vii jaer berechte hijt wel
na hem quam hayloen ter bailgien
ende berechte die paertien
van ysrael der jare tiene
daer naer quaemt tesen gesciene
dat habdon rechtre wert int lant
ende hadt viii jaer in hant
men seghet in sinen derden jare
so gesciede die plaghe sware
dat troien verloren waert
daer menech hoge man staerf vor tswaert
hier salic u in eene summe
aldie orloghe omme ende omme
bescriven hoe dat soe verghinc
also alse darius die coninc
diet anesach selve ende bescreef
wiere ontginc ende wiere bleef
die dat langhe wille lesen
hoe die favelen van desen
dat walsch spreect entie poeten
ghae daer wi hem sullen heten
ten dietsche dat wide es becant
ende wi maecten te merlant
helynandus hevet dit geset
uter jeesten die maecte daret
een cornelis die wi meenen
seghet dat hi vant tathenen
enen bouc die dares screef
daer die gedinckenesse in bleef
vanden grieken enten troijenen
hoemen daer ginc met wapene dienen
dat trac cornelis met siere pine
uten griexen in latine
ende sendet vort sinen ome
salustius al tote rome
dat salic hier in dietsche wort
cortelike bringen vort
alse helynandus heeft bescreven
ende cortelike uteghegheven
castor ende pollux hebben vernomen
dat haer zuster es ghenomen
menelaus wijf helene
met eenen scepe here alleene
volgeden si ende quamen gevaren
neven besbin te waren
daer si verdorven vor dat lant
datmer noint sint twint af en vant
die van besbin sochtense vort
al tote troien vordie port
ende alsise niet en vonden
wilden si seggen ende orconden
dat si behoerden ter gode scaren
dat si onstervelijc gemaect waren
dus quamen na haren levene
tote athenen xl ende sevene
griexe princen ende nemmee
met scepen m cc ende twee
ende men sendde boden des
dyomedes ende ulixes
om te hebbene weder helenen
maer met rade en gheenen
sone mochte dat gescien
si keerden weder mettien
entie grieken ariveerden
uptie troijenen die hem werden
indien eersten wighe slouch doot
hector die was sonder genoot
protechelause den here
die vromech was harde sere
patrocluse ende merioene
slouch hi inden anderen doene
ende aiax waerre mede bleven
maer si vernamen dat si geneven
te samen waren van esyone
die wylen met telamone
in grieken voer ende met gewelt
ende doe troien eerst wart gevelt
bi hercules den staerken man
esyon ende oec prian
waren beede laomedoens kinder
doe wart vrede gemaect ginder
want die grieken baden sere
ii jaer dor aiax eere
ten derden wighe alsict hore
slouch hector bethyon ende protenore
ende anthilocus den here van prise
in den vierden was van parise
menelaus sine die dorscoten
inden vijften met sire roten
sloughere hector vii inden stride
der bester heren an dander zide
eneas die slougere ii mede
achilles viere daer ter stede
dyomedes slougre oec twee
dat dien van binnen dede wee
ten sesten wighe sonder saghe
vachtmen achter een lxxx daghe
nacht ende dach sonder begeven
daer menech ridder in liet sijn leven
die grieken baden vrede daer
ende bejagedene iii jaer
daer naer vachtmen den viiden strijt
daer hector doot slouch te dier tijt
drie der bester in ghenen strijt
der namen makic u respijt
achilles slouch ii troijene
xxx daghe stont so onsiene
datmen vacht met nidecheden
priamus vermaende eens vreden
ende heeftene vi maende bejaget
doe quam dachtende wijch verplaget
daer vele ridders inden stride
bleven doot in elke zide
agamennoen bat vrede dan
dien hi xxx daghe gewan
ten ixden wighe daer na
bat sere andromaca
hectore dat hi bleven ware
want hare hadde gedromet sware
doe soet niet gedoen en mochte
sijn kint soe hem te voeten brochte
ende hevet hem uptie voete geleit
maer daer en helpt niet toe geseit
hector es ute gevaren
ende slouch den grieken af te waren
iii der bester vander scaren
doe voer hi weder sonder sparen
ende wonder hem ii toter doot
achillese gaf hi wonden groot
diene nochtan doodde daer
dies troyen bleef in rouwen swaer
die grieken baden vrede hier af
diemen hem ii maende gaf
die tiende wijch die quam daer naer
daer menech in hadde pine zwaer
doe sochten echt die grieken vrede
een jaer so ghavene hem die stede
inden xisten wijch bleef doot
palamedes die here groot
die voghet was van alden here
ten xiisten dede grote were
troylus ende slouch doot
den grieken menegen here groot
inden xiiisten was grote plaghe
men vachter achter een vii daghe
agamennoen eeschte vrede
ii maende gavene die stede
daer na quam die xiiiide wijch
daermen in hadde groten prijch
ende men oec an beeden ziden
vele verloos indien tiden
so dat agamennoen ghewan
vi maent vrede ende sine man
daer naer quam de xvde strijt
die swaer was eenen corten tijt
dien van buten ende van binnen
agamennoen dede gewinnen
van xxx daghen dommestestant
daer naer quam altehant
die sestiende sware strijt
doe wondde ter selver tijt
troylus achillese sere
vii daghe vochten si ende nemmere
doe quam die seventiende strijt
daer troylus in quam tier tijt
want hi van sinen paerde vel
ende achilles die hem was fel
sloughene upten velde doot
dies was in troyen rouwe groot
mennoen die here van persi
ten achtiensten wighe so was hi
doot ghesleghen vordie stede
priamus die bat enen vrede
die men hem gaf xxx daghe
doe quam den grieken grote plaghe
want parijs slouch ter selver tijt
achillese doot inden xixden strijt
inden monstre apollijns
aldaer hi ontbeidde sijns
doe baden een cort bestant
die grieken der stat te hant
inden xxsten wijch wert gewont
aiax van parise eene stont
maer aiax sloughene aldaer
ende staerf tehant daer naer
doe quam van amasonia
die coninginne penteseleia
ende vacht ter selver tijt
vordie stat den xxisten strijt
ende pirrus achilles sone
was daer ghehaelt omme tgone
om te wrekene des vaders doot
hi ontfinc wonden wel groot
vander coninginnen hant
die xxiiste wijch alsict vant
die was den troijenen swaer
pentesseleie die bleef aldaer
doot van pirruse gesleghen
doe en wouden die troijen pleghen
gheens stridens ende baden das
atenorre ende pollidamas
ende enease boven allen saken
den coninc omme zoendinc maken
prian ne wilde zoene no vrede
doen verrieden si die stede
dat soe ghevelt wart onder voet
agamennoen deelde dat goet
effene ondere alle die liede
te troyen daer dese dinc gesciede
was gheorloget wet vorwaer
viii maende ende x jaer
ende xii daghe scrivet dares mede
daer bleven grieken vorde stede
viiisupc dusentich man
ende lxxxm meer nochtan
entie vander stede si verloren
visupc dusentech alse wijt horen
ende lxxvi dusentich mede
eer dat men verriet die stede
ende alsemen die stede wan
blevere ccm man
ende lxxvi dusentech mee
eneas hi trac ter zee
ende nam die xxii scepe
daer met sinen geselscepe
parijs mede helenen wan
hem quamen toe cccc man
atenore dien volgeder daer
dusentich ende v hondert naer
helenus ende cassandra
ecuba ende andromaca
met m ende dcc man
quamen int lant van grieken an
dus hebben die grieken troyen gewonnen
dits twaerste dat wi vinden connen
ende alse die grieken keerden te lande
ghesciede hem scade ende scande
want si verdorven al meest al
oft quamen in swaer mesfal
dat troyen aldus ende nam
was na de geborte van abraham
daer die derde etaet inginc
viiisupc jaer in waerre dinc
ende xlvi alse wijt horen
ende eer dat jhesus wart geboren
so waest xi hondert jaer
ende lxix wet vorwaer
alse die ystorien ons gheven
die de tide hebben bescreven
ende troyen stont dat es waer
c ende lxxxv jaer
vanden troijenen die harentare
vloen naden verliese zware
rees dat roemsche keyserrike
dat noint ter werelt hadde gelike
oec quamer af die bartaensce crone
die langhe stont ende harde scone
onthier entie ingelsche quamen
die hem tlant entie crone namen
oec so quamere af dies gelike
die crone van vrancrike
die al noch staet met eeren
want alse ons die jeesten leeren
alse ylioen viel ent al ute vlo
wasere een hiet fransio
hectors sone die ontreet
ende een hiet turcus alsement weet
die mede was troylus sone
vele volx volgede na de ghone
so dat si hem scieden in tween
van turcus seidmen over een
dat turkie es ghenant
van francioene der vranken lant
hier namaels als wi lesen de saken
sullen wijs u bet conder maken
nu suldi horen cortelike
dbeghin vanden roemscen rike
eneas die van troyen ontginc
quam ter tybere dits ware dinc
ende wart coninc na latine
met siere dochter lavine
daer te voren hadder gewesen
janus coninc alse wijt lesen
na hem saturnus doe pycus
daer naer faunus doe latinus
dese hietmen altemale
coningen wesen van ytale
dese regneerden over waer
omtrent c ende l jaer
eneas die was naden zweer
iii jaer coninc ende nemmeer
ende liet lavinen draghen kint
die silvius was geheten sint
ascanius eneas sone
van troyen was comen de ghone
regneerde naden vader daer
int lantscap xxxiii jaer
silvius daer naer sijn broeder
maer niet beede van eere moeder
was xxix jaer daer here
naer hem liet hi vorwaert mere
eneas silvius daer naer
was coninc xxxix jaer
daer naer silvius latijn
moeste l jaer here sijn
doe quam silvius alba
ende waest xxxix jaer daer na
epycus silvius die helt
tlant xxiii jaer met gewelt
capius silvius hilt met machte
tlant xx jaer ende achte
carpentus silvius was daer
here doe xiii jaer
doe quam silvius tyberijn
die viii jaer here moeste sijn
daer naer agrippa silvius
xl jaer wi lesent dus
silvius armelius doe
x jaer ende ix daer toe
doe moeste silvius aventijn
xxvi jaer here sijn
procax silvius xx ende drie
drouch hi crone vinden wie
amilius silvius daer naer
was here xliiii jaer
in sijn xxste alse wijt horen
wart remus ende romelus geboren
van enen wive hiet ylia
die den troyschen bloede was na
niet wel en weetmen wiese wan
so maers so een ander man
romulus die maecte rome
ende hiet naer hem alsict ghome
ende was xxviii jaer here
naer hem so hadden een jaer de eere
die senaturen vander stat
doe wart coninc na aldat
numa pompilius die de crone
van rome xl jaer hadde scone
tullius hostillius was daer naer
coninc xxxii jaer
anthonius marcus quam na dien
ende waest xx jaer met drien
tarquinius priscus tsinen levene
waest xx jaer ende sevene
tullius servilius
quam daer na wi lesent dus
want sijn moeder was sonder waen
een edel wijf nochtan gevaen
dese was xxx jaer ende viere
here na de roemsche maniere
die overdeghe terquijn daer naer
was here xxxv jaer
hi hadde te rome indie stede
die coninclike mogenthede
ende men coos raetsman ter stat
cccc ende xl jaer stont dat
tote julius die deerste was
keyser van rome alsict las
nu gaen wi ter ystorien weder
vander byblen die ic neder
hebbe gheleit ene stont
daer bi werden ons de jare cont
daer suldi horen in wies tiden
dese heren overliden
hare jeesten in corte wort
also alse wijt hebben gehort
na dat abdoen doot was bleven
alse hier boven es bescreven
die rechtere was viii jaer
in wies tiden men leest vorwaer
dat troyen gevellet was
so wart rechtre alsemen las
samsoen over dat juedsce diet
tfolc was doe quaet ende liet
sijn gelove ende gods gebode
ende anebeden die afgode
doe lietse god xl jaer
den philistinen gheselen daer
so dat god samsoene bodscepen dede
an eene vrouwe van groter scoenhede
die enen man hadde hiet mannee
dese sampsoen was baliu nemmee
dan xx jaer van ysrael
die staercste waest weetmen wel
die van wive oint was geboren
bi dien heileghen geest alswijt horen
quam hem die cracht ende niet van leden
die behoren ter menscelicheden
dese besceremde alst wel sceen
die jueden jeghen die philisteen
hi slouch metter bloter hant
eenen leu daer na hi bant
vier in ccc vossen staert
daer tcoren mede verbernet waert
inder philistine lant
hi dogede dat menne bant
ende menne also gaf den vianden
maer alse hi wilde dan te handen
so waren die bande ontwee
eene kinnebacke ende nemmee
hevet hi van eenen ezel vonden
daer hi mede slouch tien stonden
vanden heidinen dusent doot
ende dandere vloen dordien noot
doch verwanne dalida
sijn wijf met scoenheden daer na
die hem afscoer sijn haer
want soe verstont over waer
dattere sine cracht ane lach
daer namene up ghenen dach
sine vianden hi moest gedoghen
ende staken hem ute sine ogen
ende maectenre af eenen ries
alse hem sijn haer weder wies
hieten sine speelen teere feeste
hi nam alse ons tellet die jeeste
ii poste daer alt huus up stont
ende vellet neder inden gront
up alle die princen entie andere mede
omtrent iiiim daer ter stede
daer toe vintmen redene groot
dat hi heilechlike es doot
want hadt god selve niet gewracht
hine ware niet comen ande cracht
dat hi met mensceliker ghewelt
gheent huus also hadde gevelt
tien selven tiden vinden wi dat
dat ascanius eene stat
uptie tybre maecte ende hiet alba
daer rome sidert bi gemaect was na
alse doot was sampsoen wert hely
rechtre int lant ende oec wart hi
pape int lant van ysrael
mettem was dat kint samuel
dat vorseidem met sinen monde
dat god die sine ende sire kinder zonde
up hem beeden soude wreken
dus gevielt na samuels spreken
dat sine ii sonen up enen dach
ende daerke gods daer vele an lach
up eenen dach worden verloren
ende alstem quam te sinen oren
doe viel hi ter neder doot
vanden stoele van rouwen groot
in helys tiden was vanden latinen
eneas sone ende lavinen
silvius coninc van alba
die silvius hiet oec daer na
want sijn moeder alst tijt was
in eenen bossch van hem ghenas
na hem oec ende dor siere eeren
hieten silvius die latijnsche heren
in helys tiden sekerlike
so begonste tbertaensche rike
want brutus die van ascaniuse quam
sijns soens sone alsict vernam
doodde sinen vader met ongevalle
doe verdrevene die maghe alle
in grieken vlo hi altehant
daer hi helenus geslachte vant
diene teenen here vercoren
ende mettem voeren alse wijt horen
int lant dat albioen hiet
dat besat hi ende sijn gediet
ende was naer siere namen
baertaengen genoemt altesamen
daer maecti troyen dat nu heet
lonnen alst bescreven steet
dit gheviel omtrent c jaer
na troyen dat men waent vor waer
dit rike stont lesen wi vor waer
visupc ende lxxvii jaer
na dat jhesus wart gheboren
eer dat brutus gheslachte verloren
samuel wart naer hely
rechtre ende propheete daer bi
over die van israel
in sinen tiden so ghevel
dat die heidine met eeren
weder senden daerke ons heren
die in helys tiden was verloren
samuel dede meneghen toren
dien philistienen int gevecht
ende hevet sijn volc wel berecht
doch alse hi was van dagen zwaer
so quamen die jueden te hem daer
ende eeschten nerenstelike ende sere
enen coninc teenen here
doe wart saul coninc gecoren
die van benjamine was geboren
die lancste vander juedscer scare
entie oetmoedechste maer dar nare
alse hi dat heerscap ghewan
wart hi een overdich man
dien hevet hi want god hiet samuel
coninc gewijet over israel
hi ende sijn sone jonathas
wonnen tfolc dat swaer was
den jueden eerst die amoniten
diet al wilden verbiten
ende daer naer die philisteen
daer naer verslouch hi menech een
der lieden van amelec
daer naer viel hi in een strec
want hi verbrac dat ghebod
dattem samuel gaf ende god
hier verbuerdi dat rike
hem enten sinen euwelike
ende david die nochtoe was kint
ende herde van gode ghemint
die wart te coninge ghewijet
ende saul vermalendijet
david slouch goliase doot
dies hi eeren hadde groot
dies benijddene saul zware
ende gaf hem siere dochter dare
om dat hi soude te stouter wesen
ende sijn lijf verliesen bi desen
doe hine niet dus doden en mochte
laghede hine swaer ende onsochte
so dat hi moeste rumen tlant
ende varen tachise sinen viant
daer hi iiii maende mede was
hier binnen saul begonde das
wijch te nemene met sire partie
doch besochti duvelie
an een wijf ende wilde verstaen
hoe dattem soude vergaen
daer hem voerseit was sine doot
des anders dages nam scade groet
dat juedsce diet want sine iii kinder
ende hi bleven versleghen ginder
upten berch van gelboe
saul ende samuel dese twee
die berechten xl jaer
die van israel dat es waer
in sauls tiden alsict las
was coninc silvius eneas
in albia daer over de latine
sijn oudermoeder was lavine
in desen tiden so begonde scone
dat conincrike van lacedemone
in sauls xvste jaer
dat hadde als ix coningen daer
ende gheduurde ccc jaer
ende xxv wet voer waer
int selve jaer begonde mede
te corinten indie goede stede
een conincrike staerc te waren
daer xi coningen in waren
elc na anderen die regneerden daer
ccc ende xxii jaer
in sauls tiden horic meenen
was dachterste coninc van athenen
codrus in sinen tiden
quam so staerc volc up hem striden
dat hijt verweren niet en mochte
so dat hi apolline sochte
hoe comen mochte des een ende
in antworden hi hem bekende
dat hijt selve moeste besterven
soude dat orloghe bederven
dese dinc wart mede mare
buten inder vianden scare
so datmen gheboot tien stonden
dat codrus niemen en soude wonden
alse hijt wiste liet hi varen
sijn coninclike aernasch te waren
ende wapendem als een aerm knecht
ende warp hem onder die knechte recht
ende wonder eenen diene slouch doot
lievere gaf hi hem ter noot
dan alt lant ende oec die stede
verdorven worde biden onvrede
dus endde dat orloghe al reene
ende dat rike van atheene
dat stont als cccc jaer
ende lxxxv wet voerwaer
ende men hiet princen die heren
die berechten tlant met eeren
hort nadie heileghe scrifture
coninc davids aventure
die derde euwe endt hier naer
die hadde dccc jaer
ende xl mede wet dat wel
nadie jeeste van ysrael
david was die eerst met machte
coninc was van judas geslachte
ende drouch xl jaer de crone
dese regneerde scone
over die van israel
gherecht genadich ende niet fel
die sinen vianden hilt dat hi sprac
ende hare doot met rechte wrac
ende vacht stoutelike met eeren
jegen die viande ons heren
dit was een edel zondare
al waest dat hi mesdede sware
alse hi dede ane urien
dien hi dede sijn wijf ontvrien
enten man oec slaen te doot
sine berouwenesse was so groet
ende sine grote omoedichede
dat god ghehorde sine bede
oec ghedoghedi omoedelike
dattem sijn sone afwan sijn rike
ende lachter diemen hem sprac
en wildi niet datmen wrac
ende alse hi hadde ghereet met eeren
den cost toten tempel ons heeren
dedi in sijn selves leven
salomoene die crone gheven
hi leerdem den dienst ons heren
ende coninc te sine met eeren
ende staerf heilechlike in vreden
ende in grotere moghentheden
in davids tiden int leven sijn
was coninc silvius latijn
tote alben alsict las
daer sidert rome thooft af was
van davite van salomoene
ware harde vele te doene
dan ickere af seggen wille
want des lancs makic een gestille
ende dies vele te wetene rouct
ic wille dat hi scolastica souct
dat ic dichte hier te voren
daer mach hi in dietsche horen
wanic meer dan ieweren ten tiden
hier moetict cort overliden
salamoen was naden vader
coninc van israel alghader
ende drouch crone xl jaer
josephus spreect over waer
dat hi lxxx jaer drouch crone
xl jaer wel ende scone
ende xl jaer dat hi lach in zonden
hi nam te wive in ghenen stonden
des coninx dochter pharao
van egypten ende wan do
een kint spreect die scrifture claer
doe hi out was xi jaer
dit was jegen der naturen zede
gode bat hi in siere bede
dat hi hem zin ende wijsheit gave
dit coos hi voer alle have
ende god maectene dies al rike
dat noint man was dies gelike
hi was deerste die onsen here
temple maecte in siere eere
die was van witten marbersteene
van phares ghepolliert reene
lx ellen was hi lanc
ende xx in sinen ghanc
xxx ellen hooch ende dan echt
enen solre gemaect recht
daer boven toten decsele dan
xl ellen hooch nochtan
dus was die hoghede altemale
c ellen ende xx wale
die nederste woninge was utermaten
scone ghedect ende met goutplaten
solre vloere weeghe beede gader
so dat ghoudijn sceen algader
ten oostende was ontaen
dese monster sonder waen
ende was die duere van manieren
wijt van maysieren te maysieren
binnen so was over een
die tempel gesceden in tween
toester was in sinen ganc
xl ellen alleene lanc
dat hiet men sancta bi namen
daer plagen die papen alle tsamen
in te ghane nadie wet
twesterste was gevisiert bet
want dat was xxx ellen lanc
rechte viercante in sinen ganc
sancta sanctorum hietment daer
daer en quam maer eens int jaer
die bisscop ende niemen el
daer in was dat weet men wel
die diere aerke entie fine
die moyses maecte inde wostine
tusscen sancta sanctorum ende sancta
ghinc een wech alsict versta
cedrijn al met goude ghedect
daer voren een cortine getrect
van utermaten dieren saken
dits der ewangelie af spraken
dattet van boven neder scuerde
doe jhesus die doot becuerde
goudine taflen goudine outare
menech ghoudijn candelare
goudine vate warent altemale
daermen mede diende wale
paranis ende andere mure
soudicse nadie scrifture
al besceden int ghedichte
in quaems niet af so lichte
maer sulc gods huus ende so diere
en wart noit gemaect in gere maniere
vii jaer ende maenden sesse
wrochtmer over seget de lesse
daer naer dede salamoen
hem selven een huus maken doen
daermen xiii jaer over wrochte
ende men wonder af spreken mochte
cc scilde van finen goude
dedi maken want hi woude
sine coninclike gewelt
cont maken so dat mer af telt
in menech lant in menech stede
ende ccc andere scilde mede
die peltes heeten in latijn
ghescepen na een manekijn
somech houcte somege ront
hier met plagen talre stont
die wachters vorde porte te stane
ende alse salamoen plach te gane
ofte te ridene teenegher stede
so voeren die jongelinge mede
up paerden van blonden hare
ende slouch neder dat aldare
tote upten rugge vanden paerde
ghinc verghult dor die ovaerde
ende droughen die guldine scilde
so quam die coninc alse hi wilde
up sinen chierliken waghen naer
ende voer wildi hier of daer
der coninginnen maecti mede
een huus aldaer ter selver stede
maerberijn cedrijn ende van goude
ende som selverijn als hi woude
al die vate daermen uut at
waren goudijn vor waer hout dat
in x jaren vulmaecte al
salomoen groot ende smal
monster zalen alte samen
te desen dinghen die allamen
salamoen maecte om de stede
te jherusalem den muur mede
staerke ende dicke entie straten
paveerdi wel utermaten
die te jherusalem waert laghen
tevalne steden van ouden dagen
dedi vermaken ende nieuwe mede
sette hi oec ter meneger stede
van joden maecti niemen knechte
hi deedse leeren ten ghevechte
maer die waren van canaan
dien leidi eygijndoem an
syne scepen voeren coepvaert
tote ason tabus waert
een eylant eist in die rode zee
ende brochte gouds van danen mee
gout van ofier dat dbeste es
ende selver mede des sijt gewes
pauwe simmen steene diere
ende tanden van elpendiere
tien tiden achtemen selver cleene
want die sittine al ghemeene
te jherusalem vorde dure
waren selverijn tiere ure
dese mare ginc verre ende vort
so dat daer quam inde port
van saba die coninginne
ende wilde proeven salamoens zinne
maer soe vant al openbare
die zinne meerre dan de mare
waer af soe in twifele was
salomoen maecte hare mare das
so dat hare wonderde sere
diere prosente gaf soe den here
ende salamoen gaf hare mede
meneghe scone dierhede
daer soe keerde tharen rike
salamoen was sonder gelike
maer wijf verkeerden sine zede
so dat hi afgode anebede
wijf haddi ccc waerven sevene
ccc amien tsinen levene
dies gaf hem god voer sine doot
vianden staerc ende groot
ende ontboot hem over een
bidien propheete dat hi in tween
deelen soude sijn conincrike
naer sijn leven sekerlike
doch hevet men ghelove groot
dat hi bekeerde voer sine doot
in salomoens tiden dats ons cont
was daer sindent rome stont
coninc alba silvius
die jeesten hebbent in aldus
alse salamoen was verstorven
was wel naer trike verdorven
want sijn sone roboam
seide dat den volke mesquam
dus coren die x geslachte gemene
jeroboam ende ii alleene
bleven met roboam alsict las
benjamins gheslachte ende judas
dus bleef roboam mettem
coninc in jherusalem
ende regneerde xvii jaer
jeroboam hi maecte daer
sinen stoel in samaria
ende oec so maecti daer na
twee goudine calveren die hi hiet
anebeden sijn ghediet
dus scieden die x geslachte van gode
ende lieten die gods gebode
judas gheslachte in roboams tiden
lieten die wet van gode liden
ende maecten menegen valscen outaer
in roboams vijfte jaer
quam van egypten coninc sesac
ende dedem groot onghemac
ende rovede den tempel ons heren
dien van jherusalem tonneren
roboam staerf ende daer na
wart coninc sijn sone abia
in roboams tiden wi lesent dus
was coninc silvius epycus
tote alben alsict vernam
danen dbegin van rome afquam
abia regneerde voer waer
in jherusalem iii jaer
ende volghede sijns vaders quaethede
hi hadde te viande oec mede
jeroboam die hem was fel
ende coninc was van israel
in sinen tiden was silvius capis
coninc aldaer nu rome is
asya wart coninc na abyen
sinen vader horic lyen
over tlant van jherusalem
die int beghin proevede hem
wel naden coninc davite
der quader lieden maecti quite
ende dreef die afgoden uten lande
den ethyopen dedi scande
want hise ute sinen lande jagede
ende verwanse ende versaghede
hi begonste suffen int ende
want doe hi horde ende bekende
dat basaa coninc van israel
hem verbolghen was ende fel
senddi den coninc van surien
ghiften ende met siere partien
verdreef hi die van israel
ende omme dattem dit ghevel
scaldene die propheete ons heren
dien dedi doen vele onneren
doe quam hem indie voete wee
nochtan en wildi min no mee
hem ane gode troosten noch
int ende so staerf hi doch
na hem wart coninc indie stat
een sijn sone hiet josephat
in sinen tiden was silvius capis
in alba daer nu rome is
josephat was coninc daer naer
in jherusalem xxv jaer
hi leedde des vaders goede leven
afgoden dede hi begheven
maer anden coninc van israel
achab en dede hi niet wel
dat hi vrientscap an hem sochte
want aergers niet sijn en mochte
hi vacht mettem met sire pertien
jeghen den coninc van surien
daerne jhehu die propheete
omme scalt bi gods beheete
in sinen tiden quamen de ammoniten
die arabiene die moabiten
gode bat hi ende hief up sine hande
ende slouchse alle uten lande
elyas die propheete was
in sinen tiden alsict las
die meneghe miracle dede
ende god omme sine heilechede
heeftene in eenen vierinen waghen
uter werelt heenen gedraghen
ende met enoch ghedaen
noch sullen si comen sonder waen
jeghen antkerste disputeeren
die hem niet sal conen verweren
dan sal hise beede verslaen
dus sullen si haren ende ontfaen
in josephats tiden alse wijt lesen
was silvius carpentis ende desen
hietmen silvius tyberijn
hier omme wart sulc die name sijn
want hi indie tybre verdranc
also alse tmesfal hadde den ganc
na josephat sijn sone joram
dat conincrike in hant nam
die trac die afgode an hem
ende dwanc die van jherusalem
dat si met dat selve daden
hi wart van vianden verladen
die hem daden scade groot
sine vi broedere slouch hi doot
die van arabien namen hem ginder
sijn wijf ende sloughen sine kinder
sonder sinen sone occosien
nochtan en wildi sijns niet lyen
doe viel hi in eene quale
ende rotte binnen altemale
crone drouch hi viii jaer
ende staerf in tormente zwaer
in sinen tiden in sinen daghen
was helyas te hemele gedraghen
ende sine gratie die es bleven
helyseuse in sijn leven
die vele scoenre miraclen dede
helyas hadde verwecket mede
een kint van dode te live
ende helyseus daer ic af scrive
verwecter enen oec in sijn leven
ende daer na alse hi doot was bleven
dedi eenen doden upstaen
teersten hi an hem was gedaen
in desen tiden was in alba
coninc silvius agrippa
na joram quam ochosias
die maer een jaer coninc en was
hi hilt hem ane die afgode
ende liet gode ende gods ghebode
dies sloughene coninc jehu doot
van israel alst god geboot
ende xl siere broedere mede
dese mare quam indie stede
ende athalia sine quade moeder
die en liet leven kint no broeder
si en nam hem allen tleven
want soe gerne vrouwe ware bleven
maer datter een gestolen was
een sughende kint hiet joas
dus bleef athalia daer
vrouwe indie port vii jaer
joyadas die van jherusalem
bisscop was gaderde an hem
die goede liede vanden lande
ende si namen tkint in hande
alset vii jaer was out
ende maectent coninc met gewout
ende men slouch doot athalien
hare afgode ende hare mamorien
waren gedestruweret al
men slouch die papen van baal
joyadas levede overwaer
hondert ende xxx jaer
die byble en lyet niet des
dat oint man naer moyses
nie in so langhen levene en was
alse was die bisscop joyadas
joas die coninc plach
wel te doene nacht ende dach
al tote joyadas doot
weldaet te anevane groot
coninc was hi xl jaer
maer na joyadas doot daer naer
liet hi die wet ende dwanker toe
alle die sine spade ende vroe
dat si naer sine ghebode
anebeden die afgode
hier omme schaltene zacharie
scone in siere prophecie
die joyadas sone hadde ghewesen
joas loendem lettel na desen
tgoet dattem sijn vader dede
want hine dede steenen daer ter stede
tusscen den tempel enten outare
cortelike quam daer nare
van syria coninc asael
die hem sijn goet nam ende was hem fel
daer naer viel hi in eene quale
sine knapen vander zale
sloughene doot in sine zonden
helyseus staerf indien stonden
die oec den doden upstaen dede
alse hi quam an sine lede
justinus scrijft dat doe was
liguris die hem bewant das
wette te makene te lacedemone
men boot hem die coninc crone
hi wederseidse ende helt
tlant vaste met gewelt
onthier ent recht oer upquame
ende tlant in sinen handen name
alse tkint gewies dedi de crone
hem gheven van lacedemone
daer toghedi dat getrouwechede
verre ginghe boven rijchede
selve hilt hi ende besuerde
alle die wette die hi cuerde
hi verboot selver ende gout
rechts alse alre quaetheit scout
hi wille dat ane die meente staet
scepenen te kiesene ende raet
effene moghende ende rike
wille hi dat tfolc si gemeenlike
effene diere ende openbare
wille hi dat elx maeltijt ware
hi wille dat in abite wanderen
elc mensche ghelijc den anderen
hine wilde niet dat men gelt gave
maer deen om dander have om have
jonghe wildi te velde stieren
ende daer in haer eerster manieren
haer lijf antieren indie pine
niet in weelden noch in wine
die erde soude sijn hare laytiere
gheen pulment in gere maniere
noch keeren oec weder ter stede
eer si manne waren mede
hine wilde niet datmen gave
met wive in huwelijc groet have
maer dat mense om doget name
die den man daer af bequame
oec wildi datmen eeren soude
anders niemene dan de oude
dese ende des ghelike wet
hevet liguris eerst geset
ende alst den lieden dochte zwaer
so swoer hi dan over waer
dat hem apollo gaf den raet
wies tempel dat in delfos staet
want hi begerde ende woude
dat euwelike bliven soude
dede hi dit sweren mede
te lacedemone indie stede
datmer geen point af en name
eer hi selve weder quame
ende seide hi wilde tote apolline
om vragen wat hi an dat sine
noch wandelen wilde of toemaken
te creten voer hi na dese saken
ende coos te stervene nemmermee
ende alse hi staerf hiet hi inde zee
hem werpen ende omme hone
ende of si keerden te lacedemone
dat si dan waenden bi desen
van haren eede quite wesen
in joas tiden wi lesent dus
was silvius carmelius
in alba coninc die heeft gemaect
eene veste wel gheraect
tusscen die berghe alsemen hort
daer nu rome staet die port
amasias die hevet algader
trike naer joas den vader
ende drouch in jherusalem
crone xxix jaer naer hem
dese was goet ende gherecht
so dat hi hadde ghevecht
jeghen esaus geslachte
ende slouch hem af met machte
in enen strijt xm man
ende xiiim nochtan
vingen si der liede mede
die leedden si teere hoger stede
daer sise van eere roetsen staken
daer si al in sticken braken
doch te siere grotere scande
die afgode van haren lande
die hi mettem brochte gerovet
daer an hevet hi ghelovet
doe wart hi fier hem was te wel
ende vacht uptie van israel
daer hi swaerlike was gevaen
ende joas den coninc brocht saen
die den tempel entie stat
reimerde ende oec den scat
ende vellede ter selver ure
cccc ellen lanc vanden mure
ende met ghiselen daer na
keerdi in samaria
so dat sijn volc hem wart jegen
ende hebbene versleghen
dus bleef amasias doot
want hi dede dat god verboot
doe amasias coninc was
was tote alba alsict las
coninc silvius aventijn
een berch hevet de name sijn
want hi begraven leit up dat
dats nu te rome binnen der stat
josyas die oec asarias hiet
ii namen haddi alse sulc noch pliet
was coninc in jherusalem
want het quam vanden vader hem
hi was een goet man dats waer
ende was coninc lii jaer
die vervacht sine viande
ende brochtse onder sine hande
die van amon ende heefse verdreven
dat si hem cheins moesten geven
hi maecte die mure weder
die te voren warp ter neder
joas die coninc van israel
alse hier staet te voren wel
ende alse hi rike was van goede
doe verhief hi hem van moede
jegen gode want hi woude
den dienst doen die niemen soude
dan die bisscop doen alleene
ende dits ghene mesdaet cleene
ende alse hi soude inden tempel gaen
so wart erdbeve saen
entie zonne up hem scheen
daer en wart verste gheen
hine wart lasers uptie stede
vordie stat scuerde een berch mede
daer bi grote scade gesciede
dus moeste die coninc scuwen de liede
ende buten maken sine wone
maer joathan sijn sone
die berechte dat pallays
ende maecte onder die lieden pays
in alba dat sijnt rome was
doe coninc was josias
was silvius procax here
in sinen tiden gesciede mere
dat trike van assiria
dat mogenste dat verre ende na
doe in al die werelt stoet
viel tien tiden onder voet
want sardanapulus die uterste here
van al assyrien dat groet was sere
was die luxurieuste onhoveschste man
daermen iet vele af weten can
hi sat onder sine wijf
in wijfs clederen die keytijf
ende span alse andere wive daden
cume mochti hem versaden
van siere dorpere onsuverhede
tien tiden hadde die mogenthede
van sinen here in allen steden
een hiet arbacus van meden
men bestont doe ende en dede niet
els dan die coninc hiet
ende te hem quam niemen in
om ghene sake meer no min
so dat arbacus overlach
grote sake up enen dach
ende streec toten coninc in
om tonteckene sinen zin
daer vant hi den vulen keytijf
alse een wijf onder die wijf
doe quam hi weder ute ten sinen
ende seide daer en ware toe geen pinen
dat hi hem diene vorwaert an
die lievere es wijf dan man
doe versaemdi groot here
sardanapulus sonder were
ontfinghene in sine zale
sijn goet sine wijf altemale
dedi versamen altehant
ende stakere an den brant
ende verbernde daer ter stede
hem ende alle sine rijchede
der assariene moghenthede
stont xiisupc jaer ende xl mede
in josias tiden mede
begonste die mogenthede
vanden conincrike van meden
want arbacus die met mogentheden
assirien wan gaf daer te lone
dien van meden de coninx crone
nochtanne bleven in assirien heren
ende coningen van groter eeren
tote dien dat ninivee verdaerf
alse ghi sult horen anderwaerf
hier begonste trike van meden
met harde grotere werdicheden
arbacus was coninc daer
deerste xxviii jaer
sosorosius die was in meden
coninc xxx jaer vander steden
xl jaer wi lesent dus
was daer naer coninc medus
cardicius die behelt
wel xxxviii jaer des lands gewelt
delotes die goedertiere
was here l jaer ende viere
fraorres die was coninc daer
in meden xxvii jaer
ciaxates regneerde mee
xl jaer ende daertoe twee
astiages xxxviii jaer
cyrus siere dochter sone dats waer
nam hem die crone met rechte
ende voerse in persen met gevechte
in meden waren coningen achte
ende hilden die crone met crachte
cc jaer l ende neghene
eer dat cyrus quam daer jegene
dat conincrike van macedone
begonde doe in grieken scone
in josias xiiide jaer
daer alexander dats waer
die xxiiiiste coninc was
ende stont alsict las
cccc jaer lxxx ende vii
alexander in sinen levene
die grote die alt wonder dede
regneerdere selve xii jaer mede
ende vi maende naer alexandere
regneerden xvii coninge andere
c ende lviii jaer
ende daer endde wet vorwaer
dat rike van machedone
want si verloren die coninc crone
in osias tiden mede
verloren hare mogenthede
twee conincriken goet ende scone
corinten ende lacedemone
ende tconincrike van liden dats waer
begonste int xlviiiste jaer
dat osias coninc was
ende gheduurde alsict las
onthier ent die stoute man
cyrus vellede ende wan
in osias tiden also wel
begonste dat rike van israel
riesen want een hiet manahem
die dat rike trac an hem
maecte vrientscap met enen fulle
die coninc was ende niet te vulle
over assyria want macht ende ere
was ghenedert harde sere
ende senddem enen groten scat
oec so senddi hem na dat
die ii guldine calvere bede
die jeroboam te sinen leede
hier te voren maken dede
ende hiet dat mense anebede
half tfolc van jherusalem volgede hem
ende begaven jherusalem
enten heilegen tempel ons heren
dat quam manahem tonneren
want en waren die selve niet
die jeroboam maken hiet
die fijn goudine waren verstolen
vanden papen ende bleef verholen
ende waren vergoude coperine
gheset over die goudine fine
van deser hoenten worden fel
dassariene dien van israel
in osias tiden mede
dien god lasers werden dede
ende lii jaer coninc was
was naer silvius procas
in alba coninc wi lesent dus
silvius amillius
in sinen jaren alse wijt horen
wart remus ende romelus geboren
amillius was procax sone
eenen ouden broeder hadde de ghone
die numitor bi namen hiet
dien hi uten rike versciet
die hadde ene dochter hiet ylia
haer name die luut daer na
dat soe van troyen comen was
amillius ontsach hem das
dat ylia kint mochte draghen
diene slands mochte verjagen
ende beslootse met mageden daer na
inder godinnen huus vesta
want daer waren si te waren
mageden die mans wilden ombaren
twee sonen wan soe te gader
men weet niet vanden vader
maer soe ghenasere af ende men leide
die kindere neven de tybre beide
faustulus hi vant doe die
die herde was van des coninc vie
ende drouchse sinen wive
die scone was ende wandel van live
ende speelde om noot van gewinne
hier omme hiet soe wulvinne
soe hevet die kindere upgehouden
ende alse die kindere quamen ter ouden
namen si rovers ende herden mede
ende quamen te alba in die stede
amilliuse hebben si versleghen
ende haren oudervader angedregen
dat lant want sijn wesen soude
van rechte nadie rechte oude
dat men in poetrien telt
datse eene wulvinne uphelt
dans el niet dan wijf quadertiere
ghuls sijn na wulve maniere
dat men oec visiert van desen
dat mars haer vader soude wesen
die de heidine vieren hoghe
over god vanden orloghe
dans anders niet alsict verstoet
dan si ten wapenen waren goet
ende hem oec die romeinen scamen
dat si van sulken wive quamen
die eerst stichte hare stede
entie fondeerde hare edelhede
na die doot van josias
joatham alst wel recht was
wart coninc naden vader daer
ende waest xvi jaer
hi maecte die porte altesamen
die speciosa hieten bi namen
die daer vordie tempele stoet
dese was voer gode goet
hi verwan die ammoniten
daermen af leest in ouden viten
ende dwancse dat si hem cheins gaven
coren ghelt ende vele haven
tien tiden quam in israel
teglata verbolghen fel
mettien van asiria
ende vinct verre ende na
tfolc van israel over die jordane
derdalf geslachte alsic wane
doe voer hi in galylee
ende vinc daer geslachte twee
neptalym ende sabulone
ende voeredse ghevaen onscone
int lant van assyria
die niet en keerden mee daer na
dit was dbegin aldus fel
dit conincrike van israel
na joatham so quam achas
die coninc naden vader was
achas wart coninc nadien zede
te jherusalem indie stede
ende drouch crone xvi jaer
dese was onwettich dats waer
ende en achte up gode groet no smal
maer an afgode hilt hijs hem al
ende besloot den tempel ons heren
dat mer gode niet en soude eeren
in sijn xiiste jaer so quam
salmanasar verbolgen gram
die coninc van assyria was
ende vinct al up alsict las
die van israel ende besat
samaria hare hovetstat
ende laghere iii jaer voren
den coninc vinc hi alse wijt horen
die ozee bi namen hiet
in ninivee hine houden hiet
inden kaerker ende tfolc gemeene
voerdi al groot ende cleene
in eene harde wilder steden
over die berghe henen van meden
dit was vi jaer na dat doot was
die quade coninc achas
hier endet trike van israel
negheen coninc levede daer wel
van alle diere in heren waren
maer si lieten die wet varen
ende anebeden die afgode
goudine selverine stomme dode
in achas tiden wi lesent dus
dat remus ende romelus
rome stichten ende begonden
updien dach alse wijt vonden
die de ellefste kalende
voer meye hout alsict kende
daer naer inden derden jare
wart remus ontlivet aldare
omme dat hi dede jegen de wet
die te rome was geset
ende romelus ontfinc die eere
ende bleef der stat eenech here
in desen tiden alsement wille
so was enectea sibille
die heidijn was ende vorseidem te voren
dat onse here soude sijn geboren
ende ghepassijt entie werelt doemen
augustus die canse wel noemen
ende gewaghet derre prophetesse
kerstnachts indie seste lesse
men leset dat soe sprac openbare
dat altoos maer een god ware
ende alle goden sonderlinge
valsch waren ende geveinsde dinge
jheronimus die gewaget das
dat der sibillen x was
ende seghet in sine scrifture mede
dat omme die grote suverhede
van maghedoeme daer si in bleven
prophecie hem was ghegeven
ysidorus hevet bescreven
die heilech was in kerstijn leven
dat alle heidine prophetessen
in griex in rechter bediedenessen
sibillen hieten hier te voren
deerste was van persi geboren
dandere van libya horic nomen
die derde van delfos comen
ute apollijns monster alsict las
die voer troien langhe was
die vierde was van ytalia
die vijfte was erectia
erophila hiet soe als wijt horen
ende was van babylonen geboren
die den grieken seide de saken
doe si te troien waert traken
dat troien soude verwonnen bliven
ende dat omerus soude scriven
loghene in siere spraken
van troyen ende van sire saken
erectia was hare toename
want hare wort scone ende bequame
vonden waren in een eylant
dat also mede was genant
die seste hiet fameamee
ende es van samos genaemt mee
die sevende hiet crimiane
van cumen getoenaemt alsic wane
almathea hiet soe bi rechte
ix bouken soe verlechte
ende sendedse priscus ende tarquine
daer viergilius af spreect ente sine
haer graf staet noch in cycilen
dachtende was geboren wilen
int velt daer troyen hadde gestaen
in cyrrus tiden sonder waen
mochtmense sien ende horen
die ixste was van frigien geboren
die tiende was van tyburtine
ende hiet bi namen albuine
haerre alre wort sijt dese sijt gone
spreken vander mageden sone
nu keren wi ter ystorien weder
aldaer wise leiden neder
ezechias achas sone
die wart coninc alse de ghone
diet vanden vader anquam mede
van jherusalem der stede
ende waest xxix jaer
die beste waest over waer
die noch van davite quam
gods gelove hi anenam
ende hevet den tempel upgedaen
enten dienst gods anegevaen
hi brac afgode ende mamorien
hem belach met sire paertien
cennacherib die coninc was
van surien alsict las
dinghel slouch dor sine bede
nachts doot aldaer vor de stede
der heidine c m man
ende lxxx dusent meer nochtan
ende alse hi der doot hadde vaer
langede god sijn leven xv jaer
ende god dede dor siere eeren
die zonne van westen ten oesten keren
in sinen tiden vinden wi hier
vant romelus de kalendier
ende en maecte nemmeer int jaer
dan x maende wet vorwaer
maerte was dbegin vanden jare
alse of maers sijn vader ware
hi was oec die eerste altoos
die uten volke riddren coos
ende coos van m enen man
daer meest vromecheit lach an
dus es van mille miles comen
datmen in dietsch mach riddere nomen
c oude coos hi ute mede
die hiet hi vaders vander stede
hi maecte temple ende mure
omme die stede goet ter cure
verloren wart hi oec int ende
ende men en weet waer hi belende
teenen gode coren sine altesamen
ende hietene quirinus bi namen
manasse wart naer ezechien
coninc vander juedscer partien
die quaetste waest in sire joget
daer ghi noint af horen moget
want hi afgode uphief sere
ende lachteret men hem min of mere
waest propheete of ander man
die moester omme sterven dan
die straten van jherusalem
waren alle bespaerset bi hem
metter heileger lieden bloede
ysayas die heileghe vroede
siere moeder oem ende een prophete
die was bi sinen beheete
ghezaghet ontwee up enen daghe
ende dat met eere houtijnre zaghe
god die gaf hem ghesele scone
want die coninc van babylone
heeftene gevaen ende dedem doen
onghemac ende swaer prisoen
doe wart mannasses vroet das
dat die ghesele ons heren was
ende weende ende bat gode genaden
ende god heeftene beraden
ende brachtene weder in sijn rike
hi beterde so hogelike
sine mesdaet dat men vergat
al dat wilen an hem messat
nu en wanhope altoos niemen
gods ghenaden die coemt sniemen
in desen tiden in deser dinc
so was numa roemsch coninc
hine vacht jegen gene gebure
oec beterdi mede ter cure
dien calendier die wise man
ende setter ii maende an
dat was laumaent ende sille
een capitoel na sinen wille
dedi maken indie stede
hi waest dieden eerst maken dede
wette gaf hi eerst der stat
in manesses tiden so zat
na numa te rome indie port
tullius hostulius alsement hort
coninc geweldich ende hoghe
ende hief weder up torloge
ende meersde oec die stede
hi waest die eerst puerper andede
ten lesten verbrandi altemale
met eere blexeme ende sine zale
het was in manasses tiden
gygos coninc tote liden
daer tullius of doet gewach
dat hi herde te sine plach
doe hi den regen eens vlien begerde
eene clove sach hi indie erde
daer hi den reghen in ontscoot
daer sach hi eenen man doot
sittende up een coperijn paert
ende alse hi sijns geware waert
sach hi een vingerlijn an sijn hant
daer hi enen steen in vant
wie sone hadde men saghene niet
hier mede ginc hi ende heeft bespiet
dat hi hadde die coninghinne
soe halp hem dor sine minne
dat hi den coninc doot slouch
ende hi die crone na hem drouch
vanden conincrike van liden
dat sere rike was tien tiden
doe vraghedi apolline aldare
oft iemene also salich ware
alse hi was eene stemme sprac aldus
saleghere es sofidius
nu was dat een aerm man
ende out van daghen nochtan
nie en haddi gheset voet
ute sinen lande omme enech goet
daertoe ghenerdi hem up tsine
met aerbeide met siere pine
oec prijsde apollijn mere aldaer
cleene genouchte sonder vaer
dan grote rijcheit die talre ure
es onder die wandel aventure
want aerm cootkijn es dicken vro
daermen raste hevet int stro
daer die zalen entie borghen
dicken anxtelike sorghen
ende beter eist een acker eren
ende also winnen goet ter teren
dan te hebbene met groten scatte
vele saudeniers dien dit ende datte
bedaerf ende diemen moet ontsien
want si emmer na de rijcheit rijcheit spien
in desen tiden ghelovet mi des
was poete symonides
die eens met enen scepe quam
indie zee daer hi vernam
eenen doden liggende doot
dien grouf hi hort hier wonder groet
die dode hem aldaer verbiet
dat hi ten naesten daghe niet
altoos te scepe vare no ghae
upten naesten dach daer nae
so verdorven si alle te waren
die mettien scepe henen varen
symonides sat eens ende at
daer quam een ende seide dat
ii jongelinge hier buten staen
die quamen hier te hant gegaen
ende bidden dat ghi te hem gaet
altehant ende niet en laet
alse hi buten was te hant
ende hi niemene daer en vant
viel thuus neder ende het bleef doot
al datter in at cleene ende groot
seleucus was doe die de wet
den locrinen hevet gheset
sijn sone wart verwonnen te wette
van overspele van sulker smette
ontwijsde hem die wet die ogen
die stat en wilds niet gedogen
ende dor des vaders onnere
doe so wijsdi selve die here
dat vonnesse ende togede bede gader
dat hi rechtre was ende vader
want daer ontwijst was ii ogen
so wilde trecht aldus gedogen
datmen hem ene oge utebrake
ende men den sone dandere uutstake
want sijns soens lijf was vanden sinen
dus liet hi hem dor trechte pinen
nu sullen wi ter ystorien keeren
manasse staerf met groter eren
ende liet amon sinen sone
coninc wart na hem de ghone
ende drouch crone maer ii jaer
quaet onwettich fel ende zwaer
hier omme was hi vermort
in sijn huus ende binnen der port
in sinen tiden hadde cycile mede
een hiet falaris van groter quaethede
die ghenouchte hadde groot
in onnoselre lieder doot
ende hem en rochte altoos niet mede
hoe swaerlike hise sterven dede
so dat een an hem quam mettien
ende soudem maken nieu engien
ende ghoot hem enen osse wale
groot ende hooch van metale
eene veinstre an deene zide
te maten groot te maten wide
aldaer soudemen liede in sluten
ende vier onder steken van buten
so souden si briesscen inder gebare
alse oft een stier selve ware
doe sprac tien meester falaris
nu moetstu selye proeven dis
ende singen voren dinen zanc
daer moeste de ghene in doen den ganc
ende dat bierkijn voren smaken
dat hi bruwen conste ende maken
des phalaris onreine doen
dede enden een philosophe zenoen
want hi was gewroeget te voren
dat sine doot was gesworen
alsemen doden soude dien
quamer menech man toe zien
doe sprac zenoen vor haer alre ogen
ghi heren hoe lange suldi gedoghen
die quaetheit van desen tyran
die werelt es te swaer daer an
hi maecte tfolc also met worden
dat si haren here ghingen morden
ende worpene met steenen doot
dus ende sine felheit groot
amons sone yosias
die goet ende vulmaket was
wart coninc in jherusalem
xxxi jaer leestmen van hem
dat hi drouch die coninc crone
dese hi maecte tlant scone
van afgoden ende van sorsorien
ende van alrehande quadien
ende daer die temple was tevallen
dedi weder maken met allen
so dat gheviel in sinen tiden
dat coninc pharao soude liden
met sinen here dor sijn lant
ende hi werdene metter hant
daer wart hi gescoten doot
dat rouwe was ende scade groot
in desen tiden was arrioen
een haerpere dien wonderlijc doen
gheviel indier selver wilen
hi was int lant van cycilen
ende hadde harde groten scat
omme in grieken voeren dat
hi sach van corinten coepliede
die hi bekende ende boot hem miede
dat sine daer voeren souden
si namene inne ende si wouden
hem doden gemeenlike tsamen
alsi verre uptie zee quamen
so dat hi omme genaden bat
ende bejaghede cume dat
dat hi alle sine cledere dade an
ende met siere haerpen dan
beweenen moeste sijn mesfal
doch moesti in die zee met al
aldaer so quam een groot delfijn
ende namene upten halse sijn
ende voerdene te lande ghesont
arrioen die maecte dit cont
van corinten coninc pyrander
die noch over een noch ander
niet gelovede dat ghesciede
hi ontboot ghene scipliede
doe si arrioene saghen
moesten si waer seggen up sijn vragen
ende lyeden der daet
doe so loendemen hem haer quaet
in josias tiden so was
anchus marcus alsict las
coninc van rome altegader
numa was sijn oudervader
ende tarquinius priscus mede
was doe coninc indie stede
naer anchus xvii jaer
die jupiters name verhief daer
osyas staerf ende liet iii kinder
die naer hem regneerden ginder
daer hiet een cellum ende joachas
die naden vader coninc was
ne maer iii maende ende nemmere
ne was dese coninc ende here
maer van egypten pharao
die quam daer ende maecten onvro
ende ontsettene ende hiltene gevaen
ende sette in sine stede saen
elyachim jeconias
die oec josias sone was
ende hiet dien joachim
gavel ende cheins setti up him
dese regneerde xi jaer
hine achte der wet niet een haer
hier omme castydene urias
die propheete diere omme was
van hem jammerlike ontlivet
jeremias alsemen scrivet
die voerseidem te voren
dat tempel ende stat soude sijn verloren
waser omme gekarkert zware
dat hijs nemmeer sprac openbare
doe quam met here van babylone
nabugodonosor die de crone
nieuwinge hadde ontfaen
ende hevet van egypten ondaen
den coninc ende sine heerscapie
genomen van algader surie
daer naer quam hi in judia
der stat van jherusalem na
ende vinc den coninc vander stede
ende vele edelre liede mede
upten coninc setti tribuut
ende voerde dedelinge met hem uut
te ghisele alse wi horen tellen
daniel ende sine gesellen
voeren mettem mede daer
joachim diendem iii jaer
daer naer hi den dienst wederboot
doe sloughene nabugodonosor doot
ende maecte coninc sinen sone
naden vader hiet die ghone
joachim jeconias
iii maende hi alse coninc was
doe vingene die coninc daer
met siere moeder int selve jaer
ende met menegen hoghen man
ende voerdene in babylonen dan
ende maecte coninc na hem
mathanias joachem
die josias sone was
ende sijn oem alsict las
sijn name verkeerdem tlant
sedechias was hi genant
dien dedi sweren over luut
dat hi hem geven soude tribuut
ende dat hi hem getrouwe blive
inden ende van sinen live
sedechias ontfinc de crone
van nabugodonosore scone
ende was coninc xi jaer
onwettachtich ende quaet dats waer
in sinen tiden quamen liede
van asia met groten bediede
die maersaelge stichten die stede
die dicken hadden swaren onvrede
jeghen die gallen hare gebure
die consten wel ter cure
visscen ende comanscap varen
lettel lands wonsi te waren
van desen leerden die gallen mede
eerstwaerven tucht ende zede
lande winnen ende wijngaerde
olivebome ende boengaerde
sedechias die wart verwaent
alse die tribuut hem was vermaent
ontseidine altemale daer
doe quam in sijn ixde jaer
nabugodonosor ende besat
jherusalem die heilege stat
doe quam van egypten de coninc
omme tontsettene die dinc
ende nabugodonosor liet de port
ende voer jegen den coninc vort
ende hevet die egyptiene verdreven
doe keerdi weder ende es bleven
vordie stat so vaste ginder
dat die wijf aten haer kinder
van hongre dats wonder groot
doch wart die stat verloren ter noot
in zedechias ixde jaer
selve wart hi gevangen daer
ende vor nabugodonosor brocht
die sijns niet en hevet verdocht
maer sine kindere vor sinen ogen
dedi doden hi moest gedogen
daer naer stacmen hem dogen uut
ende voerdene sonder deduut
in babylonien gevaen
daer hi sinen ende moeste ontfaen
sijn drussate nabursadan
verbernde die stat nochtan
ende velde die diere kerke
dat sonderlinge diere gewerke
ende voerde alle die diere vate
in babylonen sire strate
dus nam ende der jueden rike
met scanden ende jammerlike
ende omme dat si hare wet
niet en hilden ombesmet
die vijfte euwe gaet hier in
teser plagen neemt soe begin
die vierde stont wet vorwaer
cccc ende lxxxv jaer
lxx jaer bleven ghevaen
in babylonen sonder waen
die joden nu hort wat gesciede
hier binnen onder vele liede
int negenste jaer na dat gevelt
jherusalem wart met gewelt
so bleef nabugodonosor doot
die geweldeghe here groot
die crone drouch xliiii jaer
naer hem so wart coninc daer
evilmeradoch sijn sone
niet lange en levede die ghone
neglisar die wart daer naer
coninc ende naer hem quam daer
labosardach ter coninc crone
doe dachterste van babylone
balthasar die dorperlike
verloos die stat ende aldat rike
dese coningen alle te samen
die naer nabugodonosore quamen
waren kinder of kinds kinder
ende regneerden nemmeer ghinder
alles dan xxii jaer
alse ons croniken seggen dats waer
nu suldi horen wat gesciede
hier binnen onder vele liede
int beghin vander etaet
also alst bescreven staet
regneerde in rome wi lesent dus
tullius servilius
die bidi hevet die name ontfaen
want sine moeder was gevaen
ende een wel gheboren wijf
al was soe eighijn al haer lijf
die wijdde rome die nieuwe stede
ende maecte die fosseide mede
dese hadde herde gewesen
ende wi vinden van hem lesen
dat doe hi kint was ende eens sliep
een groot vier om sijn hooft liep
anchus marcus wijf versach
dit van hem up enen dach
ende hiltene up alse haren sone
dus quam trike up dien ghone
indien tiden sonder waen
dat die joden waren gevaen
was die propheete ezechiel
die vele voerseide dat gevel
ende voerseide marien geborte
ende haer magedoem ende hietse porte
vanden tempel nemmer ondaen
daer god selve dore soude gaen
wel hiet hise beslotene porte
bidi des gods soens geborte
ondede haren lachame niet
besloten vant besloten liet
die van ezechiele wille meer
doe te scolastica sinen keer
tien tiden leveden ghemeene
die vii vroede van athene
maer noit en vandic alsic gome
ghene vii vroede van athene
els dan die valsche faloerde
veinset daer af eene boerde
die vii vroede hieten dus
deerste tallus millosius
dander zaloen van athene
pytacus van mithilene
cylon lacedemonius
cleobolus lidius
van corinten pyrrandrus
ende byas prennius
dese waren uutvercoren
van wijsheit ter werelt voren
nochtoe was philosophie
in rome cleene oft clergie
tien tiden geviel ende tier ure
eene zelsiene aventure
het geviel dat visschers gingen
ende vluwen worpen ende lettel vingen
int lant van molasia
een quam daer gegangen na
die hem enen worp afcochte
daermen wonder af zien mochte
so dat si haelden uten gronde
eene goudine tafle tier stonde
hier omme rees een groet gedinge
die visschers seiden ghene dinge
niet dan visschen vercochten wi di
neen seit hi ghi vercocht mi
vanden worpe daventure
dit machmen proeven wel ter cure
dat menech quam dat wonder sien
so dattem allen verdochte van dien
om dat die dinc selsiene was
datmen soude vragen das
in delphos an apolline
wies soe sculdich ware te sine
hi hietse geven openbare
die tatheenen die wijste ware
doe was soe gesent talles
hi seide hi ware onwerdich des
ende seide over waerheit das
datter bet werdich ware byas
so datse byas voert sende
ende elc anderen naer int ende
so quam soe tote salone
die besciet die redene scone
ende seide al openbare
datter niemen bet werdich ware
dan selve apollijn
want niemen vroeder mochte sijn
nu suldi hier horen vort
der vii vroede wise wort
saloen seide al oudic sere
ic leere emmer in lanc so mere
ende hi voer hem sitten sach
sine vrient ende spraken
onderlinge van somegen saken
hief hi thovet up men vragedem twi
alsic verstae u wort sprac hi
ende ic dat gegronden can
dat ic wille sterven dan
dese hadde minne groot
andie wijsheit tote an de doot
cleobolus seide die vroede
men sal hebben meerre hoede
vorder vriende nijt alle daghe dan vorder viande laghe
byas sprac hets meerre pine
tusscen ii vrienden keersman te sine
ende te wisene haer gevouch
dan tusscen ii vianden genouch
byas was in sinen lande
eens ende daer quamen viande
diet al verbernden dat si vonden
die lieden vluchten al tien stonden
ende ontdroegen al dat si mochten
alsi an byase besochten
twi hi niet en vluchte ter spoet
hi seide ic draghe al mijn goet
waer ic henen ghae met mi
int herte so meende hi
dat hi drouge sine wijshede
waer so hi ware telker stede
byas riet al openbare
dat niemen anderen so vrient ware
hine mochtene haten alsi woude
lichte wat daventure doen soude
tien tiden dat de joden waren
gevangen met haren scaren
was die prophete daniel
ende sine gesellen also wel
ananias ende azarias
ende michael die de derde was
die waren inden gloyenden oven
geworpen om haer wel geloven
daer si uut quamen sonder scade
van haren clederen van haren gewade
dies hiet nabugodonosor gode
over al eeren bi sinen gebode
in daniels tiden wart nochtan
beeste gemaect van enen man
nabugodonosor ende bequam mede
hier af bi daniels bede
beeste en wart hi niet van live
maer gelijc eenen keytive
so verloes hi sinen zin
ende hem dochte meer no min
dan dat hi voren ware een stier
ende achter een leuwe fier
vii maende hadde hijt dus zwaer
doch was hi al vul vii jaer
in penetencien ende in gebede
oec haddi gerne al daer ter stede
daniele waert hem bequame
van sinen lande gemaect arfname
te desen tiden gesciede mede
te babylonen indie stede
dat sussanna die scone vrouwe
die haren man was getrouwe
van ii papen was begaen
die emmer wilden sonder waen
met hare doen onsuverhede
of si souden daer ter stede
sulc ordeel up hare geven
dat hare gaen soude ant leven
soe coos die doot al ombesmet
eer te doene jeghen de wet
die zieleverterres die drogenaren
die onwetende loghenaren
die gabase die scuwen bouke
die ypocriten die slupen in hoeke
seiden dat sise allegader hadden vonden
in overspele in quaden sonden
dat vonnesse es up hare gegeven
ende haer es ontwijst dat leven
maer soe trooste hare an gode
doe quam daniel sijn bode
ende seide segt dorpere onwijs
waer saghedise met haren amijs
doe seidi onder enen pijnboem
du lieges sprac hi nem des goom
mettien hi ten anderen ginc
sech waer daden si haer dinc
hi sprac onder enen kerselare
du lieges sprac hi ribaut ommare
u orconde draghen in tween
ghi sijt logenaers over een
dus waren die papen begaen
ende moesten sware doot ontfaen
sussanna die gine sonder scende
dander bouc neemt hier ende
int xxxste jaer dat int prisoen
die jueden waren om haer mesdoen
destruweerde met mogentheden
cyrus die crone van meden
astiages sijn oudervader
verloos die mogentheit algader
ende cyrus die grote here
brochte dien van persen de ere
hoe dat quam hort cortelike
astiages die coninc rike
hadde eene dochtere ende kinder nemmere
doe sach in drome die grote here
dat so groot een lanc wijngaert
ute siere dochter lachame waert
dat hi bespreede al azia
sine droemspelres riep hi na
die voer waer hem seiden tgone
dat soe soude dragen enen sone
dien al azia soude bliven
ende hem oec des lands verdriven
astiages hevet dit ontsien
ende gaf siere dochter nadien
eenen ongeborne ridder ende maten
omme dat soe sone soude laten
na hare die onmogende ware
dus waendi vri sijn van vare
nochtan als tkint was geboren
pijndi hoet mochte sijn verloren
ende gaeft sinen heimeliken rade
ende hiet dat hijt verdade
maer hi ontsach hem ende dochte
dat tlant ter dochter keren mochte
ende dorste dat kint niet ontliven
ende liet met eenen herde bliven
ende beval hem ende seide
dat hijt voer die beesten leide
die liet liggen inden woude
up aventuren wats wesen soude
ende hevet sinen wive geseghet
die aldoe van kinde leghet
soe bat datment hare bringe saen
die herde om tkint es gegaen
so vint hi waert ene teve soget
die altoos niet en ghedoghet
datter voghel of dier bi blive
gheent kint brochti den wive
ende teersten dat ment brochte hare
soe loucht in diere ghebare
alse of soet hadde ghekint
gheent wijf hilt up dat kint
ende hiet spartacus nader teven
die hem daer behilt sijn leven
want spartacus in perscher tale
dats een hont weetmen wale
alse dat kint een deel was groet
quamen die kindere sine genoot
ende corent coninc vanden gesellen
daer was hi sere swaer den fellen
entie hem overhorich waren
die blau hi alsonder sparen
die lieden bolgen omme tgone
ende clageden over des herden sone
die coninc verboot dien kinde
ende vragedem wies hi hem bewinde
hi antworde met stouten rade
dat hijt alse coninc dade
dit dochte den coninc wonder scinen
doch so mercti dat den sinen
vele gheleec nade ghedane
bi dien herde quam hijs ane
dattet was siere dochter sone
ende peinsde dattet meende tgone
dattem sine spelres ontbonden
ende bevaelne tien stonden
hem te houdene dien hi te voren
beval dat hine hadde verloren
maer omme dat hi hem dede
alsulke ongetrouwechede
gaf hi hem sijn selfs kint eten
ende liet hem daer na weten
dat hijt hem tetene hadde gegeven
want hi sinen neve liet leven
daer naer ghesciede des
dat die coninc astiages
dien man die spartacus helt
gaf groot here in sire gewelt
omme te vaerne up viande
die wilden scaden den lande
ende hi bleef sittende in meden
den ghenen gedochte der lelicheden
die hem sijn here hadde gedaen
ende riep ten persienen saen
dat men spartacus coninc core
want hi waert van rechten hore
ende hietene cyrus dat luut arfname
want hi meende al eist onbequame
astiages van desen knechte
hi es oer sijn eist lant bi rechte
astiages verhort die mare
ende ontboot sinen neve dare
een hiet darius alse wijt horen
ende heeftene te sone vercoren
die quam jegen cyrus met here
die persiene verloren die were
ende vloen van vreesen vanden live
doe quamen jegen hem de wive
ende ontecten hem tusscen die dien
ende riepen waer wildi vlien
dies scaemden hem die persiene
ende vercoeverden van dien vliene
ende ontaden die van meden
astiages wart daer ter steden
verwonnen ende darius
maer hovescelike voer cyrus
nadie maniere den milden neven
hevet hi den oudervader gegeven
dat conincrike van yrcane
dariuse liet hi ane
tlant van meden inder gebare
alse oft siere moeder broeder ware
maer dat hi seker wesen woude
dat weder an hem keeren soude
in cyrus tiden was esopus
die favelare wi lesent dus
die de favele conde maken
hoe beesten ende vogle spraken
hier ute es gemaect aviaen
ende andere bouke sonder waen
diemen esopus heet bi namen
ware oec iemen dien si bequamen
die hevet calfstaf ende noydekijn
ghedicht in rime scone ende fijn
souke haer gedichte hi vinter inne
spellecheit ende wijsheit van zinne
dies willict hier overliden
ende voert te miere jeesten tiden
deerste coninc van persi
was cyrus xxx jaer was hi
coninc mogende ende rike
nie voer hem was sine gelike
cambices sijn sone daer naer
die regneerde viii jaer
daer naer ii broedere maenden vii
daer naer waest in sinen levene
darius xxxvi jaer
ysdaspis sone wet vorwaer
xxxvi jaer naer des
was coninc daer na xerces
vii maende wi lesent dus
waest daer naer archabanus
acarxerces was daer naer
coninc in persen xl jaer
xerces dandere drouch nemmee
die crone danne maende twee
sogdianus vii maent
doe was hem die doot vermaent
darius nothus drouch de crone
xix jaer te lone
assuerus was in persen here
xl jaer met grotere eere
atexerces die othus hiet
xxvi jaer alsemen ziet
arges die was othus sone
iii jaer regneerde die ghone
daer naer darius die leste
dien alexander al ontveste
alse u besceet die bouc hier naer
was coninc van persi vi jaer
cc jaer ende xxxix
onder xv coningen gehertich
stont dat rike van persie
eert alexander wan die vrie
hort vort van cyrus vromichede
hi diet algader onderdede
waerwaert dat hi henen voer
hi vermat hem ende swoer
assierien ende babylone
te winne hi nam here scone
ende voer tien lande waert
ganges lette sine vaert
ene riviere sekerlike
die meeste van al erderike
so dat een ridder een scone man
over dwater swemmen began
entie stroem an sinen danc
droeghene onder ende verdranc
die coninc cyrus wart erre
ende zwoer eer hi voere iet verre
hi soude upt water wreken dan
die doot van dien sconen man
hi soude den stroem die daer liep
so cranc maken ende so ondiep
dat die wijf beneden knien
over souden waden dien
een jaer grouf hi wien soos wondert
lx aerme ende vier hondert
maecte hi ende ledese in dat
ende dede dies hi hem vermat
nu hevet hi babylonen belegen
daer geen striden en dooch jegen
hi ende darius sijn oem
dit dochte balthasar een droem
die coninc daer was inde stede
entie achterste coninc mede
van nabugodonosors geslachte
die jherusalem wan met crachte
ende maecte feeste sinen goden
ende hadde die vate vor hem ontboden
daermen wilen gode teeren
mede diende inden tempel ons heren
doe sach hi waer ene hant screef
iii wort dat aldaer staende bleef
die meenden dat sijn rike ware
ghetellet ende geproevet int sware
ende versceden oec van heme
ende god wille dat ment hem neme
dien van persen entie van meden
met harde groter vromecheden
nu hort wonder van babylone
hoe groet hoe staerc waest ende hoe scone
babylonie was ene stat
die rijcste daer coninc noint voeren zat
staende in een plein up ene riviere
viercante met houken viere
van elken houke toten anderen
xvm passe int wanderen
elc pas hevet voete vive
ende elc voet daer ic af scrive
die es xvi dumael lanc
deser stede ommeganc
die es sekerlike dus
alse ons scrivet sente jheronimus
dat balefroit van gere stat
entie hoghe tor daer ghi dat
hier te voren af horet iet
daer god die tongen omme sciet
die indie byble hetet babel
ende nembroche te deele gevel
daer waren temple marberine
ende daer in grote beelden goudine
die straten van marbere diere
vergout in meneger maniere
ende anders scrijftmen van desen
dat ongelovelijc dinct wesen
dit es hier geset omme dat
dat moghentheit veste no stat
jegen die gramscap van onsen here
es niet te rekenne min no mere
wart gheorlovet dat men mochte
dat besien of ment besochte
die hoghe stat daer de stede stoet
die so edel was ende so ghoet
sone vondemen anders gene saken
dan der leuwen enter draken
haghen bossch ende gestruren
els dan die tegline muren
die al noch hooch staen aldaer
ende sidert over menech jaer
vermaect waren inder maniere
dat mer in sluten soude de diere
anders binnen eist al wostine
hol ende dal ende grote rivine
cyrus viel vor die stede
alsic u eersten weten dede
die sulc was dat niemen dochte
dat mense winnen of maken mochte
die eufrate die grote riviere
die mids loept dordie stede diere
grouf hi in so meneghen beken
dat hi binnen es gestreken
biden ghate ende biden boghe
daer soe liep dorden mure hoghe
daer so slougen si menegen doot
ende balthasar de coninc groot
verloos lijf lant ende crone
dachterste van babylone
ende cyrus oem darius
die wart here daer na aldus
ende was out lxii jaer
daniele vant hi daer
dien propheete vul wijsheden
dien voerdi mettem in meden
ende nammene te sinen rade
ende settene inden hogesten grade
onder alle sine baroene
dese vorseide in sinen doene
scone vander maget marien
ende sprac in siere prophetien
hi seide gehouwen ware een steen
uten berghe sonder hant engeen
die berch dats die moeder ons heren
groot van dogeden vul van eeren
ute hare quam dongehouwen steen
dat was sonder man engheen
jhesus cristus die gods sone
wel met rechte es steen de ghone
want so wie so up hem vallet
dats die onhovescelike van hem callet
hi blivet verdorven over een
ende up wien so vallet oec de steen
dats wie so sire gramscap geburt
hi wert al te sticken ghescuert
cyrus name weet voerwaer
was twee hondert ende x jaer
van ysayen genoemt te voren
eer hi ten rike wart gecoren
ende seide dat god selve woude
dattem die werelt bughen soude
ende dat hi soude laten gaen
die jueden die waren gevaen
ende sinen tempel weder maken
dien die van babylonen braken
aldus gevielt doe hi wan
babylonien gaf hi dan
den jueden orlof danen te keerne
den tempel te makene gode te eerne
ende si den cost namen te datte
selve van sijns selves scatte
darius was tien tiden doot
ende al tlantscap cleene ende groot
quam hem an doe scalt hi quite
alle die jueden met vlite
in coninx cyrus derde jaer
porreden uten lande daer
omtrent l dusent man
ende cyrus sendde mettem dan
iiiim ende cccc stic
alrande vate so meene ic
daermen nadien rechten zede
dien tempel soude dienen mede
dat was dat lxxste jaer
van haren vangnessen swaer
si voeren in jherusalem
entie vate gods met hem
eerst maecten si den outaer
ende daden gode offrande daer
ende doe fondeerden si den tempel
hare geburs namens quade exempel
ende lettedse met haren twiste
also dats cyrus niet en wiste
ende binnen dien xxx jaren
dat cyrus crone drouch te waren
sone mochten si in ghenen saken
mans hoghe den tempel maken
vanden jueden laten wi bliven
ende sullen cyrus jeeste vort scriven
doe cyrus lach voer babylone
vernam hi dat met helpen scone
cressus quam coninc van liden
omme te ontsettene tien tiden
babylonen die vaste port
maer balthasar wart eer vermort
entie stat gewonnen mede
eer hi mochte ontsetten die stede
hier omme wart cyrus sijn viant
ende nam sijn volc altehant
ende trac te liden waert sijn here
op cressuse oft hi vonde were
te danckene sinen groten ofjonst
cressus ne mochte gehelpen const
van orloghen noch al sijn scat
hine moeste bliven mat
ende van cyruse ghevaen
doch so lietene cyrus gaen
ende gaf hem weder lijf ende lant
want hi verhorde ende bevant
dattem die grieken quamen
alle te hulpen te samen
so lief hadsine wet vorwaer
haddi hem ghesijn te swaer
die grieken hadden sonder waen
cyruse met wighe bestaen
anderwaerven cressus dochte
dat hi hem verweren mochte
ende cyrus heeftene bestaen
ende heeftene anderwaerf gevaen
up eene hort dedine binden
ende dede omme vier daer sinden
ende soudene verbernen up de hort
maer dat een groot reghen wort
die daer blusscede den brant
ende men dat bi redene vant
dat hi daer bi quite ware
dus ontginc hi vandien vare
up dit gheluc wart hi verwaent
daer hi eens sit ende vermaent
dat hi so rike ware van scatte
men seget oec voer warheit datte
dat nie coninc wart so rike
antworddem een man wiselike
niemen verwane hem up sijn goet
dat niemene sekerheit en doet
want daventure es sere fel
snachts dochtem in drome wel
dattem jupiter maecte nat
entie zonne droghede dat
die dochter spellet hem also houde
ende seide dat menne crucen soude
ende bernen soude metter pine
ende droghen mettien zonnescine
dit gheviel hem eer hi staerf
want cyrus vingene anderwarf
ende heeftene te winde gehangen
dus was gedaen sijn ontgangen
dus nam ende jammerlike
van lyden dat conincrike
al hadde cyrus indien tiden
verwonnen den coninc van liden
hem bleef wederstoot int lant
so dat hi eene maniere vant
daer hise mede dwanc onsachte endewel
ende gaf hem orlof vrouwen spel
singhen dansen ende baleeren
te doene weltijt dat sijs begeren
doe dochtem vrouwen ende wijn
so genougelijc leven sijn
dat si der wapenen al verghaten
dus dedi hem dorloghe laten
ende vergheeten metter weelden
dat si waren stoute heelden
daer naer cyrus diet al verwan
soude eene riviere liden dan
hiet araxes om meerre lant
te bringene onder sine hant
daer moesti vander eeren beeten
die coninghinne van messageten
quam met wighe hem te gemoete
ende waerpene onder die voete
ende sconfierde al sijn here
ende vingene indier were
soe nam sijn hooft met overmoede
ende waerpt in een vat met bloede
soe seide du begeres oint dat
nu drinc bloet ende make di sat
wapene waer sullen wi ons bekeren
wat prisen wi de grote heren
waer sullen wi aerme keytive
nu es hier doot van eenen wive
een die meeste here genouch
die ie ter werelt crone drouch
in cyrus tiden was coninc te rome
tarquinius alsict ghome
die overdeghe bi toenamen
hi quam ande crone met scamen
want hi slougher omme sinen sweer
tullius servilius die eer
voer hem hadde coninc gewesen
wi vinden lesende van desen
dat hi te rome eerst vant prisoene
kaerkeren boyen tsinen doene
daermen met torment den man
ende hi visierde eerst den ban
diemen mesdadegen soude geven
sindent wart hi tslands verdreven
omme tarquine sinen sone
want vercracht hadde de ghone
eene joncvrouwe wel geboren
die wij lucriane noemen horen
in cyrus tiden regneerde mede
tote atheenen indie stede
pistarcus die verdreven waert
doe visierdi nieuwen aert
hoe hi mochte werden here
messelike in vele kere
so dat hi hem wonden dede
scoren ende gheselen mede
ende hi quam also indie port
dat volc dedi roupen vort
ende scuerde sine cledere tien stonden
ende toghedem lijctekijn van wonden
die hi dor die stat hadde ontfaen
ende seide wiet hem hadde gedaen
oec seidi dat die senature
mi haten dats jegen de nature
hets al omme der meenten recht
met desen worde wart hi echt
vander ghemeenten here gecoren
ende daden hem gaen serianten voren
die sijns lijfs namen waer
ende bleef here xxxiii jaer
ene dochter haddi alsict vinde
die een jongelinc verminde
diese eens custe al openbare
aldaer hi ontmoete hare
die moeder wildene doen ontliven
doe sprac die vader het moet bliven
of wi hem dat lijf afwinnen
die ons hertelike minnen
wat wildi dan dat men met hem doe
die ons ontliveden wisten si hoe
na cyrus wart coninc sijn sone
cambices so hiet die ghone
die vader haddem in sijn leven
die stat van ninive ghegheven
daer drouch hi crone wet vorwaer
in cyrus leven xii jaer
maer in percen naden vader
ne maer viii jaer algader
alse hem anquam des vaders rike
verhief hi hem so condechlike
ende screef met an menech rike
dat si hem alle ghemeenlike
souden wesen onderdaen
maer si ontseident also saen
doe sendi uut met groter were
olofernus ende sijn here
ende hiet hem dat hi niemens vermede
ende hi alle dafgode afdede
want hi wille dat menne god hiete
ende andere gode te makene niete
olofernus die dwanc al
steden borghen berch ende dal
so dat hi quam ter jueden lande
die vrucht hadden vordie viande
vander stat van jherusalem
olofernus die maecte hem
ende belach beculia
eene stat jherusalem na
der joden inganc des lants sit
daer was eene juedinne hiet judit
so scone dattet wonder was
si ginc totem hi mercte das
dat soe was so wel gedaen
hi wart met haerre minnen bevaen
nachts waendi pleghen sire minnen
ende alse si quam ter tenten binnen
vant soene met slape bedreghen
ende hevet hem thovet afgeslegen
dat drouch soe binnen indie stat
al there wart gesconfiert bi dat
ende vloen henen metter spoet
die jueden hadden al dat goet
in scolastica machmen lesen
meer ende langer dinc van desen
cambices hadde vele namen
in dietsche ystorien alte samen
seget dat hi nabugodonosor hiet
hesdras en noemtene so niet
atarxerces oft assuerus
heetmenne wi vindent dus
dus so haddi namen viere
hi was van so felre maniere
dat hi sinen rechtre dede
villen alle sine lede
want hi valsceit hadde gedaen
ende dedene up een zitten slaen
doe ginc hi ende sette upte gone
teenen bailliu des mans sone
omme dat hi te meer ontsaghe
onrecht te wesene in sinen dage
verwoet was hi ende onghesinnet
dese cambices alsement kinnet
hi vermat hem in sinen zin
hi soude weten dat beghin
van wanen dat nylus quame
eene riviere waest vander name
die coemt uten paradise
so verre voer hi dattem spise
ghebrac ende hi dordien noot
moeste slaen sijn volc te doot
entie eten ende keren
nochtan en consti niet geleeren
wanen nylus quame doch
doch bespottene yrcanus noch
dese cambices alsict vant
verwan van egypten tlant
ende bracht onder trike van persi
hare gode onwerde hi
apis entie andere mede
hare templen hi vellen dede
daer naer soudi senden baroene
omden temple van amone
in lybien datmen vellen soude
ende roven vandien goude
daer verloos hi sonder were
vele volx van sinen here
indie zantzee dat si versmorden
inden groten wint van norden
egypten verloos sine crone
bi desen cambices onscone
ende was sonder coninc daer naer
hondert ende xi jaer
dese cambices maecte scone
in egypten babylone
in sinen tiden verboot hi mede
dien van jherusalem der stede
dat si den tempel niet en wrochten
dien jueden die genade sochten
doe bleef dwerc staende daer naer
naer dat hi doot was ii jaer
in sinen tiden alsiet las
was die wise pyctagoras
dat was die alre eerste man
die philosophen name gewan
want men vragedem wat hi ware
doen wildi al openbare
hem dus vroeden name niet geven
want die name die was bleven
den vii vroeden van atheene
ende daer af was hi niet gemene
ende hi seide al openbare
dat hi philosophe ware
dat was meester der wijsheden
van desen leestmen in vele steden
hi was van samos geboren
ende voer in egypten omme horen
der sterren const die sere es scone
daer naer voer hi te babylone
omme te leerne in sinen zin
vander werelt dat beghin
hi voer te creten te lacedemone
omme te leerne die wette scone
die maecten ligurrus ende monos
doe so quam hi te cronnos
ende vant volc dat vromech was
die wilden hem bewinden das
dat si lieten goede nature
ende hilden hem in luxure
die leerdi met worden mede
ende met volgene goede zede
dat si die dorperhede lieten
ende hem zonden began verdrieten
na sine doot omme goede exemple
maectemen sijn huus een tempel
hort hier vort na dese saken
des wijs pictagoras spraken
men sal emmer daer toe zien
datmen scuwen sal ende vlien
ende ofjagen talre stonde
vanden lachame dongesonde
vander herten den dommen raet
vanden buke die overdaet
ende onwetentheit vanden zinne
ende van der stat die onminne
ende uten huse nijt ende hate
ende van alre dinc onmate
pyctagoras spreect dit allene
der vriende dinc es al gemeene
up ii dinc sullen wi ons beraden
wat wi doen sullen ende wat wi daden
houden der waerhede gebode
want die bringen ons naest gode
die was dat pictagoras riet
ne ganc boven mate niet
ende alse du sies eenen man
daer verwaende haest es an
die en soudstu niet gram maken
met genen dorperliken saken
hout den steden haer recht
droufheit van zinne vervecht
dune souts in dijn huus niet halen
lieden van te vele talen
nu hort vort van hem sijn dolen
hi sprac eerst van griexen scolen
dat die ziele onstervelijc ware
ende dat soe nu hier nu dare
van eenen lachame inden anderen
plaghe varen ende wanderen
nu in beesten nu in lieden
van hem selven wildi bedieden
dat hem ghedochte wel van desen
dat sine ziele hadde gewesen
in iiii andere man sijt seker das
eer hi wart pictagoras
ende dinc die nu sijn ende liden
sullen noch sijn ende tanderen tiden
ende meneghe andere dolinge mede
die hier niet els ware dan dulhede
eene aventure vertellet ons dus
in sinen tiden valerius
hi seghet dat pyctagoras liet
ii jongren dien dit es gesciet
dat si hem also onderminden
dat hem deen wilde laten binden
over den anderen daer hi lach
van sinen live up eenen dach
want hi die eer lach gebonden
hi bejagede so vele stonden
dat hi hem thuus soude maken
ende besetten sine saken
ende liet sinen gheselle borghe
van diere anxtelikere sorghe
alse die dach naken began
so bespotte die tyran
sinen pant die ginder lach
want comen ware die leste dach
dander seide dits al niet
mijn vrient sal doen dat hi behiet
tier selver wilen enter stonde
alse hijt belovede metten monde
quam dander lossen sinen pant
dies wonderde dien tyrant
ende scaltene quite vander doot
omme die getrouwechede groot
ende bat hem lieden na desen
dat hi die derde moeste wesen
siet hier gherechter lieven cracht
die dat sterven niet en acht
entie de wreetheit sachten leert
ende haetscap in minne keert
na cambices die viii jaer
coninc was dit wet vorwaer
wart coninc daer een baroen
wonderlijc quaet in sijn doen
cambices die en hadde geen kint
so dat hi dat in drome vint
dat sijn broeder sekerlike
naer hem soude hebben trike
dies hiet hi den broeder verslaen
maergis hevet dit verstaen
sijn broeder ende trac een swaert
ende doodde hem selven metter vaert
dese dinc was so bedect
dat vor nieman wart vertrect
want alleene wist een sijn raet
die nauwe decte die overdaet
alse cambices was verstorven
hevet die ghene trike verworven
in diere gelike indier gebare
alse oft te margis behoef ware
ende nam pantey te wive
cyrus dochter maer indien live
sone was hi maer vii maent
ende teersten dat hi sterven waent
brochti sinen broeder vort
ende seidem in waerre wort
dat margis ware cyrus sone
in persen dede men lichte tgone
want den coninc no sine kinder
sach harde selden iemen ginder
sonder gewapent ende versiert
oft ontekent oft onvisiert
sonder sijn heimelike raet
alse die ghene trike ontfaet
so minderde hi den tribuut
omme te hebbene der meenten luut
mettem dat si hem waren hout
mettien een edel man een out
een wijs mercte dese dinc
die met boden aneginc
siere dochter eere vander partien
van des coninx des heren amien
ende dede hare vraghen tghone
oft hi ware cyrus sone
soe ontboot dat soes niet en wiste
noch geweten conste bi liste
want elke amie woende allene
ende niemen met anderen gemene
die vader ontboot doe hare
alse hi quame slapen dare
dat soe taste ende besiet
weder hi oren hadde of niet
want cambices hadde daer te voren
dien afgesneden beede sine oren
dies selves hermeides broeder
bider dochter wart hijs vroeder
dat hi was al sonder oren
des wart sine doot ghesworen
vii waren diere gesellen
die dit onrecht wilden vellen
ende quamen gewapent tier zale
si sloughen doot altemale
diese werden si waren gram
so datmen bet vort bequam
daer die raetsiere waren die vii
twee daeden sire vanden levene
ende sloughen den coninc doot
dese twee broederen wet al bloot
ne waren heren niet een jaer
grote bliscap so was daer
dat trike was te rechte comen
dat tonrechte was genomen
trike van persen dat stont dan
an vii edele raetsman
magus hietse dystorie scone
die vii waren van edelen doene
ende proeveden hoe men sal gemecken
wien men mach ter cronen trecken
so dat si vonden woch ter cure
ende bevalent der aventure
si maecten bi haer selves danc
dat si ter zonnen upganc
up hare orssen comen souden
int vrijthof ende si wouden
so wies ors dat daer teersten nijede
dat men dien te coninge wijede
darius ysdaspis sone
waser een ende was die ghone
die de crone sere begherde
hi die wachte sine paerde
vragedem hoe die dinc ware
doe seide hijt hem al openbare
neen sprac dander laet u sorghen
ghi wert here upten dach van morgen
nachts alst was in donkeren tiden
dedi sijns heren ors riden
eene merie int vrijthof
also dat niemen wiste daer of
des maergens alse die vii quamen
up hare orssen daer te samen
darius ors dat ghedochte
der merien alst nature sochte
ende wart neiende te hant
die vi vielen neder int sant
ende groetene coninc ende here
doch was darius geboren eere
vanden coningen sekerlike
thant nam hi in huwelike
cyrus dochter pantey
xxxvi jaer regneerde hi
desen darius kende wel
die goede juede zorobabel
ende was in cambices tiden
comen an des darius zide
te siene oft hi des coninx gedochte
bi desen prence verkeren mochte
maer dat en diedde altoos niet
heimelike hi doe dariuse riet
dat hi gode van ysrael
belovede ende hilde wel
waert dat hine coninc maken woude
dat hi sinen tempel soude
verheffen in jherusalem
zorobabel die quam an hem
doe hi wiste dat hi coninc was
eer hi woch voer beval hi das
dat men metsen soude seere
darius die dede hem eere
alse saen alse hi daer quam
want hine tsinen bedde nam
ende een was vanden drien
die tsinen live soude sien
darius hadde gemaket feeste
van sinen lande alle die meeste
waren comen alse hi behiet
nachts en mochti slapen niet
ende gaf een raedchel hem drien
die tsinen live moesten zien
ende vragede wat machtichst mochte sijn
so die coninc so die wijn
so dat wijf die tscoenste ontbonde
entie scoenste antworde vonde
hi soudem doen vele eeren
des maergens quamen vor die heren
die drie ende deen sprac openbare
dat die coninc machtichst ware
want die mensche es bi naturen
coninc vanden creaturen
entie coninc dwinget gereet
ende doet hem doen al dat hi heet
dander hevet daer vort bracht
dat die wijn es van meerre cracht
want het coemt al vanden zinne
dat die mensche hevet inne
dat hi es boven creaturen
ende oec eist scout der aventuren
dat die coninc boven es
maer die wijn des sijt ghewes
die verwinnet met siere cracht
menschen zin ende coninx macht
ende maket al vergeten mede
vroetscap ende mogenthede
die wise vroede zorobabel
togede dat bi redenen wel
dat boven gaet der vrouwen cracht
want soe leven ende macht
den coninc gevet entien man
die den wijngaert winnen can
oec en es niemene so vroet
hine laet sijn lijf of stort sijn bloet
omme sijn wijf alst es te doene
hine es so bloot hine wert coene
omme te behoudene sijns wijfs ere
ic sach ende kende seiti eenen here
eenen coninc dien daer hi zat
sine amie gaf menegen plat
was soe blide so was hi vro
ende was soe droeve hi was also
nochtan hevet die moghenthede
boven allen saken die waerhede
soes euwelijc ende can niet verkeren
hare macht en can minderen no meren
alle die lieden seiden wel
dat dbeste sprac zorobabel
ende seiden heren ende coninc
dat waerheit ware boven alle dinc
doe sprac darius bade dat hi woude
want hijt hem gerne geven soude
zorobabel eeschte an hem
dat hi in jherusalem
den tempel gods soude doen maken
den coninc gedochte der saken
dat hijt wilen gode behiet
ende scrivet ende ghebiet
dat niemene hem daer toe en sette
dat hi iet den jueden lette
maer dat men up sinen scat
den tempel make hi wille dat
die vate ons heren waren gegeven
die noch waren achterbleven
sidert dat cyrrus crone drouch
zorobabel keert vro genouch
ende voerde mettem ander scaren
harde vele jueden die waren
noch int lant die alle met hem
waren in jherusalem
ende vulmaecten den tempel daer
daer si toe daden v jaer
int viide jaer na darius crone
waest vulmaket wel ende scone
int xlviste jaer te waren
dat cyrrus die jueden liet varen
int tiende jaer van darius rike
so wart verdreven sekerlike
die overdeghe terquinius
ute rome wi lesent dus
die coninc hadde gewesen daer
indie stat xxxv jaer
entie romeinen die en wouden
nemmeer gheenen coninc houden
maer si wilden kiesen raetsliede
tien tiden dat dit ghesciede
so was troemsce rike cleene
het ginc cume ten xvsten steene
men sciet doe met steenen mylen
dese raetsmanne stonden toter wilen
dat julius dat roemsce rike
eersten anevinc mogendelike
cccc jaer lx ende viere
stont te rome dese maniere
brutus was die eerste man
die voget des raets wesen began
die verdrevene terquinius
was sijn oem wi lesent dus
in desen tiden wi lesent dus
was een man hiet demetricus
die rike was ende liet sijn goet
ende voer tathenen om wesen vroet
daer hi hem selven blenden woude
dat hi te vaster peinsen soude
sulc seide hi stac uut sijn ogen
want hi niet en conde gedoghen
dat hi ane soude sien
quaden lieden goet gescien
sulc seide dat hijt bedi dede
dat hi sonder begerte mede
hem altoos en conde gescien
dat hi wijf mochte anesien
maer recht waest wel dat hi hem blende
omdat hi vant so grote scende
alder werelt dats toverie
ysidorus daer ics up lije
seget waer dat socrates
die eerst vindere was des
die aert meersde ende brochte vort
dat jammer was ende grote mort
anaxagoras was tien tiden
die met onminnen de doot moeste liden
omdat hi seide al openbare
dat die zonne geen god en ware
tote athenen indie port
hier omme so was hi vermort
in darius xixste jaer
hief hi up een orloghe swaer
jeghen den coninc van syten
want hi wilde hem verwiten
dat hi hem sire dochter ontseide
daer hi sijn leven ane leide
ende vinc dat orloghe an
met viiisupc dusentich man
so dat hi in syten quam
ende hi scade groot daer nam
van lxxxm mannen daer
doe quam hem int herte vaer
want hyster die riviere groot
in sijn here achter hem vloet
dat een aerm es der dunouwen
brakemen die brugge het soudem rouwen
sone mochti keeren niet
aldus wijct hi ende vliet
ende voer in minder azia
dat hi dwanc verre ende na
daer na voer hi in macedone
ende wan tlant van yoene
dat in grieken leghet gemeene
daer naer voer hi up atheene
ende belach die vaste stede
iiii daghe naer die persen zede
vierde there ende maecte feeste
daer af quam hem onnere de meeste
want die van binnen quamen hem an
stoutelike met xim man
jeghen visupc dusent man te waren
melchiades was vander scaren
voghet gemaect want hi beriet
datmen voere up dat gediet
si quamen met so groten moede
van athenen die stoute die vroede
ende daertoe met so groter vaert
dat wonder was te siene dar waert
so sere vachtmen an deene zide
dat dat een volc inden stride
dochte sijn al sonder were
ende dander een ridderlijc here
die persiene waren verwonnen
ende vloen te scepe die vlien connen
dattere vele wart versmort
jammerlike was daer de mort
een ridder deder grote daet
hi slougere menegen hi was hem quaet
ende alse die scepe vul lieden waren
greep hi een scip uter scaren
bider stevene dat vul was liede
want hem leet ware dat danen sciede
ende hi hilt vaste ende dede mort
daer wart hem up des scepes bort
afgeslegen die rechterhant
daer hi tscip mede geprant
hine liets niet dordie minke
hine hilt tscip an metter slinke
so dat men hem die afslouch thanden
doch hilt hi tscip an metten tanden
ende vacht gelijc eenen diere
metten tanden in diere maniere
die persen verloren inden strijt
ccm manne tier tijt
sonder ghevaen ende verdronken
entie met dien scepe versonken
naer dit verlies zwaer ende groot
bleef die coninc darius doot
ende liet na hem vele kinder
sulke wilden gheven ghinder
arcemenes die crone te voren
omme dat hi eerst was geboren
doch waest eer darius quam int rike
maer cerces was sekerlike
eerst naest ter cronen geboren
dies eeschte hi de crone voren
doch ghemeenlike bleven si des
an haren oem anafarnes
ende dit met so sachten moede
dat elkerlijc dit nam in goede
so dat cerces trike ontfinc
ende archemenes lovede die dinc
dus ontfinc hi die crone daer
ende drouchse xx jaer
dese hevet dorloge anegevaen
die sijn vader hadde bestaen
up grieken ende gereeddem stille
sine vaert naer sinen wille
van lacedemone was tien tiden
een prince van cerces ziden
ghebannen van siere port
demoratus men noemen hort
ende al was hi metten coninc daer
nochtan lach hem noch alse zwaer
sine lantzoene alse cerces eere
hier omme so pensdi sere
hoe hi so sijn lant behoede
dat ment niet onversien bestoede
hi bescreef groot ende smal
die dinc in eene tafle al
int hout hoet metter sake was
ende daer up dedi leggen was
ende sendet dus sinen landslieden
niemene conste dat bedieden
wat hi meende oft wat het es
des conincs dochter leonides
screepte af dat was ende vant den raet
hoe die dinc gescepen staet
valerius seit doe cerces woude
raet hebben of hi grieken soude
met stride souken doe ghoot hi wijn
in eenen nap entie goden sijn
bat hi dat si daden verstaen
hoe die dinc hem soude vergaen
vierewaerf dit was wonder groot
verkeerde die wijn in bloede root
maer dit tekijn en diedde niet
want sijn smekende volc hem riet
jegen hem ware ghene were
so ongetellet ware sijn here
maer demaratus aldus riet
verwaent u here niet up dit diet
hets eene onberechte scare
ende hets eene sake sware
omberecht volc te bescedene
ende in orloghen te leedene
daers meer lacs an dan vromen
niet lichte en maecht daer toe comen
dat men vele volcs ghemeene
berechten moge met pinen cleene
ende wat so men qualike berecht
dat en geduurt in geen gevecht
cerces hadde in sijn here
viisupc dusent man ter were
gewapent van sijn selfs rike
ccc dusent man gemeenlike
die hem te hulpen comen waren
uut anderen lande met haren scaren
ghebecte scepe xii hondert
ende ccc scepe ghesondert
die daer voerden spise ende dranc
allame ende aernasch gemanc
jeghen aldus groot een here
quam leonida ter were
coninc van spaerten uptie zee
int ende van termofilee
dats die passage diemen weet
diemen sente joris aerm heet
daer dat here moeste liden
met iiiim man up hem striden
drie dagen vacht hi achter een
dat hi emmer int scoenste sceen
ten vierden daghe sach hi there
comen met so groter were
dat hi den sinen toesprac
vaert enwech doet u gemac
onthier ende coemt een ander tijt
dat ghi bet te vordeele sijt
leonida nam mettem alleene
vi hondert man ene menechte clene
ende at eene maeltijt ende seide
ghi etet hier met mi upter heide
ghi sult dander maeltijt eten
inder werelt onverweten
mettien visupc die deghen coene
quam inder persen pauwelyoene
ende bestondse up ene avondstonde
des nachts slouchmen daer menege wonde
die persiene sloughen die hare
over der vianden scare
men vacht dien nacht duere enten dach
tote over noene diere na lach
so dat leonida entie sine
vermoyt van slaghen ende van pine
bleven onder dandere doot
datter cume eenech onscoot
hier binnen sendde xerces dan
tote delfos iiiim man
omme den tempel te rovene daer
derre en keerde niet een haer
want reghene blexeme ende onweder
sloughent altemale ter neder
cerces hadde indien stonden
indien wijch ontfaen ii wonden
ende wilde bi watre striden
up athenen wildi riden
in delfos so daden si vraghen
an apolline in ghenen daghen
wat rade dat hi gave daer mede
hi hiet hem vesten hare stede
met houtinen muren wel
temostenes ende niemen el
verstont dat dat scepe bediet
scepe dat hi maken hiet
wive kinderen ende goet
in eylanden hi vluchten doet
cerces vant ydel die stede
die hi al verbernen dede
daer naer begondi in corten tiden
up grieken met scepen striden
selve hi upten oevere zat
om te bescouwene wale dat
nu was hem te hulpen coemen
eene vrouwe horen wi noemen
archimesia ende was coninginne
van alitharna alsict kinne
die utermaten scone vacht
int voerhere met groter cracht
so dat langhe in twifele stoet
welc here keeren soude den voet
maer vele bedwongen grieken waren
ghemeene in darius scaren
die maecten die eerste vlucht
dus quam den persienen vrucht
ende verloren een groot here
dandere die bleven ter were
beval cerces ende liet
enen die mardonius hiet
omme te houdene tsiere hant
hi wilde selve rumen tlant
want hi hadde gedaen maken
eene brugge in waerre saken
tusscen abides ende griekenlant
dats daer omtrent alsict vant
dat nu heet sente joris aerm
daerwaert voer hi gram ende waerm
maer die stroem vander zee
hadde die brugge tebroken ontwee
alse hi des wart wel geware
was hi vro dat hi van vare
in eens visscers scepelkijn cleene
ontfloe met lettel volx ghemeene
dusdaen was des heren vlucht
die te voren grote vrucht
dede menegen hoghen man
alse hi dorloghe began
orotius doet ons verstaen
dat dat voethere so was ondaen
daer si henen wilden tiden
dat si verdorven in elker ziden
van hongre ende van aerbeiden
ende si up weghe ende inder heiden
doot bleven liggende harentare
entien here volgeden nare
beede voglen ende diere
quade vuule ende ongiere
mardonius dien dander here
bevolen was verloos die were
sijn volc wart hem gesleghen of
dus vloe hi henen sonder lof
die grieken waren vro ende coene
ende quamen in cerces pawelyoene
daer si hem met goede laden
dit quam sint te groten scaden
den lande aldaer gemeenlike
want so weeldich ende so rike
wordsi dat si thaerre scaden
sidert vielen in overdaden
aldus cerces es ghesciet
dat hem demaratus behiet
cerces quam aldus te lande
dien wee dede scade ende scande
ende dancte demaratus sere das
dat hi alleene die ghene was
die hem riet wel ende waer
ende hi hiet hem eeschen daer
hi wildem geven eene bede
doe eeschte hi dat hi indie stede
te chaerters die groot was ende scone
moeste met eere cierliker crone
up eenen waghen varen in
hine wilde anders gheen gewin
ende dat was hem daer ghedaen
vreselijc volc waest sonder waen
dat niemen vanden rade daer
den coninc dorste seggen waer
alse die strijt dus was gevochten
ende die grieken hem bedochten
van allen steden groot ende clene
gaven si den prijs dien van athene
demistodes van alden heren
seiden si best werdich der eeren
dese demistodes was sonder doget
doe hi was in sire joget
so dattene sijn vader verstiet
ende sijn moeder omme tferdriet
haer selven verhinc bider kele
nu haddi prijs ende eeren vele
dits demistodes daer een man
raet dusdanen sochte an
weder hi riede dat hi ghave
eenen manne sonder have
eenen vroeden suverliken
siere dochter so eenen riken
die wanraect ware hi seide dan
hi hadde lievere eenen man
die goeds breke heeft dan dat goet
dat eenen voget hebben moet
dese demostodes die was
sint verdreven alsict las
ende vanden coninc cerces ontfaen
daer naer alse hi hadde verstaen
dat cerces entie sine meenen
weder orloghen up athenen
hine wildem niet afgaen
die hem groot goet hadde gedaen
noch vechten jeghen sine lede
bloet van stieren hi bringen dede
ende dranct ende staerf also
dies menech here was onvro
valerius die prijsdene sere
ende seghet dat dese here
kennede al siere lieden name
oec spreect hi dat cyrus altesamen
sijn volc wel conste noemen al
dits dinc dat men wel prisen sal
in cerces tiden was socrates
dien een man oec vragede des
hoe hi in siere ouden ruste
waer of hem spel van vrouwen luste
neen sprac hi ic bem geselle
dan ontslopen alse uter helle
euripites was indien jare
die seide dat hi zalech ware
wie so mochte hebben vrede
van sijn selves onsuverhede
cerces alder werelt vaer
die den lieden was te swaer
alse hi verloren hadde sijn eere
int lant van grieken aldus sere
wart hi onwert metten sinen
archabanus begonde pinen
een sijn bailliu omme de crone
hi hadde vii sonen scone
die staerc ende stout waren altemale
navonds quam hi in des coninx zale
ende hevet gehangen sinen here
daer hi an mesdede sere
doe ginc hi ten joncsten sone
acerces so hiet die ghone
ende seide dijn broeder darius
hevet doot den coninc aldus
brochtijt toe met quaetheit groot
dat hi den broeder slouch te doot
dus hilt archabanus dat rike
vii maende valscelike
hi ontsach hem dat hem die baroene
souden swaer sijn tesen doene
ende nam tenen geselle met him
eenen hiet achabasin
eenen mogende dien hi al
die dinc ontecte groot ende smal
alse die ghene dat hevet verhort
ontecti aldie grote mort
artaxarces den jongelinc
die wiselike verkeerde die dinc
hi seide dat het ware sijn ghere
dat men des maergens sijn here
ontbode gewapent inder gebare
alse oft sine meninge ware
dat hi woude die ridders kinnen
ende hi woude wapene minnen
archabanus quam daer ter stede
metten anderen gewapent mede
doe sprac die jongelinc inder gebare
alse of sijn halsberch cortere ware
of archabanus manglen woude
alse hi tgeent gerne doen soude
ende hine afdede daer ter ure
stakene artaxarces dure
ende heet die sonen doden mede
aldus so wrac aldaer ter stede
die jongelinc broeder ende vader
ende versekerde sijn lant algader
artaxarces langehande
was sine toename ende dus te lande
quam hi ende drouch crone xl jaer
in genaden ende sonder vaer
in sinen tiden so was esdras
die een heilech prophete was
een goet juede ende een ombesmet
die de byble entie wet
die inden tempele verbernet bleef
bider herten al weder screef
desen hadde artaxarces lief
ende gaf hem zeglen ende brief
toten princen van surie
dat men die jueden van gavele vrie
ende dat men van des coninx scatte
esdrase den wisen gave al datte
dat bedaerf ten temple ons heren
ende men hem late sijn volc leren
dus voer esdras ende met hem
groot volc in jherusalem
daer dedi den jueden laten
heidine wijf ende verhaten
ende las den jueden die wet
die hem god hadde gheset
tien tiden was empodocles
dien sere prijst aristotiles
die prijsde boven al drie dinghe
indie werelt sonderlinghe
teerste es edele onwerde
vander weelde hier up derde
dander die grote liefte mede
vander toecomender zalichede
tderde die claerheit van zinne
ne gheene dinc also ict kinne
nes eerlikere dan deerste si
ende so salech mede daer bi
sone es niet alse dander es
ende dat derde nu merket des
dats nutte ende bedervelijc sere
hier boven en prijsdi min no mere
in artaxarces xiiiste jaer
sendden die van rome openbaer
hem x vroeden tote athenen
omme saloens bouken leenen
ende daer uut te nemene de wet
die saloen selve hadde geset
die ontrakense in latine
uten griexen met haerre pine
ende brochtense in xii taflen vort
tote rome indie port
dien x was die macht ghegeven
dat si die wet setten ende screven
hier af quam groot verdriet aldus
want deen hiet appius claudius
die nam met crachte die macht
vander stat ende wart gheacht
here alleene vander stede
dander ix swoeren hem mede
dus dreven si daer indie port
overdaet ende grote mort
maer appius wilde vrien
eene joncvrouwe te siere amien
ende wisedse eer in eyghijndomen
om bat te sinen wille te comen
daer mense teyghijndoeme trac
die vader sinen toren wrac
ende slouchse doot mids indie stat
bat mochti ghedoghen dat
dat hise doodde indien daghe
dan hi sulke scande saghe
hier af wart die meente in roere
ende wapenden hem met groter voere
ende dwonghen die heren weder
dat si dat heerscap leiden neder
in artaxarces xxste jaer
was een juede met hem daer
nemias die scinke was
ende verhorde mare das
dat jherusalem die stat
al ongevest in pinen zat
ende bejagede an sinen here
dat hi hem dede alsulke eere
dat hine sendde aldaer int lant
ende macht oec gaf indie hant
te vestene die heileghe stede
doe voer hi woch ende voerde mede
vele jueden an sine hant
die eyghijn waren daer int lant
ende veste binnen iiii jaren de port
al omme ende omme alsemen hort
also dat si binnen der stede
gode dienden in goeden vrede
in artaxerces tiden was
die phisisien ypocras
die vindere was vander medicine
men vint in die bouke sine
datmen een wijf doden soude
want men hare tijen woude
dat soe boven haren man
overspel ghevaen hadde an
want soe eens scoens kints genas
dat haren man ongelijc was
ende sinen maghen enten haren
ypocras halp hare te waren
ende vraghede oft inde camere ware
eenege ymage scone ende clare
daer dat kint na ware gedaen
men vant daer sulke ymage staen
ende hier bi behilt soe tleven
want dat upsien hat hare gegeven
in desen selven tiden was
die goede sprekere pyctagoras
die eenen jongelinc te leerne nam
playdieren dinghen ende quam
hare voerwaerde te deser dinc
so welken tijt so die jongelinc
verwonne een pleit met sire sprake
hi soudem geven grote sake
so dat hi in sulker aert
goet ende vroet een meester waert
pyctagoras eeschte sine miede
dander seide dat niet en diede
doe dedine vor tgerechte dagen
ende ginc hem an met dusdaenre clagen
sech wat segstu jongelinc
quaemstu niet bi dusdaenre dinc
te miere scolen bi sulker saken
alsic di wijs mochte maken
dattu wonnes een gedinge
dattu mi souds sonderlinge
lonen hogelike mijn werc
ja ic meester sprac die clerc
sone mogestu mi niet ontgaen
dune suls mi lonen daer wi staen
want gaet dat met u so winnic echt
bi vorworden ende na recht
omme dattu die sake winnes
ende dattuut vordie heren kinnes
alstu winnes een ghedinghe
dat mijn loen sal sijn sonderlinge
die jongelinc seide meester neen
in sal u geven loen engheen
want eist dat tfonnesse met mi luut
so bem ic quite al uut ende uut
ende gaet oec iet jeghen mi
omme dat ic niet vulleert en si
sone bem ic te ghenen stonden
u te loenne gebonden
si die de dinghen wisen wouden
ne wisten wat si wisen souden
ende lieten tote an desen daghe
omberecht pyctagoras claghe
in artaxerces xlste jaer
sprac men wonder ende waer
van socratese want hi doe was
die wijste daermen doe af las
nu hort hier wondere meer dan vii
van sinen wonderliken levene
socrates hadde wive twee
nuro ende xantipe
die dicken te sceldene plaghen
ende over een niet conden draghen
so dat hise daer omme bespotte
ende seide dulle wive sotte
sceldi omme mi  wat gaet u an
eenen vulen onreinen man
die gheneset es alse een ape
ende vordie borst ghelijc den scape
cleene voren ende crom ghebeent
ten lesten hebben si hem vereent
ende keerden up hem alden nijt
ende daden up hem menegen strijt
up eenen dach was xantipe
up eenen solre ende seide mee
quaet te hem waert dan gevouch
ende hi verwanse met redenen genouch
met vulen watre soene beghoot
ende hine sprac anders clene no groot
alse hi sijn hovet hadde gevaget
dan hi seide al ongevraghet
ic wiste wel dat te volgene plegen
dusdanen donre alsulc reghen
alcibiades hem vraget
waer omme dat hi niet verjaget
xantipe diene pijnt dus sere
hi sprac omme dat ic thuus lere
dat ic buten ghedoghen can
of men mi lelike spreket an
een wijs man wart eens sijns gheware
ende seide al openbare
si ontreinen in elker stede
ende si ontreinen die kinder daer mede
sine jongers worden erre dies
ende wilden slaen den ries
hi verboot hem ende sprac die vroede
hets waer ne maer dat ic mi hoede
hi stont wel in een ghedachte
bi daghe duere ende bi nachte
sonder porren teenen stane
sonder oge up te slane
alse oft een stenijn beelde ware
in dien doene in diere gebare
alse of hi ware van live doot
sine ghemate was so groot
dat hi cume in al sijn leven
eenege siecheit hevet beseven
al over al so hebben wi verheest
so was mettem een quaet geest
ende dat seide die heidine sot
dattet ware socrates god
socrates die sprac openbare
beter es hoede dan tsine in vare
die machtich es van vele saken
sal sine zinne eerst suver maken
ende betren dat hi hevet mesdaen
noch mesdaet nemmer anevaen
wat wille hi here sijn van lieden
die hem selven niet mach gebieden
te zonne upganghe so soeke raet
ende vriendscap alsoe ondergaet
doe so andere liede bederve
dat die dine niet bederve
doe dinen vrient sulke vrome
datter di bate mede af come
sie dattu dijn goet so verters
dattu ander goet niet en begers
in goet te houdene ende te winne
daertoe behort mate met zinne
vardich raet heves int ende
dicken rouwe ende scende
dese dingen en sijn den rade niet goet
haestecheit ende erre moet
ende met vrienden cort ommeganc
rechte vriendscap moet sijn lanc
hi ontseit hem selven daer
die biddet dat te gevene es swaer
ander liede scade ende verdriet
ne maec dine bliscap niet
scone worde dat eist dbeghin
daer die vriendscap bi gaet in
quade wort ende uter maten
sijn beghin van alre haten
selden mach men vrient bejaghen
ende lichtelike mach mense verjaghen
achte dijns selves meninge mere
dan die name der werelt eere
want die werelt machmen bedriegen
meninge ne can niet lieghen
sie dattu niemene des en onnes
dattu gedraghen niet en connes
gef dattu wils eist goet eist have
dattu wils dat men di gave
dune sout no dommen no wisen
niet vor sinen ogen prisen
alstu hores alleene een wort
dat sluut ende en brinc niet vort
doestu wel di sal daer of
dat volc wel gheven den lof
hi es in dobble mesdaet
die hem beroemt als hi doet quaet
geluc dat hevet over al
ter naester duere bi hem mesfal
socrates sprac dat si gingen
den corten woch ten hogen dingen
die alsulc lijf leden mochten
dat si alsulc waren alsi dochten
hem vragede een jongelinc raet
weder huwelijc ware goet of quaet
doe seide socrates aldaer
doen ende laten beede es zwaer
neemstu geen wijf soes di messciet
want na di en blivet niet
ende vremde liede sullen mede
deelen dine ervachtichede
neemstu wijf dats sonder ende
sorgen scelde ende scende
vanden zwegeren overlast
sceldende zwegeren ende vast
uptyende van anderen wiven
vanden kinderen diere bliven
es alte swaer dat aventuren
hoe dat si sullen naturen
vanden wisen socrates
also alst hier versament es
laet u genougen hier na mede
suldi horen wat enden hi dede
naer artaxerces was coninc nemmee
cerces dan maende twee
na hem was coninc cort in levene
sodianus maende vii
daer na quam darius nothus
ende was coninc wi lesent dus
xix jaer achter een
in sinen tiden dat wonder sceen
was in cycilien erdbeve so groot
dat noint man sach dies genoot
ethna scuerde daer vlooch uut
vier ende vlamme ende groet geluut
ende verdaerf mede die brant
dorpe porte ende groot lant
doe scieden hem sulke lande in twee
ende worden eylanden indie zee
al noch heden sietmen den brant
van cycilien daer int lant
achter die werelt indien daghen
gescieden doe so vele plaghen
in des darius vierde jaer
wart plato geboren dats waer
daer philosophen af favele maken
ende seggen in waren saken
dat platoens moeder in drome dochte
datse apollo in bedde sochte
ende willen daerbi seggen mede
dat die prince der wijshede
van eere maget was geboren
maer dit es boerde verloren
valerius spreect daer plato sliep
dat in sinen monde liep
een swaerm bien die aldaer saten
ende maecten honechraten
plato hiet eersten aristotiles
aristen sijn vader des
die was van neptunus comen
pyricoene horic die moeder nomen
soe was comen van saloene
die sere vroet was in sinen doene
alse die vader brochte den sone
tote socrates omme dat ghone
dat hi van hem soude horen
nachts sach socrates te voren
dat een vogel wit niet groot
vliegende quam in sinen scoot
ende zanc ende vlooch te hemele waert
alse hi platoens geware waert
gheborst ende ghevorhovet so wide
hiet hine plato ende doe bi tide
seidi dat al openbare
dat sijn dromen van hem ware
in des darius tiden was
tote athenen alsict las
een man hiet alcibiades
edel ende rike sijt seker des
ende van zinne claer ende wijs
van scoenheden haddi den prijs
boven al dat was boven der erde
in sine port van grotere werde
ende daertoe geraect inden mont
bet dan ander man tier stont
des prijs wart hi so vro
ende verhief hem also
dat hire omme wart gehat
ende gebannen uter stat
te lacedemone dat hi vlo
daer wart hi verdreven also
doe vloe hi te persen waert
daer sendden na hem inde vaert
die xxx tyranne van athene
aldus so quam hi in weene
die te voren so zalech was
alse hi wart geware das
dat hi niet en conde ontgaen
ontstac hi die camere saen
daer hi in lach ende hevet verbrant
hem mettien huse altehant
wie es zalech van dat hi hevet
hens niemen seker alse hi levet
oec in des darius xste jaer
die van lacedemone dats waer
daden herracles die stat maken
daer es in waren saken
eene dinc diemen chaertere heet
ende es ghehouwen alsemen weet
van eere roetsen van eenen steene
c cellekine ghemeene
ende staet up vii kervetsen gehouwen
van selfs den steene daer machmen scouwen
ongelovelijc groot wonder
men maghere niewer els besonder
so stille runen deen toten anderen
alle die in dandere wanderen
sine horent alle wel al bloot
ende dit es wonder alte groot
dits een wonder vanden vii
die ter werelt sijn bescreven
in desen tiden so verloren
die van persen alse wijt horen
egypten dat conincrike
dat cambices wan mogendelike
darius staerf ende sijn sone
wart coninc nu hiet die ghone
accacerces ende mennoen
die hesters bouke wille ondoen
die vintene genoemt daer ter stede
inde jeesten assuerus mede
sijn rike was groot wijt ende open
van india tote ethyopen
dese regneerde xl jaer
ende hadde kinder wet vorwaer
c ende xv horie scriven
som van amien som van wiven
die dinc die wi van ester lesen
gheviel indien tijt van desen
hoe dat hester die jodinne
vrouwe wart ende coninghinne
in scolastica machmen lesen
in dietsche dystorie van desen
want hier moeticse achterlaten
ende elswaer mine materie saten
in des assuerus xiste jaer
staerf socrates wet vorwaer
omme dat hi wederseide die gode
jegen der groter heren gebode
ende seide dat maer een god en ware
ende alle dandere boerde ommare
wie soet ware houdet vast
hem naect haetscap ende last
hier omme wart hi gevaen
ende in eenen kaerkere gedaen
daer orosius af scrivet int sine
dat hi hem doedde met venine
ende dattem dat sijn duvel riet
die altoos van hem niet en sciet
valerius scrivet dat ghemeene
dat heerscap wijsde van athene
dat hi storve omme die sake
want hi hare gode versprake
doe nam hi selve daer te hant
den ghonen die indie hant
hilt tfenijn ende droucht te monde
xantipe mesbaren begonde
sijn wijf ende sprac dits ongedout
dat hier een man sterft sonder scout
wat spreecstu seiti toten wive
wiltu dat men mi ontlive
met rechte alse eenen ondadegen man
so waric sondelike daer an
die was ter wijsheit staerc ende groot
die int ende stoet toter doot
men seget doe hi staerf vorwaer
dat hi out was lxx jaer
na socrates doot so bleven
vele jongers die sijn leven
volgeden ende sinen raet
alst hier voren bescreven staet
exericfon die sere wale
was gheraect in sine tale
die dus antwordde met gemake
eenen die hem sprac oversprake
vrient seiti du spreecx mi quaet
maer mine redene mi raet
dat ic quaet spreken versmade
xerifon was wijs van rade
eens so quam hem eene mare
dat sijn sone versleghen ware
werende ende in ceren groot
hi seide ghenouchte vander doot
so hebbic sekerlike ghi heren
sindent dat hi staerf met eeren
in assuerus xiiiste jaer
was dyogenes van zinne claer
nochtan dooldi in somen saken
alse ons die bouken cont maken
hi seide want goet ende gherecht
huwelijc ware so wildi echt
dattem niemen soude scamen
openbare liggen tsamen
oec seit men dat hijs selve plach
maer naer sinen stervedach
verwan die menscelike scame
ende men verdreef dese blame
dyogenes was edel ende vri
maer sindent so wart vercocht hi
ende diene cochte daer ter stonde
vragede wat ambachte hi conde
ic kan sprac hi den vrien gebieden
dander sprac wat mach dit dieden
ende wonderde der wort
sine kindre brachti vort
ende scaltene vri vordie liede
ende sprac over dese gebiede
desen dyogenes ghevel
teenen tiden also wel
in eenen woch up enen dach
daer hi sine cledere besach
een blende quam ende soude daer liden
ende horte an hem tien tiden
ende vragede wat hi daer wrachte
ic bem sprac hi hier inde jachte
ende dat ic niet en va dats mijn
ende dat ic va moet verloren sijn
dese dyogenes die vroede
minde sere die aermoede
eens hi in die zonne sat
ende alexander quam tier stat
ende sach an den aermen wisen
ende sprac aldus in hovescher wisen
oftu iet wilt doe mi verstaen
ja ic sprac hi rume die zonne saen
dus vele achti sine rijchede
desen man gheviel oec mede
dat hi was up eene wile
te cyracuse in cycile
daer hem denijs een quaet tyran
vele onwerden leide an
maer daer hi die teelen dwouch
bespottene een ende louch
ende seide dune dorves geen teelen weeken
wiltstu met denise smeeken
dyogenes antworde doe
maer wiltu doen dat ic doe
dune hads gene noot dan
denise te smekene den quaden tyran
dyogenes quam tote platone
die rike was ende harde scone
sijn bedde gedect met goeder moeten
daer ginc hi up met moderigen voeten
dyogenes harde onwerde
ende verterde daer die hoverde
dyogenes vercochte al
sijn bedde groot ende smal
ende gaeft oec wech gereet
selve behilt hi cume een cleet
een scaerpe was sijn kelnare
enen stoc drouch hi harentare
daer up leendi als hi was out
alse hem die honger dede gewout
bat hi eten teenen male
hine woende in neghene zale
maer in porthusen in overloven
in een wijnvat wildijs geloven
daer deen bodem af was uutgheslegen
daer lach hi in ende jegen den regen
ende jegen dat coude keerdi dende
dat hi scaerp ende gheel kende
ende hilt sijn spot ende seide leert
dit huus keert als de werelt keert
een vaetkijn haddi ende hilt dat
want dat hire uut dranc ende at
eens besach hi ende vant
dat een kint dranc uut sire hant
hi seide ne wistic niet dat
dat mi nature gaf een vat
daermen uut drinct alse hijt sprac
sijn scotelkijn hi tsticken brac
sine doot die proevet dat
dat hi noit aermoede was sat
want doe die grieken in siere ouden
teere feesten varen souden
quam hem indien woch die rede
ende bleef liggende teere stede
indien weghe hine liet hem draghen
no weder paert nochte waghen
maer hi ruste onder eenen boem
te sinen vrienden sprac hi neemt goem
te ghenen spele magic ghenesen
ic sal emmer mede daer wesen
verwint mi devel ic vare ter hellen
wonen met minen gesellen
in assuerus xvste jaer
so was dat orloghe swaer
tusscen cartago ende cycile
dat gheduurde lange wile
daer si langhe groot gheval
die van cartaengen hadden al
van danen voeren si in sardeine
daer si verloren al reine
dat meeste deel van haren here
om dese scandelike onwere
daden si bannen ute cartago
met gemeenen rade also
haren maerscalc malione
ende mettem menegen ridder scone
nochtan dat si bi sinen handen
in affrike in vele landen
eere hadden gehat in meneger stede
ende oec in cycilien mede
teersten dattem die mare quam
vanden banne worden si gram
ende quamen alle weder int lant
cartaengen belaghen si te hant
si seiden dat si niet en quamen
den lande te scaden of te scamen
maer inbans te werdene weder
ende al waren si gevallen neder
in eene orloghe sware
dat haer scout niet en ware
maer der aventuren scout
dat wilden si togen met gewout
der stede hebsi dat benomen
dat hare geen goet mochte comen
dit brochte die port in groter noot
hier omme wart die strijt so groot
dat malioen wan die stat
ende al datter binnen zat
diene hadden gedaen bannen
die hinc hi knapen metten mannen
ende daertoe cartalo sinen sone
die binnen mede was die ghone
was boven hem allen gehanghen
alse hi die stat hadde bevanghen
sette hire sine wet in durenture
ende settere in x senature
ende en bore lanc daer naer
wart hi doot geslegen daer
na malus wart mago
here gemaect van carthago
die wiselike ende ridderlike
hilt dat lant van afferike
hi staerf ende liet sonen twee
die meneger stat daden wee
naer desen ende met haren scaren
sijn weder in sardeine gevaren
die van kartaengen ende meest al
deen broeder hiet asrubal
amilcar hiet dander bi namen
alsi in sardeinen quamen
vacht hasdrubal daer iiii werf zege
doch bi mesfalle dat allewege
den mensce volget tallen stonden
so bleef hi daer doot van wonden
amilcar die quam in sine stede
die voer in cycilen mede
ende wan steden metten husen
so dat hi belach ceracusen
ende nachts quam hem in drome dat
dat hi des avonds indie stat
te ceracuse eten soude
dat was waer woudi of en woude
want hi wart aldaer ghevaen
dus eist mettem niet wel vergaen
anders pant ne mochti geven
dant hem coste daer sijn leven
naer hem quam arculyoen
die stoutelike anegreep dit doen
ende dat here in cycile
versaemdem in cortere wile
ende hevet hem bi zeuwe ende bi lande
ii wighe gewonnen inde hande
doe quam eene gadoot int here
dat tfolc doot bleef sonder were
so vele datse indien stonden
die levende niet gegraven conden
so dat hi met cleender scaren
te lande weder moeste varen
ende laten sine orloge also
die rouwe die was te carthago
diene conste tonge getellen
alse hi quam ende sine gesellen
so groot was dat hantgeslach
alse hi selve den rouwe gesach
liet hi menegen heeten traen
in sijn huus es hi gegaen
ende sloot al buten vriende ende kinder
ende doodde hem selven ginder
van desen wighe scrivet dus
helynandus ende orosius
ende sente jeronimus oec mede
die dat ware te wetene dede
ende hietene den vermaerden strijt
niet omme prijs die te diere tijt
die van carthago wonnen daer
maer omme tmesfal ende om tmesbaer
dat altemale ende sonder were
woesterde tafferijcsce here
tien tiden wart ende tier wile
denijs van altemale cycile
coninc ende here vercoren
als dus die van carthago verloren
die voer over in ytale
ende wan die grieken altemale
waer so hi conde geweten
dat si ytale hadden beseten
maer doe quam hem ene mare
dat van affrike there ware
weder in cycilen comen
ende hadden te here genomen
amilcars sone symioene
een verradere van valscen doene
die mogenste een van affrike
die dede te wetene heimelike
in griexen lettren in corter wile
ydocuse coninc van cycile
dien staet van aldien groten here
entie maniere ende oec de were
so dat utequam die raet
dat was dien verradere quaet
want hi wart daer omme verdaen
die senature cuerden saen
van cartago om dese dinc
dat wie dat te scolen ginc
van cartago nemmermere
neghene griexe lettren en lere
noch oec griexe tale mede
maer alst coemt teeneger stede
daer griexe tale noot sal wesen
een latineerde si te desen
dus bleef dorloghe tiere wilen
tusscen affrike ende cicilen
nu suldi horen van denise
hoe hi was in welkere wise
dat hi quam die quade tyrant
te gewinne stat ende lant
dese denijs van fellen doene
ginc ter scolen met platone
ende was van maten lieden geboren
teenen tiden alse wijt horen
sach eene vrouwe hiet himena
eenen droem nu hortere nae
hare dochte dat soe vernam
dat soe inden hemel clam
ende dat soe daer groot ende cleene
der goden sitten sach gemeene
ende alse soet al besach met moeten
sach soe te jupiters voeten
gobonden liggen eenen man
die vreselijc was te scouwene an
mettien vragede soe den man
diese leedde wies die tyran
die daer leget onder voete
hi sprac hets een mesfal onsoete
dat zwaer sal wesen altemale
dien van cycile ende van ytale
ende alse sine bande sijn tebroken
saelt menege stat ende borch stoken
ende vellen neder ende breken
dese denijs met sinen treken
quam in cycile te cyracusen
so dat hi van vele husen
ende van borghen here waert
niemene so hevet hi gespaert
weduwen weesen ridderen man
hine sach dat hi gewan
al dat hare cleene ende groot
alt volc bat om sine doot
sonder alleene een steenout wijf
soe bat den goden om sijn lijf
altoos ende omme sine gesonde
also dat hi teere stonde
hare vragede oft ware om sine dueget
here sprac soe in mire jueget
hadden wi enen here van felheit groot
doe badic omme sine doot
dan quam een aergere in sine stat
om sine doot ic mede bat
nu bestu daerchste entie derde
in di en es pays no verde
ende vruchte waerstu onder moude
dat hier een aerger comen soude
dus biddic omme dijn lange lijf
doe scaemdi hem dat oude wijf
tontlivene die hem sijn recht seide
met also hoveschere coenheide
hi rovede zee ende lant
ende wat hi indie monstre vant
gout ende selver hi naemt al
so wantrouwel en es no wesen sal
dien hi eerst sijn lijf beval
sine vriende dedi van hem al
ende nam vremde wilde liede
diene hoeden omme miede
ende want hi baerdmakere ontsach
sine dochtren hi sceren leren plach
ende alsi groot gewassen waren
so dede hise van hem varen
ii wijf haddi maer als hi soude
mettem sijn alse hi woude
dat was in so grotere wachte
waest bi daghe waest bi nachte
sijn bedde was omme gevest
met eere gracht so men conste best
met eere valbrucgen ende daer binnen
sloot hi hem selven jegen afwinnen
van scatte was hi so rike
dat cume iemen was sine gelike
groot volc haddi ende scepe vele
ridderscap al uten spele
sindent wart hijs al verdreven
ende wan daer hi bi moeste leven
tathenen alse wi horen tellen
an kinderen die hi leerde spellen
ende sijn broederkijn dus was hi spegel
omme der aventuren zeghel
dat hi dul es ende verdovet
wat heren dat hare gelovet
in assuerus xviiste jaer
doe sprac men verre ende naer
vander wijsheit van platone
die liet sine rijcheit scone
ende athenen sine stede
ende voer buten wonen mede
in een dorp woeste al na
dat heet achademia
daer die lucht was ongesont
omme dat hi aldaer ter stont
met evele sijn vleesch wilde dwingen
ende hijt daer bet mochte vulbringen
te pleghene siere philosophie
ende te studeerne met sire paertie
van sire doget van sinen bloemen
salmen u somech point hier noemen
niet lichte en wart plato gram
alse hi horde ofte vernam
van hem enege achtersprake
hine gelovede niet der sake
van hem ginc verre ende naer
datmen seide al openbaer
dat hi ware sekerlike
die wijste van al erderike
alle die jongelingen tsamen
die dit wort van hem vernamen
entie wijsheit hadden vercoren
gingen onder platone horen
nochtan dat hi dies hadde name
haddi in hem selven scame
want hem niet waer en dochte
die mare die men van hem brochte
dies es hi in egypten gevaren
want hi hadde gehort te waren
dat daer waren wisere heren
ende wilde hare wijsheit leeren
lievere haddi in vremden lande
pine cost scade ende scande
om te leerne dat hi niet en wiste
dan sijn zin bleve in twiste
van eeneger dinc of in wane
dus nam hi dat wandelen ane
ende wart jongre mettien clenen
die meester was van al athenen
dus besochti in dier maniere
die nature vander riviere
die nilus heet entien zede
vanden wilden egypten mede
daer leerdi hare philosophien
dat meten van geometrien
ende dat rekenen ende dat tellen
met anderen jongen gesellen
oec seghet men mede eer hi keerde
dat hi eubreusce lettren leerde
ende moyses bouke besach
daer der werelt beghin in lach
selke wanen overwaer
dat hi jeremien horde daer
maer dan es clene no groot
hi was wel c jaer eer doot
van danen voer hi in ytale
omme dat hi wilde altemale
pyctagoras wijsheit leeren
entie sine daer mede meeren
daer ginc hi wandelen ende dolen
harentare van scolen te scolen
ende sochte eenen wisen man
van tharenten hiet architan
die leerdem ghinder ende las
die wijsheit die pyctagoras
wilen screef in sinen bouken
dus ginc hi die wijsheit souken
entie lettren harentare
ghelijc oft si vluchtich ware
ende hi hare volghede biden spore
want hi scaemdem te wesene dore
wat dat groot was ofte goet
omginc hi al in sinen moet
haddi recht gelove gheweten
so en haddijs niet vergheten
dies waren si alle gemeenlinghe
die philosophen indie dolinghe
dies seide plato dat ware een
diet al vermochte ende el negheen
maer onder hem waerre vele die daden
also alse hem ware geladen
jupiter sprac hi albloot
die ware inden hemel groot
ende sprac dat hi hadde here groot
ingel ende duvel nu merct albloot
dat hi in gode doolde sere
ende al gaf men hem prijs ende eere
in bouken van philosophien
van gode ne consti niet lien
plato spreect in fedrone
dat niemen so blode no so coene
sijns dancs die doot sal anvaen
entie selve doet verstaen
wie so wille vaste leeren
dat hi die doot sal begheren
dit scijnt deen jegen dander gaen
maer men saelt aldus verstaen
die naturlike doot
en sal niemen ontfaen en doe de noot
die doot die men begeren sal
dats dat een sinen lachame al
van genouchten trecke ende hale
ende des vleeschs wille altemale
wederstae entie leckernie
wille hi leeren philosophie
philosophie spreect hi al bloot
dat es pensen omme die doot
plato die gelovet des
dat die ziele onstervelic es
ende dat proevet hi vaste ende wel
bi redene ende bi niewet el
alse in sinen bouken dit las
een die theobictus geheeten was
dordie minne vanden andren live
so warp hem neder die keytive
van enen mure omme die sake
dat hi beteren levene genake
plato seghet dit wordekijn
alse langhe alse te samen sijn
dit quade vleesch entie zin
sone conen wi no meer no min
dat wi begeren niet gewinnen
dat es die rechte waerheit kinnen
want die lachame brinct ons ane
ongetelt buten allen wane
pinen peinsen ende aerbeit
ende sorghe sonder nuttelicheit
dat es die sake diet ons doet
dat wi in ghenen dingen sijn vroet
maer indien tiden dat wi leven
willen wi dat vleesch begheven
ende niet een twint of harde cleene
hebben dan met hem ghemeene
ende wi altoos in gheere waerf
sonder nauwe dat hem bedaerf
den zin mettem laten gesellen
dus moghen wi die zonden vellen
enter wijsheit genaken
die ons sal so soete smaken
echt spreect plato die wort
salich ware lant ende port
tfolc ende al die werelt echt
waren si vanden wisen berecht
oft wilden heren alsi dolen
hem trecken ter wisere scolen
diere spise entie groot
dats der dulre lieder doot
want alsemen vissche vaet met ase
of met hinghene so vaetmen dwase
echt spreect hi wilde hare wijsheit togen
onsen sterveliken ogen
aldie werelt soudse minnen
ende hem pinen omme haer winnen
dat rechte ne mach niemen weten
hine zie oft onrecht si gespleten
wetenthede die hare versceet
vanden rechte ende dat ontleet
dan sal men noemen gene wijsheit
maer bendichede der scalcheit
die moet oec die tallen tiden
vechten wille ende striden
diene hevet der coenheit meer no min
maer dats een dul haestich zin
dats gerechtechede gherecht
die up daermoede niene vecht
den onnoselen doen geen quaet
dats eene zeghe daer ere uut gaet
dogen dats al die cracht
daer philosophie al up acht
plato die quam in cycilen
toten tyranne in eere wilen
denise daer wi eerst af spraken
hine wiste wat feesten maken
noch werdicheit in sijn gedochte
hoe hine best onthalen mochte
maer met menegen man verchiert
met scepen dore wel ghevisiert
ontfinc hine met groter hoochede
doe sach plato aldaer ter stede
alse ons helynandus seghet
hoe denijs was ommeleghet
met meneger gewapijnder scare
die sijns lijfs namen ware
hi seide wat hevestu mesdaen
dattere so vele bi di gaen
die dijns levens nemen ware
ay edele aermoede ommare
hoe lettel die werelt gevroet
hoe seker du sijs ende hoe goet
doch es openbare anschine
dat architan van tarantine
was doe plato levende was
want dystorie gewaghet das
dat plato te siere scolen ginc
ende van hem leerde menege dinc
architan spreect in sijn bispel
dat enghene dinc so fel
van naturen es ghegheven
den mensche alse weeldich leven
ende dit proevet hi hier bi
dat ghene dinc gegeven en si
der mensceit ouer meer no min
maer die ziele die hiet hi zin
so seghet hi dat weeldichede
sin verdonkert ende zede
ende niet der zielen meer en dert
dan alse tfleesch heeft dat begert
dese architan was rike sere
nu haddi onder hem alse here
den ghenen die sijn goet bedreef
ende jegen hem rekende ende screef
so dat die knape eens mesdede
doe seide architan daer ter stede
waric niet gram du souds becopen
hi liet eer ongewroken lopen
die mesdaet dan hi den knecht
iet verswaert hadde jegen recht
in assuerus xviiste jaer
quam te rome scade ende vaer
vanden gallen die doe quamen
uter stat van sans te samen
want een haer here hiet brennus
die quam met eenen here aldus
met bellinus sinen broeder
die beede waren van ere moeder
ende wonnen al tlant vanden rine
daer si daden menege pine
van danen voeren si in ytale
daer sijt wonnen altemale
so dat si quamen in tuscane
daer si daden sware bane
eere stat daer si voren laghen
doe quamen ghinder indien daghen
boden van rome ghevaren
die also spraken ende gebaren
alse of si ten payse spraken
mettien ghevielen also die saken
dat men vacht daer een pongijs
die gallen die waren wijs
saghen daer waer die romeine
indien stride waren ghemeine
ende oec metter stede vochten
fellike si hem bedochten
ende peinsden sochten dese vrede
met ons sonder dorperhede
sine vochten tonsen scanden
aldus dan niet mettien vianden
ende nament in grotere onwerden
si voeren henen haerre verden
vander stat daer si voren laghen
ende hebben over een gedraghen
dat sijt willen up rome wreken
want eist dat si die stede breken
die hooftstede es int lant
dandere gaen hem alle in hant
alsi dus up rome quamen
met haren here altesamen
was een raetsman indie port
diemen fabius noemen hort
die quam ute met grotere were
te gemoete met sinen here
daermen hertelike vacht
an beeden ziden met groter cracht
maer dat en mochte altoos niet dieden
fabius met sinen lieden
was daer gevellet in corter tijt
rechts alsemen ripe coren snijt
entie gallen voeren dure
ghelijc dat men vellet de mure
ende men up die stede tart
so swaer was die wijch ende so hart
men mochte altoos niet lichtelike
ghevinden dat dat roemsce rike
meer ridderscap teere stat altoos
tote dien daghe oint verloos
die gallen voeren indie stede
want so verwoest was soere mede
dat die straten idele waren
si mochten daer si wilden varen
si staken indie husen brant
ende maectent asschen altehant
doude liede die senature
dander porters die ghebure
slougen si indie huse met allen
ende daden die huse up hem vallen
dus worden die romeine begraven
in haren asschen in haerre haven
ic waenre cume m waren
als vander roemscher scaren
die int capitoel tier stont
vloen dat uptien berch stont
ende ghemuurt was wel ende vaste
daer onthiltsi hem vordie gaste
aldaer besatense die keytive
ende daden hem anxt vanden live
honger vreese menech coude
doch hadden si m pont van goude
nochtan al waest aldus gevallen
in dat lant nochtan van gallen
was rome van grotere name
omme dit ende om dese scame
hadden achtinghe die romeine
stat ende mure te vellen al reine
ende te makene eene andere stede
elswaer ende so te heetene mede
dystorie van ouden bertaengen seget
dat nu inglant te hetene pleget
dat van bartaengen coninc bellijn
brennuse den broeder sijn
uten lande verdreef met allen
doe quam hi int lant van gallen
int lant dat allobroga hiet
dat men bourgoenyen nu heten pliet
tote sans ende behuwede tlant
sindent worden si van eere hant
brennus ende bellijn
ende wonnent al neven den rijn
ende begaedden alse ghi hort
rome die vermaerde port
ende hingere xx vanden besten
uptie maerct buten der vesten
daer si voer tcapitoel laghen
ende daer dandere toesaghen
oec hadden si hem na bi nachte
tcapitool afgewonnen met crachte
ne ware eene gans alleene
want die wachters sliepen gemeene
want die wachters waren moede
entie gallen met stouten moede
waren comen toten tinnen
ende souden hebben gevallen binnen
maer eene gans hevetse verroken
ende riep ende hevet tebroken
der wachters slaep die cume benamen
dat dandere niet in en quamen
om dese dinc maecten die romeine
eene selverine gans ghemeine
ende anebedense updien dach
dat dat jaergetide lach
daer naer over menech jaer
sente ambrosius over waer
maecte hier af sint sijn spot
ende seide rome jupiter dijn god
met anderen dinen goden sliep
die gans die wiec wel ende riep
dies maecstu sacrificie hare
niet te jupiters outare
dine goden sijn beneden der gans
ne ware dor hare die van sans
hadden dine gode gherovet
hijs domp die an hem gelovet
valerius seget doe die van binnen
hem ontsagen jegen afwinnen
want hem die honger dede noot
worpen si uut dor scalcheit broot
doe dit saghen die van gallen
voeren si woch al met allen
hi seghet het stont hem so onsiene
dat die reepe andie engiene
al verrot oec waren daer
entie vrouwen hare haer
daertoe gaven te maken linen
dus sere waren si in pinen
in assuerus xxxiiiste jaer
was aristotiles wet vor waer
xviii jaer out ende hi was
platoens disciple alsict las
hi was vanden staercsten zinne
daer ic af te sprekene kinne
aristoteles die seghet
hijs dom die hem te prisene pleget
dats ydele glorie die sere achtert
ende dulheit eist datten een lachtert
hi sprac hine hadde pine enghene
van aermoeden dan alleene
dan dat hi den aermen mochte
helpen alsem sijns verdochte
dat betaemt den goeden man
dat hi gheen onrecht doen en can
noch gedoghen in sinen moet
datmen hem groot onrecht doet
sijn es die lachter ente mesprijs
die onrecht doet in eneger wijs
eenegen mensce onverdient
ware ons nature also vrient
dat wi sagen also clare
alse linx doet dat openbare
al doresiet dat hem coemt bi
wie es dan die so scone si
van buten an hude an hare
alsemen binnen saghe al clare
ne maer ontlieflijc ter cure
ons maect scone niet de nature
maer die crancheit vanden ogen
diet doresien niet conen gedogen
dit sijn aristotiles wort
jegen de minres leert ende hort
vrouwen minne wille hi weten
doet alre redene vergeten
hets verwoetheit harde naer
ende eene redene sere onmaer
indie vroede herten staet
het beneemt zin ende raet
hoghe herte sterken moet
minne dicken vallen doet
van hoghen pensene ende van groten
doet soese neder ghenoten
claghende ende van heeten zinne
ende van dommen beghinne
die harde zinne entie fiere
maect soe sachte ende goedertiere
oec doet soe bernen die zinne
met onversadere heetere minne
wantrouwel sere utermaten
soe doet den mensche hem selven haten
ende int ende minne van vrouwen
keert in haetscepe ende in rouwen
hijs bloot die alle dinc ontsiet
hi es coene die niet en vliet
entie alle genouchte ontfaet
ende neghene wederstaet
dats een ongestade man
die alle genouchte scuwet dan
diene mach niet gestaen daer inne
suverheit ende cracht van zinne
verderven ende comen ter scade
met brekene ende met overdade
middelheit maket dan al goet
wie so danne sinen moet
vanden lichame ontrecket so
dat hijs es int herte vro
die es emmer van reinen zinne
maer so wie dat droevet daer inne
hi es ongestade van herten
entie in pinen es ende in smerten
ende dan al dat neemt in goede
die es van eenen staerken moede
cracht van zinne dats over waer
middelheit tusscen coenheit ende vaer
hovescheit es in middel leven
tusscen nemen ende gheven
behagelheit hout middelhande
tusscen die eere entie scande
verwoetheit alst es tijt ende stede
es eene edele domphede
alset coemt ter groter sorghen
daer hem niemen uut can verborgen
elc dinc es best in sinen tijt
in doude wijsheit es groot delijt
want els en hevet soe gene doghet
reinecheit prijstmen inde joghet
die somwile sal dat beste kiesen
hi magere wel ane verliesen
hets beter leren dan worden rike
nochtan eist nutteliker sekerlike
die noot hevet dat hi goet geerige
dan hi omme leeren prighe
dese bloemen hebben wi besocht
ende uten latine in dietsche brocht
ute aristotiles bouken
vort willen wi der jeesten roeken
tien tiden ende indien daghen
quamen te rome sware plaghen
eene siecheit ende scaerpe sucht
die menegen dede grote vrucht
entie stont langhe ende zwaer
man ende wijf ende kindere daer
storven daer groot ende clene
indie stat wel naer ghemeene
ii jaer so stont dese dinc
ende so wie dat der doot ontginc
wart so magher ende so cranc
so ongevaruwet ghelu gemanc
doe die ii jaer waren leden
ende terde quam mids inder steden
scuerde die erde mids ontwee
dies menech hadde van vare wee
een ridder hiet marchus curius
wapende hem alst was aldus
ende spranc midden indie scuere
dit was eene dulle aventuere
alse assuerus in perci
coninc hadde gewesen vri
xl jaer doe staerf hi ghinder
hi hadde c ende xv kinder
sonen warent alle beghene
iii waerre wettachtich alleene
darius die outste hiet
dien de vader eer hi versciet
des lants crone draghen dede
al waest jeghen der percen zede
die niemen trike ne wilde geven
eer die ander doot was bleven
omme die eere vanden vader
sette hem die zone algader
hoe hi den ouden gecorte sijn leven
mettem hevet hi daertoe verdreven
siere broederen l mede
dien hi al dat sweren dede
die nijt quam al omme een wijf
want assuerus doude keytijf
hadde sijns broeder wijf ontfaen
in huwelike ende met hem gedaen
eene vrouwe hiet astacia
darius die stont daer na
datse hem die vader wilde gheven
metten rike naer sijn leven
so datse hem die vader behiet
daer naer en docht hem eerlijc niet
want hire hem niet wilde jonnen
begaf hise inden tempel der sonnen
wat wive so quam daer ter stede
bleef in euwelikere suverhede
hier omme wildi den vader morden
dit quam uut bi wroegers worden
hi entie sine worden gevaen
ende alle ontlivet ende verdaen
ende hare wive entie kinder
beede meerre ende minder
assuerus wart van rouwen daer
siec ende staerf cortelike daer naer
dat rike upten middelsten quam
amilacus alsict vernam
die ontsach hem in sijn gedochte
dat iemene jegen hem zweren mochte
ende slouch sine mage doot ginder
princen wive ende kinder
hine spaerde jonc noch oude
want hem niemens ontfaermen woude
doe trac hi te susen waert
alse dat te winne metter vaert
want het des riken hovet was
hem dochte wel die waerheit das
dat trike weke al ghemeene
haddi susen die stat alleene
so dat die beste vandien lande
staken te samen die hande
ende volgeden met here ane
ende maecten prince vanden vane
eenen die codomanus hiet
die node die dinc achterliet
den wijch hi jeghen hem nam
daer die dinc also vulquam
dat hi ende sine hulpe groot
bleven indien wighe doot
codomanus wan dien zeghe
ende bleefs te werdere alle weghe
indat rike van persi
want so nauwe waren si
verdreven en hadde hi gedaen
si waren doot of ghevaen
hier omme gaf men hem de baelgie
vanden lande van aermenie
ende ochus die joncste vanden drien
die assuerus hiet was nadien
in persen gemaect coninc daer
ende waest xxvi jaer
sindent dese codomaen
na ochus doot wart ontfaen
ter cronen omme die hovescede
die hi dien van persen dede
ende was darius ghenoemt
bi hem wart sijnt verdoemt
die crone van persen ende van meden
want het wan met mogentheden
alexander up hem al
alsemen hier naer tellen sal
ochus assuerus joncste sone
wart coninc ende regnerde de gone
naden vader xxvi jaer
in sinen tiden wet voer waer
was demostenes die so wale
was gheraect an sine tale
wies proverbien ende wijshede
ic wille setten hier ter stede
alse demostenes leerde rectorike
dats eene const die maket rike
die wille wesen taleman
dochtem in hem selven dan
dat sijn luut te cleene ware
omme te sprekene openbare
doe purgeerdi met so groter pine
die smetten entie blamen sine
dat niemen bet en brochte vort
alse hi wilde sine wort
dat luut dat clene was ende stille
maecti grof naer sinen wille
so dat den lieden wel bequam
alse hi spreken eerst annam
uptien oevere ginc hi staen
daer die zee an ginc slaen
daer ghinc hi roepen lude ende spreken
ende sine cleene stemme breken
oec drouch hi in somegen stonde
vele keselen inden monde
omme dat hem in sinen orbare
die mont vele te gereeder ware
dits die wise demostenes
daer dit af bescreven es
dat thays was in sinen daghen
die scoenste daermen af gewagen
in bouken hort eene over eene
wijf ter werelt ghemeene
die man gedogede omme ghelt
dese thays daermen af telt
hadde hare vermeten des
dat soe desen demostenes
emmer te valle bringen soude
weder woudi of en woude
so dat soe quam daer soe den man
brochte daertoe dat hi beghan
up hare merken ende zien
ende soe wart geware indien
dattene begaven die zinne
doe togede soe hem gebaer der minne
ende hi leide hare te voren
sinen wille ghelijc den doren
ende began bidden ende claghen
hoe hi sinen wille mochte bejagen
ende vragede hare wat soe hebben woude
updat soene ontfangen soude
ende soe was upt bedde gegaen
alse diene waent hebben gevaen
thays eeschte c pont
die cost noeptene tiere stont
dat hi te siere redenen quam
thovet slouch hi neder een deel gram
doe sprac hi in wille entrouwen
so diere copen gheen berouwen
dus schiet hi danen puur ende clare
ende verwan sijn vleesch ende hare
twee man waren in sinen tiden
die souden dor athenen liden
ende si ghaven hare ghelt
eere diernen die tgeent helt
die alt ghelt te bewaerne plach
dat daer indie herberge lach
si seiden ne ghevet niemen alleene
sonder ons beeden ghemeene
gherne sprac soe ende indien
ginc elc om sine bederve sien
van comanscepen harentare
so dat deen wart besieket sware
ende dander gheselle die ginc lieghen
ende gheent joncwijf bedrieghen
so dat hi hare afwan met ghilen
al geent ghelt ter selver wilen
ende droucht aldaer hijs seker was
sijn gheselle daer na genas
ende eeschte den joncwive daer of
sijn deel ghelts ende haer belof
so dat die dierne ghewan
demostenes den taleman
voer tgerechte daer soe stoet
ende moeste antworden vor dat goet
entie gheene eeschte antworde
vandien ghelde van worde te worde
demostenes vragede openbare
den joncwive oft also ware
ende soe sprac te waren ja
vrient sprac demostenes nu gha
oftu wilt datmen tgelt di telle
ende brinc hare dinen geselle
want dat joncwijf lijet wel
dat die dinc also ghevel
dinen eesch hevestu gewonnen dan
up dattu bringes den anderen man
sente ysidorius die seghet
die vele dings te telne pleget
dat phillip die felle man
die den groten alexandere wan
beleghen hadde eens athenen
men begonde vraghen sijn meenen
wat hi wilde van haren goede
hi seide men gave hem die vroede
hi wilde els niet datter es
doe antwordde demostenes
eene favele daer hi mede ontriet
datmen des en dade niet
ende seide die wulve entie herden
eens gedinghe wilen gherden
dat si gevriende werden souden
die wulven seiden dat si wouden
hebben te ghiselen die honde
anders wilden si in ghere stonde
pays geven noch maken vrede
want vander honde pijnlichede
quam dorloghe altemale
den herden docht gevoughe tale
dese dinc ende gaven hem de honde
diese wachten talre stonde
entie hare scaep verwerden
doe quamen die wulven ende verterden
die beesten sonder eenege were
ende daden scade ende grote dere
dus saelt varen sprac die vroede
gheeft men phillippe onse hoede
dus moeste phillip sceden dane
sonder ghisel ghenen tontfane
demostenes vragede teenen stonde
eenen die favelen vinden conde
hoe groot ware sine meeste miede
van eere favelen onder die liede
dander seide wel een pont
demostenes antworde tier stont
ic hebbe meer ontfaen van goude
up dat dat ic swighen soude
dus scadelijc alst coemt ten spronge
es vanden taelman die tonge
daer nes geen trouwe an in gere stonden
sine si met selvere gebonden
men moet vanden advocaet
tswigen copen of het wert quaet
eens quam also die aventure
dat te athenen die senature
jegen phillippe van macedone
die vul was meneghere hone
eens voerspraken hadden noot
also dat men daer ontboot
demostenese die hem ziec maect
ende ginc te bedde al naect
so datmen boden om hem sende
demostenes antwordde int ende
ic bem siec vander gheilsucht
neen sprac een ens gene vrucht
die gheilsucht en es di niet fel
maer hets die gheltsucht ende niet el
echines was in deser tijt
tusscen hem ii was nijt
welc die beste taelman ware
maer demostenes openbare
was beter dan echines was
echines lijede selve das
hier omme was hi van allen mannen
tathenen uter stat gebannen
ende was in rodes ghesent
daerne demostenes heeft gescent
nochtan prijsde in dat lant
echines sinen fellen viant
ende seide datmen iii manieren
geraecthede mochte visieren
anden wisen demostenes
teen dat hi was meester des
sine tale so te bringene voren
dat hi den lieden vullede de oren
dander dat hi met ghelate
alle dogeden trac te sire bate
derde dat hi geluc hadde in
daer hi bi stal der lieder zin
gheene ogen consti verkeeren
vreselike alst ginc ter eeren
ende alse hi omme genaden taelde
so ontfaermelike hi verhaelde
sine ogen ende sinen mont
dats elken wonderde daer hi stont
dese echines alse wi lesen
hadde socrates jongre gewesen
ende alse hem vele jongers gaven
vele ghelts ende vele haven
echines was aerm ende sprac bidi
meester here ic geve di
dat beste dat ic geleesten mach
gheve ic di up desen dach
al ghaven di dandre dat si wouden
si hebben dbeste deel behouden
hier omme biddic meester goede
dattu mine aermoede
ontfaen wilt in goeder manieren
ende so eerlike verchieren
dattu hebs lof ende eere
dit wort bequam socrates sere
in desen tiden was te carthago
een man die hiet anno
die rike was utermaten sere
ende peinsde om te wesene here
so dat hi des wart te rade
dat hi mare lopen dade
dat hi bringen wilde te manne
siere eygijnre dochter ende maken danne
grote werscap ende grote feeste
om te hebbene daer de meeste
de senaturen vander stat
so dat hi ghevisierde dat
dat hise wille alle ghemeene
veninen groot ende cleene
so datter hem niet een ontginge
so dat utequam die dinghe
biden ghesinde dat was daer
ende was gevonden ende geproeft waer
nochtan bleef up hem ongewroken
die dese mordaet wilde stoken
alse dat anno versiet
dattem dit en diedet niet
peinst hi een ander engien
hoe sijn wille mochte vulscien
deyghine die waren int lant
die trac hi an sine hant
entie gemeente harentare
omme dat hi wilde metter scare
onderlopen die vaste port
doch so quam die raet oec vort
eert te ghenen daghe quam
alse hi dat sach ende vernam
so nam hi xx dusent man
gewapent ende onderran
eenen casteel daer in affrike
daer hi mede scadelike
die liede moyede alse wijt horen
entie coninc vandien moren
so dat hi daer wart beleghen
ende ghevaen ende wel dorsleghen
met roeden dattem tfel moeste breken
daer naer sine ogen utesteken
doe tebroken alle sine lede
ende voer tfolc ontlivet mede
nochtan sijn gescuerde lachame
om hem te doene meerre scame
was ghenaghelt an een hout
al dat men wiste dat hem was hout
beede maghe ende kinder
worden mede ontlivet ghinder
omme dat men niet en woude
dattene iemene wreken soude
ende hem elkerlijc ontsaghe
meer te roerne dusdane plaghe
tien tiden wijgeden de ii steden
die sint hadden vele onvreden
onderlinghe spade ende vroe
dat was rome ende chartago
elke van desen tween deden pine
omme hovet vander werelt tsine
indien selven tiden sochten
die van carthago hoe si mochten
vriendscap tote rome gewinnen
ende sendden omme begin van minnen
tote rome hare boden
die bi eeden van haren goden
vaste vriendscap maken souden
tusscen die ii steden want si wouden
hem met machte staen in staden
up dat sijt hem weder daden
an beeden ziden waest doe gesworen
al waest sidert pine verloren
alse ghi horen sult hier naer
tusscen hem ii menech orloge swaer
na dit incomen sekerlike
dat quamen die van affrike
omme vriendscap in ytale
so gesciede weetmen wale
die sware haghel de deemsterhede
daermen af vint in meneger stede
inden jeesten af gescreven
want die nachte so lanc bleven
dat menech man seide met monde
dat si van des daghes stonde
harde vele traken an
daertoe hagelet nochtan
rechte keselen rechte steene
uten swarten swerke gemeene
aldus reinet sonder saghe
achter een xxv daghe
des menech was die weten woude
dat die werelt enden soude
in desen tiden in desen onweder
doet dus keselen reinde neder
wart grote alexander geboren
der werelt plage der werelt toren
die gesele van erderike
die noch nie en wan ghelike
dit wanic meende dat onweder
dattere viel van hoghen neder
alse u die bouc hier na ontbint
daer ghi die vraye jeeste in vint
die ic dichte hier te voren
also alsemense vint in auctoren
maer daer sijn favelen toe geslegen
dier ic hier niet en wille plegen
noch der redenen van hem int walsch
ne volgic niet want soe es valsch
ic houts mi an broeder vincent
hier es die derde bouc gehent
int tiende jaer so lesen wi
dat coninc ochus van persi
crone drouch ende int seste jaer
dat coninc phillip wet vor waer
crone drouch in machedone
int xiste jaer dat crone
neptanabus in egypten drouch
scrivet ons eusebius claer genouch
dat olimpias genas
alexanders maer ic las
in anderen steden in sinen jeesten
die vele spreken van sinen feesten
dat alexander een ander wan
dan die coninc der vrouwen man
ochus die coninc die wan
egypten ende jagede dan
nebtanabus inder manieren
dat men u hier sal visieren
nebtanabus die hilt sijn lant
met toverien metter hant
ende alse hi verhorde der maren
dat iemen up hem quam gevaren
ghinc hi in sine camere allene
ende met nygromantie niet clene
dedi dat hare scepe versonken
diene sochten ende verdronken
so dat hem quam des ene mare
dat coninc ochus quam dare
met groten here ende dies genouch
nebtanabus hier omme louch
ende waende die alse dander doden
maer doe verstont hi andie goden
dat hi dat spel verliesen soude
ende gevaen sijn hine woude
uten lande vlien metter vaert
doe scoer hi af haer ende baert
ende nam sine liefste dingen scone
ende quam gevaren te macedone
daer hi wart vermaert indien
over eenen astronomien
so dat vrouwe olympias
want phillip niet thuus en was
ontboot om hem want hare so staet
dat soe begerde sinen raet
alse nebtanabus ginder quam
ende hi hare scoenheit vernam
wart hi met haerre minnen bevaen
ende hi dede hare verstaen
dat soe een kint soude draghen
ende wildse haer man verjaghen
phillip dies soe was in vare
hi soude wel bescermen hare
doen dedi hare dat bekinnen
dat soet an enen god soude winnen
soe sprac wat gode soude dat wesen
neptanabus antworde te desen
ammon die god van lybia
nu gereet di ende ghae
dattu sijs werdich daer du gaes
dattu sulken god ontfaes
want hi sal di comen ane
in eens draken ghedane
dus bedrooch die toverare
dat wijf ende quam selve te hare
indie ghedane rechts eens draken
want hi const bi aerten maken
ende was met hare ende wan
alexandere den stouten man
nachts dedi phillippe mede
daer hi lach voer ene stede
dit dromen ende phillip ontboot
eenen droemdiedere wijs ende groet
ende seide mi dochte dat ic sach
in minen drome daer ic lach
eenen sconen god gaen gehaer
met rams horne scone ende claer
die met miere olimpias
alse mi dochte ghemene was
ende alse sijn wille was vulbrocht
so sprac hi hevet mi gedocht
wijf du heves van mi ontfaen
eenen wrekere eenen sone saen
die meester antwordde ic bevinde
dat dijn wijf es worden met kinde
dattu dien god sages gedaen
graeu ende gehornet du sout verstaen
dat een god es die ammon heet
wies tempel dat in lybia steet
phillip wart hier omme fel gemoet
sine orloghe dat hi spoet
ende voer te machedone waert
olimpias die wart vervaert
ende onthaeldene blidelike
doe sprac hi ic weet sekerlike
hoe die saken sijn vergaen
du en heves van geenen man ontfaen
dit kint maer van enen gode
dus trooste hi de vrouwe blode
ende al in behendicheden
sijn herte was al in onvreden
daer naer neptanabus verstaet
dat hi es der vrouwen quaet
ende dede dat wonder daer ter feeste
daer die coninc zat entie meeste
omme dat hi altoos sine gebare
errelike togede te hare
keert hem nebtanabus om die sake
bi toeverien in eenen drake
ende coemt ghinder in ghene feeste
vervaert waest al minste ende meeste
want hi ane te siene was
scone ende vreselijc an sinen pas
daertoe wispeldi so onsochte
dat die zale scueren dochte
het bevede al sonder olympias
soe boot die hant ende hi was
ghereet te doene dat soe geboot
ende leide sijn hovet in haren scoot
ende cussedse ende daer na te waren
wart hi van den drake een aren
uten huse vlooch hi also
coninc phillip die wart vro
ende seide dat ic balch wasic sot
ic zie wel dat dit was een god
maer in weet niet wat meent de sake
weder ammon biden drake
so jupiter biden aren
olimpias die sprac te waren
hi seide mi al openbare
selve dat hi ammon ware
phillip die coninc sat daer naer
in eene stede doe quam daer
eene hinne die in sinen scoot
een ey leide ende danen scoot
tey viel te sticken altemale
een drake quam uter eyscale
cleene ende ginc al omme dare
alse oft gerne weder in ware
ende alst weder in wilde gaen
viel hi doot ter erden saen
doe sprac een wijs man om tgone
coninc di wert geboren een zone
dien de werelt wert in hande
ende alst keren wille te lande
so saelt sterven cortelike
dit meent dit wonder sekerlike
olimpias die ginc doe sware
ende neptanabus was bi hare
alsoe inder pinen was
ende teersten dat soe ghenas
stormet ende donderde mede
ende derde bevede daer ter stede
ende het blexemde sere daer
twee aernen mede over waer
saten upt huus daert was gesciet
dat hevet sekerlike bediet
dat winnen soude ende oec belopen
asien al ende oec europen
phillip hiet dat kint alexander
want hi hadde gehadt een ander
te voren dat hiet also
dat kint was int anscijn vro
scone ende een deel kersp gehaer
gelu blont gedaen daer naer
alse oft ware leuwen haer
ogen blide scone ende claer
dat luchter graeu ende bruun dat rechtere
aldusdaen was die stoute vechtere
sine amme hiet alexcrine
eene welgedane fine
sijn maghetoghe hiet leonidus
lettren leerdem pollinitus
alsippus leerdem musike
anximines leerdem rectorike
menedes leerdem geometrie
ende aristotiles philosophie
in alexanders vijfte jaer
staerf plato alse hi hadde vorwaer
neghene waerf ix jaer geleeft
dat groot bedieden inheeft
teersten dat alexanders twaren
quam te sinen xii jaren
wildi metten vader riden
hi minde wapenen tien tiden
ende drouch wapene als hijs hadde gere
ende voer dicken mede int here
ende hilt hem also ghetoghen
alse of hi ridderscap hadde geplogen
neptanabuse bat hi mede
dat hi hem te wetene dede
die const entie macht van sterren
dat leerdi hem sonder merren
so dat hi daer in wart vroet
up eenen nacht hi comen doet
alexander teere stede
daer hijs hem vele leerde mede
ende was up een diepe fosseit
daer quam met sire scalcheit
alexander ende stac
neptanabuse dat hi brac
den hals ende hi viel in die gracht
ende hi seide twi en hadstu dit gedacht
mochtstu niet hebben vorsien
datti dit soude gescien
lich upwaert ende besich de sterren
ay sprac hi niemen can vermerren
dattem die gode hebben geset
ic kende wilen nu wettict bet
dat mi doden soude mijn sone
alexander vragede omme tghone
oft hi dan sijn vader ware
daer lyede die toverare
hoe hi siere moeder hoende
metter dinc die hi hare toende
mettien endde hi dat leven
daer hevet hine upgeheven
ende droughene indie zale
ende groevene eerlijc ende wale
entie moeder wonderde das
dat soe so bedrogen was
ende lijede openbare wel
dat die dinc also ghevel
in dien tiden hevet ghesent
phillip in delfos sijn prosent
an apolline om dat hi woude
weten wie na hem soude
coninc sijn in sijn conincrike
doe antworddemen cortelike
wie so bucifalle rijt
die sal wesen in siere tijt
coninc van dinen conincrike
ende vander werelt gemeenlike
nu was bucifal een paert
een wreet ors als een liebaert
scone dapper ende groot
maer het hadde den menegen doot
want het noint gedogen woude
datter man up sitten soude
dit hilt phillips in eenen stal
eens alse alexanders sal
voerbi liden hort hi dat paert
ende vragede es dat een liebaert
ofte een ors dat ic daer hore
tholomeus die niet was dore
seide hets bucifal
dat die liede verbitet al
alexander deet ontsluten
ende talre eersten dat quam buten
es hi gesprongen up dat paert
ende reet harentare waert
sonder breidele ende bant
dies wonderde menegen seriant
bidien dat die jongelinc
in sinen xiiiiden jare ginc
doe liep een metter vaert dare
ende brocht sinen vader die niemare
altehant quam hem int herte sine
dat wort dat quam van apolline
ten sone liep hi ende wart vro sere
ende groetene alse der werelt here
alse alexander die jongelinc
in sinen xvden jare ghinc
hordi mare seggen das
dat te pisen beroepen was
een spel van wapinen ende hi bat
sinen vader daer ter stat
dat hi tien spele moeste varen
die vader dede hem te waren
ghereeden orsse ende ander dinc
ende sendere den jongelinc
eerlike ende es te scepe gegaen
ende gheseilt alghinder saen
den knapen beval hi sine paerde
ende ginc selve siere vaerde
omme te besiene die stede goet
aldaer hevet hi ontmoet
den coninc clays van atervaen
die mettem hadde te scolen gegaen
dien onwerdelike onthaelde
alexander weder taelde
bider cronen beede ghader
miere moeder ende mijns vader
ic saldi maken mat
metten wapenen ende sceldens zat
scelden es des bloots mans aert
enten coenen betaemt dat zwaert
ende dat selve daer ghevel
alexander deet so wel
dat hi den coninc clays verwan
ende daertoe mede nochtan
so ghevielt hem so scone
dat hi wan vanden spele de crone
ende keerde weder in sijn lant
mettien hi den vader vant
die de moeder hadde verstoten
ende wilde hem genoten
an een ander wijf daer na
die men hiet cleopatra
hi quam daer upten selven dach
daer die feeste up gelach
ende brochte die crone vander eere
ende seide neemt dit vader here
van minen ridderscap deerste crone
ende sette hem up thovet scone
ghi sult dor minen wille ontfaen
miere moeder ende dit laten staen
mettien hi jegen den vader zit
een was daer in ende nijdde dit
ende spotte metten jongelinc
alexander sprac laet die dinc
of het rouwet di wats gesciet
dander en wils laten niet
ende alexander nam een cop
ende gevet den anderen eenen clop
dat hi vander wonden vel
hier omme wart hem fillips fel
ende scoot up jeghen den sone
daer wart hi ghewont die ghone
in sijn been dattene verswaerde
alexander vinc ten swaerde
ende heefse uten huus gesleghen
alle die hem setten daer jeghen
ende alse die vader ghenesen was
doe versoendi olimpias
in desen tiden gelovet des
was die wise xenocrates
die sine wort hilt also waer
wat dat hi seide openbaer
in simplen worde sonder eet
dies gelovedemen hem gereet
eens tathenen hem ghevel
dat hi hadde gedronken wel
ende hi sijns danx liggen ginc
daert sach menech jongelinc
inder scoenster joncvrouwen scoot
die hare omme penningen boot
daer wedden die jongelinge
dat soe nemmermeer die dinghe
ne ghedade no besochte
dat soene te valle brochte
ende soe wedde dat soe soude
soe dede mettem aldat soe woude
maer hets omme niet begonnen
die knapen seiden si hebbent gewonnen
soe seide ic waende hebben geset
pande van enen man ende gewet
die vleesch hadde ende been
maer dese dinct mi sijn een steen
xenocrates te seggene plach
ic hebbe gesproken dat mi wach
maer van swigene en quam mie
scade nochte scande nie
in desen tiden so quam mare
hoe macedone die stede ware
jegen coninc phillippe ende uptien dach
voer daer die here diese belach
die stede was vast ter cuere
doe wart hem daer vanden mure
sine rechtre oge uutgescoten
dies en begaf hi niet der roten
waer so men street hine waser mede
noch hine was te felre der stede
want doe si sochten genaden
si bejageden dat si baden
ende hi was hem sachte genouch
int verdinc in al ghevouch
in grieken waren vele steden
tien tiden van groter rijcheden
wel ghemuurt ende wel gevest
ende elc wilde wesen best
ende droegen geens dinx over een
alset hem ter noot wel sceen
ende phillip die dit wel sach
der eere nader andere anlach
onthier ende hise onderdede
ende alt lant van grieken mede
in ochus xxvste jaer
so wart hi den jueden swaer
want hi vagasus sendde int lant
die rovede dat hi inden tempel vant
ende sette weder den tribuut
daer si af alle waren uut
beede gescouden quite ende vri
vanden coningen van persi
die coninx ochus vorderen waren
maer int naeste jaer te waren
daer na bleef coninc ochus doot
alse hi hadde here groot
gewesen xxvi jaer
sinen vianden fel ende swaer
na hem wart coninc in perci
arges sijn sone dien horen wi
arsamus some bouke noemen
iiii jaer regneerdi in vromen
ende hi staerf ende liet dat rike
dariuse dient vromechlike
sindent alexander afwan
alse ghi horen sult hier an
darius regneerde vii jaer
in sinen tiden wet vorwaer
was te rome die hovet raet
een hiet mallius torquaet
die sinen sone gheselen dede
ende daer naer onthoveden mede
omme dat hi jegen der heren geheet
jegen die roemsce vianden street
ende nochtan wan hi den zeghe
omme dats een ander niet en plege
teenen bispele bediedet bidi
dat niemene so coene en si
noch so vorbare noch so sot
die trecke boven der heren gebot
in desen tiden sette macedone
hare jegen die coninc crone
ende phillip sendde met here
alexandere daer ter were
die in cortere tijt die stat
onderdede ende maecte mat
alse hi den vader brochte mare
dat die stat verwonnen ware
hevet hi indie zale versien
lieden van andren lande mettien
die bekendi bider snede
van haren clederen jegen dien zede
cortelike doet hi vragen
wanen si waren wat si jaghen
men seide hem dat boden si
des coninx darius van persi
die den tribuut eeschen onwerde
vanden watre ende vander erde
dien eesch entie maniere mede
wonderdem ende oec dien zede
den voerbaersten hi dus antwort
hoe es dit vercopen die persen vort
die elimenten den lieden
die god hevet in hovescer mieden
der sterveliker menscelichede
ghemeene gegheven mede
segt dariuse dat hi der costume
ontbere eer hire omme tume
anders segt in corten tiden
sal alexander hem anestriden
vaert henen ende segt dat uwen here
hier en werdes hem min no mere
hier binnen wart een ander stede
die hare wilde verkeeren mede
ende men gaf alexanders here
dat hi voere daer ter were
ende alse hi henen gevaren was
quam daer een hiet pausanias
die rike ende fier was van zinne
ende verminde die coninghinne
ende soe hem weder dat ontboot
ware coninc phillip doot
dat het ware hare bequame
dat soene te manne name
pausanias hadde gewacht
dat alexander met siere cracht
henen was met sinen here
want al doe was sine were
so groot datmen updien dach
een deel sinen name ontsach
so dat hi bestaen begonde
phillippe ende gaf hem dootwonde
met crachte rovede hi dor minne
olimpias die coninghinne
daventure quam so gegaen
dat alexander daer quam saen
nochtoe dat tgheruchte was
ende vinc dien pausanias
so dat hi vernomen hevet
dat phillip sijn vader noch levet
ende brochtene voer hem tehant
een swert gaf hi hem indie hant
ende hiet dat hi hem wrake
ende sinen viant dorestake
dus stac hine dor die lanken
ende sprac alse hi begonde cranken
die doot es mi gheen onghevouch
want hi doot es die mi slouch
nu pensic sone omme die dinc
doe dijn moeder met di ginc
dat soe seide dese wort
ic hebbe eenen wrekere begort
met desen hi henen sende
sinen gheest ende nam ende
phillip was een die conste vele
van wapenen van ridderspele
een goet orlogere ende een goet waert
ende tallen tiden wel bewaert
gerne was hi up sine hoede
ende te rovene selden moede
nu ontfaermech ende nu loos
haddi over hem altoos
ghene mesdaet het hem dochte
hoe dat hi verwinnen mochte
waest stille waest openbaren
waest met losen logenaren
goedertieren mordadich mede
meer belovede hi dan hi dede
vrient was hi te siere vromen
anders en mocht niet toecomen
vriendscap maecti inden nijt
ende tusscen vrienden maecti strijt
ende danne consti in beeden ziden
wel vriendelike om vordeel tiden
uut wel was hi geraect inde tale
behendich ende scaerp also wale
valerius scrivet van hem mede
dat men hem eens te wetene dede
dat alexander wilde met mieden
copen eens vriendscap van lieden
an hem hevet hi dus gescreven
sone was di dese hope bleven
daer altoos nijt ane hanghet
vriende diemen met gelde vanget
alse dat gheven es gedaen
so es die vriendscap al vergaen
oec scrivet hi mede dat apollijn
hem ontboot dat sterven sijn
ende hiet hem wachten vanden waghene
coninc phillip van desen vragene
brac die waghene om dese saken
ende dede in sijn lant karren maken
maer hi meende die waghen die was
indat swert pausanias
teenen tekene gescreven
daer ane lach hem sijn leven
phillip van machedone coninc
riet alexandere dese dinc
met sconen worden entie goet
soutu sachten der gemeenten moet
ende met lieveliker groete
entie ridders ten gemoete
sultu helsen ende onthalen
ende noden te diere zalen
orosius spreect des dages te voren
eer hi hevet sijn lijf verloren
was hem van eenen gevraget
wat sterven hem behaget
hi seide eenen groten here
na sinen zeghe na sine eere
alse hi sit in sinen vrede
sonder evel ende sonder ziechede
dat prisic dat menne verslaet
sonder vreese sonder voerraet
ende dat selve es hem ghesciet
die gode en constent beletten niet
nochtan dat hise oint hadde onmare
ende hi hare temple ende haer outare
rovede sine constent geweren
hine staerf naer sijn begeren
dore al dat hise te sticken brac
ende haer gout gehouden stac
alexander ontfinc dat rike
naden vader mogendelike
dese was vromeger beede gader
ende argere dan was die vader
alse justinius doet verstaen
beede stonden si sonder waen
nerenstelike omme den zeghe
maer die sone wilde alle weghe
openbare ende sonder laghe
die vader settet node inde waghe
maer slupende ende met zinne
so wart hi vro dan van gewinne
alse hi besloop dan sinen viant
die wijste waest een diemen vant
maer die sone was meerre van moede
phillip die plach alse die vroede
alse hi erre was dat hijt decte
daer die sone niet up en mecte
want sire gramscap was gene mate
noch gheene vuerste van verlate
wijn dronken si gerne na haer maniere
maer haer dronkenscap was tweetiere
want alse die vader dronken was
sone achti niewet das
hoe aventurlijc ende hoe diep
hi onder die vianden liep
maer alse alexander was sat
ontgouden sine vrienden dat
die sone wilde dat men ontsage
die vader dat men te minne plage
phillip was sorchvul ende welsprekende
die sone gene trouwe brekende
phillip was die mater man
uptie ghene die hi verwan
maer stoutere so was alexander
ende crachteghere danne dander
die vader was mate int gevouch
die sone hoverdich ghenouch
teerst dat hi dede brachti ter erde
den vader naer siere werde
ende alle die ghene die hi verstont
die raet daden ofte mont
andes coninx phillips doot
ontlivedi alle cleene ende groot
sonder sinen broeder een ander
die oec mede hiet alexander
dat was want hine coninc groete
ten eersten dat hine ontmoete
maer cavarus sinen broeder
die was van eere ander moeder
dedi doden want hi gelike
togede omme te hebbene trike
men plach tien tiden ende voren
na eens doot diene hadde vercoren
dat hi hem na sine gelike
een beelde maecte properlike
dus hevet alexander ghedaen
bi des vaders beelde ginc hi staen
ende seide die wapene wille pleghen
met alexandere den jongen deghen
hets tijt dat sine hulden nu
mi dinct recht dat seggic u
dat wi eerst uptie ghene striden
die ons hebben gescaet bi tiden
ende al nu oec willen ontfrijen
alt ridderscap van sire paertien
warens hem van herten hout
hi gaf woch selver ende gout
wapene ende ander rijcheit mede
want hi sijns vaders scat ondede
onder tors ende te voet
versaemede hi een here goet
lxxm stoutere man
dcc ende viere nochtan
hen waren jonge niet alleene
maer graeuwe oude vele ghemeene
die metten oem ende met dien vader
gheorloget hadden beede gader
niemene haddere vogedie
over eeneghe paertie
hine hadde emmer lx jaer
omme vlien peinsde niemen daer
maer algader omme den zeghe
ende omme weren alleweghe
sinen cost nam hi te datte
mildelike ute des vaders scatte
scepen dedi maken te waren
ende es in tracien ghevaren
ende in lycaonia
die trac hi hem met minnen na
daer naer tijddi in cycile
ende daer naer in cortere wile
leet hi dor tlant van ytale
daer naer eerlijc ende wale
heeftene rome die stat ontfaen
also dat si senden saen
emuluse in sijn gemoet
an wien dat die stede stoet
ende senden hem eene crone
van goude ende van gesteenten scone
om dat die vriendscap menich jaer
ende langhe staen soude daer naer
alexander dat gerne nam
want hem uutwel bequam
ende met uuthoveschere talen
alse hi wel conste onthalen
liet hi emuluse van hem varen
die romeine daertoe te waren
leenden hem iim man
ende xlm pont nochtan
gewegens selvers andie vaert
dus voer hi taffrike waert
ende dorreet al sonder were
al lybien met sinen here
dus es hi met al sinen scaren
tote in egypten ghevaren
beede met scepen ende over lant
die van egypten altehant
gaven hem den stoel vanden rike
ende ontfinghene seere eerlike
daer hevet alexander versien
ene ymage staen mettien
van enen swarten marberstene
tehant vragedi wat dat mene
doe antworden hem die heelde
het ware neptanabus gebeelde
die wilen alstem stont onsiene
ontweec voer die persiene
alse coninc ochus hem tlant afwan
want daventure hem so jegen ran
ende ontfoer alse die gode hieten
diene bliven niet en lieten
alse alexander dat bevant
helsede hi dat beelde altehant
alse den vader groette hi tgone
ende seide dat hi ware sijn sone
doe voer hi te surien waert
wat steden so was ande vaert
hevet hi an hem ghesaect
so dat hi te surs es geraect
die sloten jeghen hem die stat
mettien so viel hi voer dat
ende wanet winnen up enen stoot
daer bleven vele sire liede doot
so dat hi bat af trac
om te soukene sijn ghemac
ende belaecht wiselike ende vaste
so dat hise so verlaste
ende dregedse dat hise soude winnen
boden so senddi hem binnen
die brieven brochten die tien saken
in deser manieren spraken
het hadde ons gedocht gevouch
dat wi hovescelike genouch
ende oec rechtelike mede
ontfaen hadden uwe stede
ne waer dat ghi deerste sijt
die condichlike jegen ons strijt
suldi der werelt togen wel
een vreselijc swaer bispel
ende sult weten in corten tiden
of die grieken conen striden
sidi wijs so sijt ghesont
want ghi sult onlange stont
gesont wesen sidi onvroet
ende ghi blijft in desen moet
die borgers daden die boden
die den brief brochten alle doden
gheselen ende ant cruce slaen
alexander hevet dit verstaen
ende voer ter stat warts al verwoet
ende wan die stede goet
ende hergerde ende bernde met ghewelt
ende hevet oec altemale ghevelt
out ende jonc kinder ende wijf
altemale verloren si tlijf
ander jeesten seggen dat
dat surs gevelt was die stat
na dat darius twee waerf
verwonnen was daer menech staerf
der ystorien horic lijen
doe alexander hadde surien
dat darius hem brieve sende
die dus spraken alsict kende
der coningen coninc darius
der gode maech scrivet aldus
an alexandere sinen knecht
ic segge ende gebiede di echt
dattu keers toten magen dijn
die mine dienstknechte sijn
keere indie scoot van dire moeder
ende leere daer ende wes des vroeder
wat ambachte si manlichede
dies hebbic di ghesent oec mede
eene scorgie ende eenen stoet
ende een bigordel met gelde goet
die gesele wiset di al bloot
dattu noch heves bedwancs noot
die bal dattu speles daermede
alst betamet der kintschede
want wapene en betamen di niet
du heefse alse die rovere pliet
kindscelike aneghevaen
ende al hadstu altesamen gedaen
den roof van al erderike
sone mochstu sekerlike
trike van persen niet vervaren
so vele hers hebbic te waren
dattet gelijct bet min no mee
den zande dat leghet upte zee
so rike van selvere ende van goude
dat ic mochte waert dat ic woude
aldie erde decken daer mede
dies sendic di nu hier ter stede
ghelt daer du met dine tere
kerende coeps ende dijn here
wilstu oec niet doen onse gebot
ic saldi alse eenen sot
senden lieden die di vaen
blouwen gheselen ende slaen
ende die di sullen gebonden
voer ons bringen in corten stonden
sulke lettren ende sulke tale
ne bequam niet harde wale
den princen ende worden vervaert
alexander sprac te hem waert
wat ontsiedi oversprake
daer en leget in ghene wrake
noch wijsheit noch vromechede
hets cleenre hondekine zede
so si sijn cranker so si meer bilen
doe riep hi vor hem tier wilen
die boden die de bootscap dreven
ende hevet hem al tgeent gegeven
dat si te prosente brochten
ende brieven die dus spreken dochten
alexander der coningen here
maech der gode die groet sere
dariuse ende segget dat lelijc si
dat so groot coninc ende so vri
ende so machtich alse hi hem beroemt
in swaren bedwange coemt
ende onder dus onwerde liede
enten onwerdsten vanden diede
eenen die alexander heet
swaerlike te dienne steet
waerwaert was dijn zin gedreven
alstu ons heves bescreven
dattu van goude waers so rike
wetstu dat wi ghemeenlike
gout minnen ende begheren
te beter sullen wi sijn ter weren
om te winne tgrote gout
mede te gheldene onse scout
nu sendstu mi eene scorgye
ende eenen bal dies ic lie
dattet grote dinc bediede
die ghesele meent dat ic dine liede
dwinghen sal in cortere stont
die bal bediet die werelt ront
daer ic af here wesen moet
dat ghelt meent dat al dijn goet
mijn sal wesen in cortere stont
aldus saelt gaen dat si u cont
alsemen dese lettren las
wart darius verbolgen das
ende screef sinen baroenen gereet
die over den berch die taurus heet
woenden in sijn conincrike
ende seide ic hore sekerlike
dat phillips sone een jongelinc
met onmogender cleenre dinc
asyen moyet onse lant
dies willen wi dat ghine te hant
vaet ende blouwet ende sleet
ende met puerpere danne cleet
ende sentene ons in sulken doene
sine scepe ende sine baroene
versinct mi in dat mere sciere
sine ridders sine saudeniere
voert uptie rode zee ghevaen
mettien scrivet darius echt saen
alexandere so fiere wort
dat hi swoer van danen vort
daer ware ghene tale no scriven
men moest anden swerde bliven
doe brochte darius ter were
alse justinius scrivet tenen here
dcc dusentech man
entie alle ridders hieten nochtan
alexander die vacht daer
so dat vreese ende vaer
quam in coninx darius scare
want si saghen openbare
dat een swaer reghen up hem vel
ende waenden dat weten wel
dat die gode up hem vochten
si scoven henen die vlien mochten
darius was bina deerste voren
alse die den waghene hadde verloren
ende bescreden hevet een paert
ende so henen metter vaert
der siere blevere vele doot
ende alexander die bescoot
inden wijch ix man te voet
ende c ende xxx ridders goet
maer vandien regene wetet wel
die up dien van persen vel
sone bescedet niemen anders
dan die ystorie alexanders
die aldus seghet vort an
dat hi sine dode man
ter erden brochte met groter eeren
ende dat alle die meeste heren
van asyen omme dese schult
an hem vielen ende hebben gehult
hier naer alse sine ystorie telt
quam hi in grieken met gewelt
ende soude trecken met sinen here
jegen dariuse ter were
so dat hi moeste teben liden
maer die stat wildene verstriden
ende hebben hare porten gesloten
alexander met sinen roten
viel ane die stat ende danctem das
daer quam een hiet cleadas
met eere haerpe ende luudde soete
ende viel den coninc uptie voete
ende zanc dit liet dor sine eere
ay coninc alre coningen here
dese stat mogestu vellen node
die die onstervelike gode
maecten of daer in waren geboren
liber bacus alse wijt horen
entie grote god hercules mede
waren beede uut deser stede
anfioen maecte dese veste
van desen so sijn alle de beste
comen van dinen geslachte
desen zanc een twint niet achte
also was alexander onsteken
hi deedse al bernen ende breken
athenen belach hi daer naer
die mettien persen openbaer
ghekeert was bi demostenes hone
entie oec van lacedemone
want demostenes hads gehat
vele gouds ende groten scat
echines die gaf den raet
datmen an alexandere gaet
maer demades ontriet dat
ende wille dat men verwere die stat
so dat men haerre beeder raet
demostenes bidt dat men verstaet
echines raet so prijsdi voren
dus es hi daertoe vercoren
dat hi die boodscap selve jaget
ende alexander ene crone draghet
van goude dat hi gerne dede
alse athenen versoende die stede
versoende mede lacedemone
ende senden mede eene crone
justinius seget dat dit gevel
entie vite seghet also wel
eer hi in azien voer of reet
oft eer hi jegen dariuse street
dese demades die hier voren staet
sprac eene sproke die niet was quaet
alse mi mijn vrient te leenne bat
doe ict latict merket dat
ic hebbene euwelike verloren
nu kies die scade entien toren
nu set alexander sine vaert
anderwaerven te dariuse waert
ende heeft enen swaren woch bestaen
darius die lach sonder waen
uptie tygre met sinen here
ende hadde in siere were
ccccm man te voet
ende cm ridderen goet
alse ons justinius bringet vort
alexander die dit verhort
riet te vechtene sijn here
omme gewin niet om were
ende alse hi daerwaert henen tijt
een persien daer mettem rijt
gewapent nadie griexe zede
ende alse hi stonde sach ende stede
waent hine doot slaen maer die palette
makets hem daer eene lette
hi wart altehant gevaen
ende brocht vorden coninc saen
die hem vragede wat hi hem wete
here sprac hi in eenen vermete
so bem ic comen te derre noot
haddic u gesleghen doot
ende danne mettien live ontgaen
ic hadde van dariuse ontfaen
siere dochter ende sekerlike
een deel van sinen conincrike
doe prijsde alexander die daet
ende heet dat hi vri henen gaet
doe hi dariuse began naken
dedi wonderlike saken
beesten hi versamen dede
an horne ende an sterten mede
so dedi hem binden rise
so dat si quamen in eens wouds wise
ende metten risen die si toghen
daden si stuven vanden droghen
hoghe indie lucht die moude
omdat men there niet kennen soude
den wijch bestont men daer ter stont
elc coninc wart daer gewont
in twifele was lange die zeghe
onthier ende darius vlo enweghe
daer lieten die persen dan
lxi dusentech man
liggen van haren voethere
ende x dusent ridderen ter were
ende xl dusent man ghevaen
alexander sonder waen
verloos vanden here te voet
c ende xxx manne goet
ende ridderen l ende hondert
dus eist vergaen wien soes wondert
alexander wan daer ter stat
up dariuse ongetelleden scat
marke so menech m hondert
dats hem allen sere wondert
hier vinc hi darius wijf ende moeder
ende sijn kint ende sinen broeder
dese rijcheit dedene verkeren
den zin verheffen jegen die heren
hier naer meer so volgedi mede
overdaet ende weeldichede
ende leide an wijf sine zinne
also dat hi sine minne
an eene leide haddi ghevaen
hiet bersenes hebben wi verstaen
maer uutscone was die ghone
an hare wan hi enen sone
dien hi hercules heten hiet
maer doch en vergat hijs niet
dat darius in live noch was
permennione hiet hi das
dat hi voere uptie perse zee
ende hine dade anders mee
hine uphilde de scepe daer
die baroene verre ende naer
die vernamen van desen wighe
quamen jegen hem te prighe
ende gaven up goet ende lant
dat sette alexander in hant
sinen vrienden die hi woude
ende gaf hem rijcheit menechfoude
nadien dat si hem wert dochten
ende si vriendscap an hem sochten
comestor in scolastica
seget dat alexander hier na
eerst int lant van surien quam
ende damas te sire hant nam
ende sayette die oude stede
tyrus ende gasen mede
vellede hi ende sette sine vaert
ter stat van jherusalem waert
omme die te vellene met gewout
want soe dariuse oint was hout
jadus was doe bisscop daer
god troostene doe hi hadde vaer
ende hietene jegen hem utegaen
bisscop cledere uutghedaen
ende andere der bisscop papen mede
ghecleet na wettelike zede
jadus hevet aldus gedaen
ende alsi dus uut quamen gegaen
ende dien alexander bekant
beette hi ende quam te hant
ten bisscop ende heeften geheert
menech waende dat verkeert
die coninc ware alst quam aldus
alleene sprac permenius
omme wat dingen om wat pleghen
hij den pape hadde gheneghen
hi sprac in neech den pape niet
maer hem wies bisscop dat hi hiet
want ic gode in drome sach
in machedone daer ic lach
alsic pensede oft sijn mochte
dat ic al asyen vervochte
doe was hi in dit abijt
ende hiet mi ter selver tijt
seker sijn hi soude mi
dat lant gheven van perci
ende mijn volc vordren nacht ende dach
nu es deerste dat ic sach
sine ghelike om dese gebode
anebedic in desen gode
ende oec getroostic mi indien
dat mi aldus sal ghescien
dus ginc die coninc indie stat
ende offerde inden temple dat
dat den papen goet dochte wesen
doe so togedemen hem van desen
daniels bouc daer dit in stoet
dat een griec noch al dat goet
van persen soude winnen ende alt lant
dat bem ic sprac hi altehant
ende gaf den jueden hare vrijhede
die hem wilen ochus nemen dede
sijnt voer alexander hier na
te ammons temple in lybia
om dat hi wilde maken mare
dat hi van eenen god gewonnen ware
ende siere moeder quite maken
van haren lachterliken saken
sine boden hi voren sent
ende met hem den papen prosent
om dat men mettem lyen soude
ende hem antworden dat hi woude
selve quam hi inden lande
ende reet dordie zee van zande
daer hi siere liede een deel
in verloos maer selve geheel
so quam hi daer ende al ghesont
die papen groetene tiere stont
ende seiden dat al openbare
dat jupiter sijn vader ware
diemen daer amon heet int lant
nadie tale diemen daer vant
darius alst hier voren staet
indien wijch daert hem quaet
gheviel es ontreden scone
in dat lant van babylone
ende hi verneemet dat ende leert
dat alexander es ghekeert
van amons temple ende hi thant
van egypten naecte tlant
alexandrie hovet vanden rike
lettren sendi omoedelike
an alexandere die hem baden
dat hi hem wilde beraden
dat hi hem die gevangene gave
ende namer af ghelt ende have
alexander eeschte over tgelt
van sinen lande aldie ghewelt
doe screef hem darius weder
dat hi leide dorloghe neder
ende name siere dochter te wive
hi wille hare te sinen live
van sinen rike geven een deel
alexander die eeschet gheel
want het sijn ware alte samen
ende hi ende sijn volc te hem quamen
omoedelike alse dies hem onnen
ende alse diet wel hebben gewonnen
darius alse justinius seget
siet datter niet ane leghet
dat hi omme vrientscap bit
cccc dusent neemt hi naer dit
liede te voet ende oec mede
c dusent ridders tors tier stede
ende maectem henen int gevecht
jeghen alexander echt
inden woch so quam hem mare
dat sijn wijf doot bleven ware
ende alexander hare doot
beweende met rouwen groot
ende hise eerlike graven dede
ende niet dor eenege dorperhede
sone dedijt noch dor minne
maer dore hovescheit van zinne
want hi als eens te hare ginc
sindent dat hise eersten vinc
ende sine kinderen dies gelike
plach hi te troostene vriendelike
doe dochte dariuse openbare
dat hi al verwonnen ware
omme dat hine na dat gevecht
met dogeden onderdede echt
ende dinct hem wesen grote eere
dattene verwinnet sulc een here
sindent dat hi moet tonder bliven
echt so doet hi an hem scriven
ende danctem dat hi noit en dede
den sinen quaet noch dorperhede
ende boot hem sijns lands vele meer
ende ene andere dochtere dan eer
ende over dat gevanghene covent
xxx dusentech talent
alexander die screef weder
viants danc dien leggic neder
noch in hebbe sonder waen
dor minen viant niet gedaen
noch in orloghen noch in vrede
seidi sone sochti mede
overspel noch dorperhede
maer dedi iet dogeden hi waest diet dede
want hi te stridene ware vroet
jeghen sijns viants overmoet
ende jegen sijn selves zin
ende al omme der eeren ghewin
ende dit mach darius verstaen
wille hi hem wesen onderdaen
die werelt en mach men niet berechten
met ii heren sonder vechten
sprac hi ghelijc dat eene zonne
verlicht al die werelt conne
also en dooch der werelt ghemeene
nemmeer dan een here alleene
hier omme neeme sulken raet
dat hi saen in hant gaet
of ten naesten daghe betide
so gereede hem echt ten stride
alexanders scare langhe
lach up een water dat heet strange
so dat hi te rade waert
dat hi selve wille andie vaert
varen spreken coninc daris
eumeniduse neemt hi naer dis
ende eenen anderen ende vaert sciere
toter strange der riviere
die tusscen dien ii heren liep
nu vervrieset dat water diep
bi nachte dicken ende bi daghen
dattere een geladen waghen
over coenlijc mach riden
eumenidus heet hi ontbiden
ende rijt an dariuse mettien
die sijn here voer ommezien
ende alsene alexander ontmoet
naden lants zede hine groet
ende seide mi hevet hier gesent
alexander up sulc covent
dat ghi mi segt den dach van stride
want men seget verre ende wide
dat mijn here nu node strijt
want hi vermoet es terre tijt
dus loet hi mi sine wort
mettien darius antwort
ic wane du selve sijs alexander
want so stoutelike gheen ander
ons van stride an en sprake
alexander loochende der sake
ende seide hi ware bode ghesant
doe namene darius bider hant
ende leeddene in sine tente na dat
daer hi mettem sat ende at
ende emmer dranc hi uter scale
dien wijn diere in was altemale
ende stacse in sinen boesem dan
dit hevet ghemerket daer een man
diet dariuse weten dede
ende seide hi dade dorperhede
dat hi hem sinen nap name
hi seide here hens ghene scame
te alexanders hove dit
want die te sinen banken sit
die nappe sijn sine daer hi ute drinct
mettien passages hem bedinct
dat dat alexander ware
want hi haddene openbare
in phillips huse dicken gesien
dit mercte alexander mettien
ende es mettien coppe ontfloen
die sijn ors hilt die garsoen
stac hi mettien swerde duere
ende ontreet der aventuere
want hem niemen volghen mochte
darius mesbaerde onsochte
dattem sijn viant so ontran
alexander quam onder sine man
die versament waren ende seget hem dat
hoe dat hi met dariuse at
ende togedem lijctekijn ghenouch
dat hi hem sinen nap ontdrouch
vro waren si om dese eere
ende darius was droeve sere
des anders dages trac metter vaert
darius te wighe waert
ende alexander hadde daer jegen
langhe in sorghen gheleghen
so dat hi slapen niet en conde
voert quam an die margijnstonde
ende sliep onthier ende sijn here
ghescaert was ende ghereet ter were
maer dat hem haer coninc gebrac
permennio quam ende sprac
twi hem die slaep so soete ware
ende tijt ware te sine in vare
alexander antwordde met vlite
ic bem grotere sorghen quite
want ic up aldie mogenthede
vechten sal alhier ter stede
die darius gheleesten can
vloe hi ende ic volghede an
so waert wel sorghens tijt
nu siet dat niemene en lijt
die riviere maer laetse varen
over hare met haren scaren
ende ic sal saen sijn ghereet
binnen dien darius overleet
teere bruggen met sinen here
ende alexander quam ter were
daer wart die wijch staerc ende groet
menech mensche blevere doot
maer die persen hadden mesfal
si beghonsten wiken al
selden was daer te voren
in eenen wijch meer volcs verloren
doe darius die sine sach ondergaen
wildi hem selven verslaen
of met hem sterven eer hi vliet
ne maer dattem een sijn vrient ontriet
diene weder wiken dede
over die brugge teere stede
ende hiet die brugge breken ontwee
neen sprac hi dat en wort nemmermee
het ware alte grote ducht
den anderen bedaerf woch ter vlucht
menech verdranc indie stranghe
diere in vielen bi bedranghe
dat up gheene brugge was
alexander was blide das
nu hevet darius die hope verloren
in siere zalen alse wijt horen
viel hi neder uptie aerde
jammerlike hi mesbaerde
ende daer naer so screef hi vort
alexandre dese wort
alexander minen here
darius saluut ende eere
het ware ghevoughe daden
wildstu hem doch doen ghenaden
dien de aventure upt velt
di hevet ghegheven met gewelt
ic bidde dat di ontfaerme doch
miere moeder ende miere kindere noch
alse di betaemet ende alse du sout
ende duse mi weder geven wout
voer dese doghet ghelove ic datte
dat ic al mine vorders scatte
di gheven sal dor dine werde
die verborghen liggen in derde
trike van persen ende van meden
gheve ic di metten rijcheden
alexander sprac hine daets niet
mettien darius ontbiet
porruse coninc van endi
dat hi in siere hulpen si
jeghen alexandere hi wille om dat
hem geven ongetelleden scat
so dat alexander vernam
ende hi haeste hem dat hi quam
eer darius voer in india
ten porten van caspia
dats dor tgheberchte een clene gat
ende men vant buten ghenen pat
so coene es gheen man diere lijt
inden sconen somertijt
want daer serpente vele sijn in
al nochtan meer no min
ende es met ysere besloten
jegen here ende jeghen roten
josephus doet ons verstaen
alse alexander wilde voren gaen
dariuse die porte van caspia
trac hi dore panphilia
ende eene zee moeste hi liden
doe versciet aldaer ten tiden
die zee ende hi reet upten gront
hi ende sijn here tiere stont
want hi wilde mettem wreken
entie macht van persen breken
in desen wighe scrivet justinius
ende oec mede volges orosius
nam alexander met mogentheden
trike van perssen ende van meden
want niemen dorste vort mee letten
noch oec jeghen hem iet setten
hier wan hi stede ende roof
meer dan iemen hevet geloof
persopolis mede wan hi
thovet van altemale persi
die langhe hadde gestaen in vreden
die al vul was ouder rijcheden
dier hem niemen en bewant
dat quam al in sine hant
nu vliet darius van steden te steden
ende waent nieweren sijn in vreden
nu waren mettem ii baroene
valsch ende van quaden doene
bessus ende naerbasines
over een so droughen si des
dat si dariuse daer begaen
daert eenlijc was ende sine slaen
ende lietene liggen also gewont
ende vloen enwech eene stont
tote dien dat si wel verstaen
waer die dinc sal henen gaen
alexander hevet wel verstaen
dat darius dus was ghevaen
ende ghespannen vanden sinen
in ghuldinen vingerlinen
daerwaert reet hi metter haest
daer hi weet die straten naest
ende hi saghene nochtoe leven
darius hevet upgheheven
die hande ende namene biden knien
ende sprac alse hi mochte nadien
alexander nu ter ure
alse mi gheset heeft daventure
eist mi eene troostelike doot
dat sulc een here ende so groot
te minen ende wesen sal
hier bi biddic di voer al
dattu mi bringhes ten grave
daer mine vorders met groter have
die coningen ghedolven sijn
wes oec mede ter uutfaert mijn
met dinen grieken mettien persienen
laetse te miere uutfert dienen
rogodunes miere moeder
oxatreus minen broeder
mijn kint daris bevelic di
ic bidde dat roxanes si
mijn dochter dijn getroude wijf
ende mettien endde hi dat lijf
andere jeesten hebben bescreven
dat darius hadde gehent sijn leven
eerne alexander sach
sulc jammer sulc hantgeslach
dreef alexander openbare
alse oft sijns selves vader ware
ter erden so halp hine mede
eerlike na dien persiene zede
orosius doet ons verstaen
in dien drien wighen sonder waen
die alexander up hem wan
dattere in bleven man
l hondert dusentech doot
justinius die scrijft al bloot
dat alexander al ommetrent
deelde xiii dusent talent
sinen ghesellen die mettem waren
dus coemt die bliscap na dat swaren
ende c ende xc dusentich mede
dedi voeren in die stede
ecbatenus die sere was goet
daer hi here af wesen doet
permennioene den stouten man
in sinen sesten jare wan
alexander darius lant
ende daer endde altehant
trike van persen ende stont vorwaer
hondert ende xxxi jaer
van cyrus tiden diet eerst began
tote dariuse den lesten man
tesen tiden was anaximines
van groter dinc sijt seker des
die alexandere in sire joget
leerde wijsheit ende grote doget
van hem ghesciede teere tijt
dat alexander in eenen strijt
vellen wilde eene stat
daer hi metter wone in sat
anaximines ginc uter stede
omme hem te biddene ene bede
doe swoer die coninc doe hine sach
dat hi altoos updien dach
niet en dade wat hi hem bade
so biddic dan sprac die wise van rade
dattu velles dese port
alexander hilt sijn wort
dus bleef bi eens mans wijshede
staende gheene grote stede
epycurus was doe mede
tote athenen indie stede
een philosophe van groter name
maer sine wort hebben som blame
hi seide dat svleesch weeldichede
ware dupperste zalichede
ende dese dolinghe hi vortbrochte
dat god der werelt niet en rochte
ende oec seide die keytive
dattie ziele ent metten live
oec sprac hi somech wort oec wel
alse die spreect in dit bispel
wie so die wijshede begaren
moeten weelde laten varen
eene edele dinc ende ene goede
dat es blide aermoede
dient sine clene dinct sekerlike
nemmermeer en wert hi rike
levestu nader naturen recht
dune werds nemmer aerm echt
sulc es vander aermoede
comen te wel groten goede
so begonde eerst ter stede
eersten sine keytivechede
alse du eten souds teere stat
eer sie met wien eer du weets wat
dbegin daer salecheit angaet
dats dat een kenne sine mesdaet
ende hi altoos niet en winke
en si dat hi omme sterven dinke
overdranc noch overate
noch vrouwen van sconen gelate
ende andere weelde dit es bescreven
en geven el niet dan soete leven
ende nemen wijsheit ende mate
van weelden coemt dicke onbate
evele quale ende meneghe mort
hier enden wi epycurus wort
hier naer alse darius doot was bleven
heeft alexander upgeheven
die perse clederen die perse crone
ende liet die zeden van machedone
dit selve dede hi mede pleghen
sinen baroenen diere seiden jeghen
hi hadde vele wijf ende amien
die scoenste die hi conde gevrien
daer ghinc hi toe van nachte te nachte
alse hi wilde ent hem goet dachte
ende wart overdadich van spisen
om dat hi wilde in ghere wisen
dattem die luxurie ontsonke
of hi te lettel ate of dronke
in siere werscepe maecti spele
ende vergat siere wijsheit vele
hine achtes niet dat die rijchede
versmorde sine reine zede
den sinen wart hi een tyrant
niet coninclike alse een wigant
ende balch alsemen begreep dat
dat an hem qualike sat
toren haddijs ende verdriet
datmenne phillips sone hiet
ende men hem messprac ende seide
dat hi sine lantzeden verleide
filotas staerf omme dit doen
ende sijn vader permennioen
dus en maect rijcheit niemen goet
maer soe verdervet reinen moet
hier naer hevet hi de syten gesocht
ende met stride onderbrocht
ende oec alle die lieden aldus
die onder dien berch caucasus
harentare sijn gheseten
die wilt sijn ende lettel weten
ende noit man te voren dwanc
al wan hise an sinen ganc
mettien quam hi daer na
ten berghe van caspia
daer die x geslachte van israel
in gevaen laghen alse ghi wel
hier te voren lesen moghet
hoese god omme hare ondoget
dien van assyrien liet vaen
diese daer in hebben gedaen
scolastica seget doe tfolc vernam
dat alexander ghinder quam
sendden si boden ende baden
dat hi hem soude beraden
orlof te ghevene uut te vaerne
ende alse hi dit soude doen gaerne
vragedi omme welke mesdaden
si waren in alsulkere scaden
men seide si hadden gode verleit
ende oec so waert hem vorseit
dat si nemmermeer uut en quamen
doen besloot hise alle te samen
met dicken muren die coninc daer
ende bat gode al openbaer
oft sijn geheele wille woude
dat hise daer in besluten soude
daer gingen die berghen tsamen
al wildemen dat si niet uut en quamen
of god dit dor den quaden dede
wat sal hi doen dor des goets mans bede
nu setti hem henen metter vaert
ten porten van caspien waert
solinus doet ons verstaen
hoe die porten sijn ghedaen
hi seghet hets een gehouwen pat
viii milen lanc een nauwe gat
cume maghere een wagen liden
so sijn daer an beeden ziden
roetsen gehouwen neven de wegen
die altoos te traenne pleghen
van zouten watre dat verhart dare
wel na gelijc oft ijs ware
ende dits so glat dattie inganc
te moylijc ware ende te stranc
nochtan buten an beeden ziden
so es xiiii milen lanc dat liden
so sandich dat men indien pat
en vint en ghene sake nat
so comere serpenten gecropen
voer tgat men can hem ontlopen
so dattere niemene an en lijt
en ware anden wintertijt
alse alexander dat besochte
datmen elswaer niet en mochte
die porte liden van caspia
riep hi sine ridderen bet na
omme dat hi wilde verstaen
wie dariuse hadde verdaen
ghi heren sprac hi ic bem vro
dat mi comen es also
dat mijn viant darius es doot
ende ic bem hem danc sculdich groot
den ghenen die dor mi dit daden
hem willic bidden ende raden
dat si hem hier nu openbaren
ic maecse hoghe heren te waren
dit sprac hi ende vro waren des
bessus ende narbasines
ende quamen beede tsamen vort
ende lyheden gheerre mort
beede hise hoghe hanghen hiet
ende seide hine ware versworen niet
want hi hem een wort niet en looch
hi maketse beede ghader hooch
een ander wart gevanghen mede
die den raet gaf entie mort dede
van dariuse omme dese saken
gaf hine darius broeder te wraken
doe dede alexander sciere
up tandis der riviere
een utermaten scone graf maken
van dariuse omme dese saken
ende eene veste hire maken hiet
binnen xii daghen ende langer niet
maecti eens muurs ommeganc
al omme ende omme vi milen lanc
volc nam hi uut someger stede
die cyrus wilen maken dede
die hi aldaer wonen hiet
ende alsomen bescreven siet
maecti xii alexandrien
die hi veste ende dede vrien
in somen liet hi van sinen here
die onnutte waren ter were
of die alte pijnlijc waren
ende inden muur dedi te waren
in griex houwen ende dat ghone
sprac alexanders jupiters sone
aldus dedi in elke stede
dit was dulle behendichede
dat hi der menscheit vergat
ende hi nochtan dranc ende at
eens sat hi in eene feeste
ende dranc ende mettem de meeste
so dat hi al dronken waert
ende somech ander prince vermaert
so dat si calleden allegader
om phillippe sinen vader
si begonsten den vader loven
maer hi trac hem vele boven
ende verhief hem harde sere
dat meeste deel was mettien here
alse die smeekers noch pleghen
clitus die was hem daer jegen
ende peinsede dat hi spreken soude
want hem die coninc best horen woude
ende was vele an phillips zide
die coninc wart bevaen met nide
eenen spiet hi geprant
dien een knecht drouch in sine hant
ende stiveldene daer uptie stede
die out was ende vromech mede
doe riep hi daer hi doot lach
sie wat di phillip helpen mach
des anders dages doe hi nuchter was
ende hi hem bedochte das
wildi hem hebben ghedoot
ende custe sine wonden root
oec haddi hem selven versleghen
maer sine vrient die stonder jeghen
want hi hem bedochte das
dat sijn suster sine amme was
ende hi permennione ende filoten
doot hadde uten ghenoten
een groot deel dit ginc hi claghen
hieromme en at hi binnen iii dagen
onthier ende hem there bat des
entie wise calistenes
die aristotiles jongre was
ende mettem in scolen las
ende niewinghe te hem was comen
omme te radene te sire vromen
daer naer alse hi them selven quam
ende hi den moet van orlogen nam
verwan hi twerande liede
die hem upgaven ende brochten miede
doe gheboot hi daer ter stede
datmen over god anebede
calistenes lachterde hem dat
ende seit dat hem dat messat
dus wart alexanders gram
ende teech hem alse hijt vernam
dat hine wilde daer verraden
ende dedem sonder ghenaden
afsniden alle sine lede
nese lippen ende oren mede
so dats elken man afdochte
diene anescouwen mochte
nochtanne sloot men tiere stonde
in eene hutte met eenen honde
dat men sien mochte daer in
omme te vervaerne der lieder zin
doe lismacus dit versach
want hi sijn meester te wesene plach
ontfaermets hem dat hine onthoget
aldus sach omme sine doghet
omme te cortene sine pine
gaf hi hem den cop met venine
alexander balch omme dit doen
ende dedene werpen vor eenen lyoen
diene nochtan liet leven
dus hevet hem alexander verheven
hiertoe vele der hoghere heren
waren ontset van haerre eeren
ende over verraders verdaen
want sine over god niet wilden ontfaen
hier na sette sine vaert
alexander te indien waert
dat tmeeste lant es sekerlike
van alder werelt namelike
xliiii manieren van lieden
hevet in horen wi bedieden
ende vm grotere steden
hadt vul sere van rijcheden
al sonder teylant tamperbaen
daer x steden binnen staen
dies hilt die meneghe sekerlike
vor terdendeel van erderike
daer sijn der wondere in so vele
dat het gaet al uten spele
so hoghe bome dat gheen man
es diese overscieten can
alse alexander quam int lant
quamen hem te gemoete thant
porrus boden die brieve brochten
die aldus spreken dochten
wies vermeetstu di dompelike
dattu moyen wilds mijn rike
ic rade di in alre wijs
dattu peins dattu mensce sijs
ende en doe niet jeghen die gode
du moges weten bi onsen gebode
wie dat wij sijn wel ter cure
up ons mach niet die aventure
hier omme hetic di metter vaert
dattu keers te grieken waert
ende laet di daer mede genoeghen
want hat ons moghen gevougen
het ware langhe sonder waen
van onsen vorders onderghedaen
maer want onwert es als een slijc
ende onser rijcheit ongelijc
ne sochten wijt niet noch en soeken
alexander en wilde niet roeken
deser brieven want hi wale
kende dreghen ende overtale
justinus scrivet dat hi vernam
doe alexander in india quam
dedi siere ridders ghesmide
entie scilden an hare zide
ende haer arnasch selverijn maken
sciere daer na began hi naken
ere stat die visa hiet
die en wilden hem weren niet
up haren god liber bacus
verlieten si hem ende lietent dus
dies hiet die coninc dat mer vermede
vort daer bi leden si teere stede
alt volc daer een berch leghet
die men bi namen heilech seghet
ende lach niet verre vander port
ghene berch es alsemen hort
met wedewinde met wijngaerde
so scone ghecleet ende so waerde
sonder toedoen van helpe van manne
van dier steden voer hi danne
in eere coninginnen lant
die cleopholis was ghenant
soe gaf hare up ende al haer rike
maer soe vrijede hare cortelike
want soe sconinx wille dede
dus wart soe vri ende haer lant mede
oec wan soe an hem enen sone
hiet alexander entie ghone
was sijnt coninc van ynden
porrus alse wijt bescreven vinden
es comen met groten here
up alexander alse ter were
ende alexander metter vaert
ende sijn volc traken darewaert
entie scaren vielen te samen
die grote scade daden ende namen
maer ten beghinne dits mesfal
wart daer dorscoten bucifal
alexanders lieve paert
van porrus hant doe wert vervaert
menech griec ende droeve sere
te hulpen quamen haren here
die grieken daer hi stoet te voet
daer storte menech man sijn bloet
doch holpen si hem alsonder dere
alexander liet alle were
ende nam biden sterte sijn paert
ende slepet ter ziden waert
want hi ontsach des ghelovet
dat dynden souden hebben gerovet
ende dat en wildi om geen goet
hi trac achter over voet
ende men maecte daer te hant
van xxx daghen een bestant
tusscen den heren binnen der stonde
machmen genesen de gewonde
entie dode na haerre werde
bernen ende bringen ter erde
binnen deser tijt heeftem beraden
alexander harde wel bi staden
dat hi porruse met prighe
bestaen wille met eenen eenwighe
ende ontboet hem en ware geen ere
dat lantsheren also sere
aventuren een groot here
maer elc come up anderen ter were
porrus waes blider dan gheen ander
want hi horet dat alexander
ne was maer iii cubitus lanc
ende hi v staerc ende stranc
ende hevet den camp daer gelovet
up aventure wient cost sijn hovet
alexander eer dit leet
hevet hem ontekent ende ontcleet
ende es comen in porrus casteel
alse oft hi wilde wijns een deel
daer copen ende vleesch daer mede
porrus vragedem tier stede
wat alexander dade te waren
ende hoe out hi ware van jaren
alexander weder antworde ghevet
ghelijc den ouden dat hi levet
in sine tente naer sine maniere
waermt hi hem bi eenen viere
doe wart hi vro omme dat hi soude
vechten jegen eenen van groter oude
want hi jonc was ende verwaent
wats dat porrus dattu waent
dat hi dus mercte sine jaer
alexander antworde daer naer
dat hi een mate ridder ware
ende en wiste niet al clare
wat dat alexander dade
porrus wart al daer te rade
dat hi hem hevet enen brief gegheven
daer groot ghedreech in stont gescreven
ende belovedem grote have
updat hine alexandere gave
ende hi swert hem saen mettien
dattene alexander soude sien
daer naer alst ten campe quam
ende men den eenwijch anenam
was in twifele elke scare
langhe wie int scoenste ware
maer alexander was uptie hoede
ende porrus soude met stouten moede
up sijn volc sien die waren vro
ende alexander stakene do
metten zwerde dat hi vel
ende hi up hem wan dat spel
want die wonde was so groot
dat volc van ynden upscoot
ende wilden wreken dat
so dat alexander hem bat
dat sine eene wile horden
ende verwan so met worden
dat si hem worden onderdaen
ende sijn hem in hant ghegaen
alexanders ystorie seghet
vanden campe alst hier leget
maer justinus doet verstaen
dat indien wighe sonder waen
daer bucifal staerf dat daer ter stont
porrus wart harde sere gewont
want hi van alexandre gevaen was
ende so sere droeve das
datmen an hem cume verbat
dat hi hem gansen liet ende at
ende doe hi al was genesen
dat hem alexander met desen
sijn lant weder gaf in vreden
ende hi hem maecte twee steden
alexandrie ende bucifalline
inde eere sijns ors dat in de pine
porrus doodde ende daer na
was gheheeten nycia
in porrus here was te voet
xiiiim volx stout ende goet
ende ix hondert waghenen groot
ende alle gebatelgiert ter noot
ghemannet ende in elker ziden
met scaerpen sickelen die sniden
mede te dorriden een here
cccc olyfanten ter were
alle met torren staerc ende groot
ghewapent ende gespiset ter noot
ende daer inne liede met gescote
dit was eene staerke rote
porrus die hadde eene zale
daer in waren weetmen wale
xxx colummen groot ende lanc
machijs fijn goudijn niet gemanc
die weeghe met goude verdect
vingers dicke al dore getrect
een goudijn wijngaert machijs de branken
goudine bladen goudine ranken
die druven gemaket wale
van mirauden van cristale
waerdereuben cameren vele
die weeghe vul van allen spele
carbonkelen ende margariten
die dueren leestmen inder viten
waren yvorijn alle ghemeene
die balken waren van eybene
met cypresse verhemelt al
beelden vele groot ende smal
fijn goudijn ende niet hol nochtan
ende indie hant elc goudijn man
enen nap oec goudijn drouch
enen platanus oec groot genoech
al fijn goudijn indier gebare
oft ene guldine linde ware
nappen van precieusen steenen
kerstalijn sachmer menech eenen
scats was daer vele uten lude
diere ghesteente diere crude
dit ende meer alsict bevant
vant alexander in dat lant
nu dede alexander sijn here
met goude al decken na sinen ghere
alle ponyoenen alle banieren
hiet hi fijn goudijn visieren
so vele gouts was daer ten stonden
dat die ridderen gevoeren en conden
m elpendieren te waren
voerden den scat metten scaren
al was goudijn dat ghesmide
vanden beesten die blecten wide
alle die waghenen vanden here
waren ghezeghelt vandier were
daer waren xiic kerren
die hem volgeden van verren
ende xxx dusent ridderen up orssen
stout ghenendech inder porssen
ende ccc m volx te voet
die ter were waren goet
l mulen staerc ende rasch
die voerden des coninx arnasch
ende iiim kemelen mede
die voerden ridders arnasch ter stede
kemelen buffelen drommedaris
iim die altoes dat waer is
achter there voerden spise
die last was niet te telne lise
doe voer hi vort metter baniere
ende dwanc an hem lande viere
mettien wilden alle die heren
van grieken te lande wederkeren
maer alexander sprac hem so an
dat si hem gheloveden dan
te vaerne daer hi wilde varen
doe quam hi teere rivieren te waren
daer hi bi voer indie zee
daer in dwanc hi lieden mee
die wilen hercules die stoute man
doe hi tlant van india wan
daer gheset hadde ende gelaten
vreselijc ende utermaten
quamen si hem int ghemoet
met lxxxm mannen goet
ende lx dusent ridderen up orsse
doch verwan hi hare porsse
entie hem ontronnen mede
belach hi in eene stede
die subdracas bi namen hiet
daer clam hi up vor al tgediet
ende spranc vanden mure mede
midden indie vaste stede
daer hi hem werde alleene
jegen menegen man ghemeene
maer aldaer wart hi ghescoten
van eenen vander indscher roten
met eenen spiete beneden der speene
dien loeste hi van hem alleene
uter stat hebbene ghedraghen
sine vriende ende sine maghe
ende alt volc versleghen doot
vander stat cleene ende groot
maer swaerre was in gere stonde
die ersatre dan die wonde
hier seidi ende bekende wale
al seghet alt volc met eere tale
dat jupiter mijn vader si
dese wonde seget mi
dat ic bem een stervelijc man
swaer waest hem eer hi gesonde gewan
ja doch alse hi was ghenesen
ghereeddi hem saen naer desen
ende sendde weder in babylone
polipericon met here scone
want hire mede was verladen
selve hevet hi hem beraden
dat hi te scepe ginc mettien
ende wilde die grote zee besien
wat landen daer gelegen sijn
ende alse ons scrijft sente augustijn
hevet hire eenen hooftrovere gevaen
die hiet bi namen alse wijt verstaen
dyomedes alexander hem vraghet
wat verwoetheit dattem jaghet
dat hi rovet emmermee
alse hi vaert neven der zee
met desen worde so antwordi
wat duvel so jaghedi
dattu die werelt roves aldure
ne maer omme dat ict a venture
met cleenre menechte heetmen mi
rovere ende dief daer bi
ende di heetmen coninc ende here
omme dattu heves lieden mere
sente augustijn lijet des mede
ende seit doet woch gerechtechede
soos conincrike na mijn geloef
grote diefte ende groot roof
ende heet rovers naer dit wort
die telene roven ende geven vort
binnen desen es die mare gelopen
van alexandere in ethyopen
ende canday die coninghinne
die behendich was van zinne
hevet eenen maelre ghesent
die alle dingen te scrivene kent
ende heet hem setten daer ane
dat hi alexanders ghedane
wel bescrive ende sonderlinghe
ende hi hare dat beelde bringhe
want alexander hadde daer te voren
hare ghesent alse wijt horen
lettren up vriendelichede
ende soe hem weder also mede
ende prosente oec niet cleene
hout ende gout ende diere steene
selsiene voglen ende diere
van harde menegerande maniere
hier binnen dit ghevallen es
dat haren sone candales
sijn wijf afghenomen waert
ghevloen quam hi an die vaert
tote alexander omme ontset
so dat alexander set
tholomeus in sine stede
ende seide van hem selven mede
dat hi antygonus ware
een mate ridder van diere schare
tholomeus in coninx ghebare
seide antygonus nu vare
ende staet desen man in staden
alexander was saen beraden
iiim ridderen teere scaren
nam hi ende es woch gevaren
ende ontsette die joncvrouwe
candaulus quam up goede trouwe
ende danckets tholomeuse sere
die doe antwordde alse here
dat hi siere moeder wilde sien
maer eert quam also te dien
wilde hire senden antygonus
dies was blide candaulus
dus voer alexander aldare
ghelijc oft antygonus ware
alst die moeder hevet vernomen
es soe jegen den sone comen
ende helsede alexandere sere
ende leeddene om hem te doene ere
in hare cameren tallen steden
ende togedem vele rijcheden
alexander antwordde te dien
hi hadde meerre wonder gesien
in grieken vele dan daer ware
doe sprac die vrouwe openbare
ic wane du alexander sijs
in bem sprac hi in gere wijs
doe leedde soene in eere stede
daer soe hem sijn beelde sien dede
ende seide spiegle di hier inne
ende merc dan dat canday die coninginne
vroeder dan alexander si
so sere ontsteken wert hi daer bi
dat hi clagede openbare
dat hi sonder swert daer ware
neen sprac soe die coninginne
nu wes onvervaert van zinne
du hilts trouwe minen sone
ende ic sal di lonen dat ghone
antygonus heete di een ander
maer du best mijn alexander
soe brochtene weder in sijn behout
nochtan wildene met gewout
die joncste sone doen vanden live
die porrus dochter hadde te wive
dit was al bin eenen jare
dat geviel dusdane mare
want inden meye bleef darius
in julius daer na verloost porrus
ende inden oest die daer na quam
alexander mettem nam
c ende l heren van inden
die de corte weghe kinden
ende tijdde weder alse die wilde
besien die grote zee die wilde
dor die heete droghe zande
die cerces sijn ende vele lande
dat sijn lieden seggen clerke
die eerst wisten van zijdwerke
indien weghe hadde noot
die here van dorste groot
maer een ridder water gewan
eenen helm vul entie man
brochten alexandere gedragen
alse dies eere wilde bejagen
die ghoot die coninc uut voer there
ende benam menegen den ghere
daer naer quamen si tere riviere
van also bittere maniere
dat no man no beeste en mochte
daer bevant men ende besochte
dat een man meer dogen mach
dan eenech beeste onder den dach
sulcke lecten dor dien noot
cout yser ende sulc loot
some nutten si dor pine
olye ende sulc haer orine
omtrent noene quamen si twaren
an eenen borch doe gevaren
daer volc naect was van leden
alexander hevet ghebeden
dat si hem water wisen wouden
maer si schuulden alle behouden
over dwater scoot hi hem naer
maer emmer decten si hem daer
doe hiet hi sijns volx twee werf c
overswemmen wants hem wondert
ende alsi twee deel over waren
worden si verswolgen te waren
vanden waterpaerden daer
die hem maken daden mesbaer
alexander balch hem dan
ende dedere sine leetsman
c neemen entie sciere
werpen mede indie riviere
altehant worden si verslonden
doe saghen si ten selven stonden
die hem wijsden water goet
alsi quamen toter vloet
hadden si ghenouch den nacht te doene
hem te verwerne jegen die lyoene
tygren paerden linx ende beren
daer si hem sware jegen verweren
alse alexander aldaer quam
daer hi soete water vernam
slouch hi sijn getelt gereet
viii milen lanc ende viii breet
ende ontstac xvsupc viere
want dat ontsien bitende diere
doe quam daer menech scorpioen
cerasten die noch leedere doen
daer na serpente menegertiere
nu blaeuwe geluwe rode nu sciere
nu wit nu swart nu goudijn huut
alt lant wart van hem geluut
daer naer sijn comen serpenten
up thovet gecammet uptie tenten
som met enen hovede som met drien
hare ogen blecten in haer sien
ende alexander die visiert
datmen there batelgiert
al omme met scilden ende staen ter weren
met scaerpen spieten ende met speren
hi verloos in desen gevechte
dertich ridderen ende xxx knechte
lyoene wit quamen daer naer
groot alse ossen over waer
die slouchmen met spieten doot
daer naer quamen eyteren groot
ende menege grote panthere
daer naer quamen up dat here
vledermuse met groten scaren
alse groot alse duven waren
daer naer quam daer een dier
meerre dan een elpendier
met drien hornen ende zwart
eert aldaer gevellet wart
hevet xxxvi grieken doot
ende vertreden cleene ende groot
liii andere mede
die verloren hadden die lede
cume waest met spieten dorsteken
musen quamen daer na gestreken
meerre dan vossen alse wijt weten
so wat beesten dat si beeten
dat moeste altehant doot wesen
maer lieden mochter af genesen
hier omme dede alexander dan
raetbraken sine leetsman
omme dat datse twilt vertere
want si verderven wilden sijn here
van desen lande so quam vort
alexander toter port
daer die portren hem ontboden
dat mense met wapine conde gedoden
doe schoten si gevenijnde pile
dat ontgouden vele ter wile
ende tholomeus wart gewont
maer alexandere was tier stont
in drome ghewijst een cruut
dat alt venijn dreef uut
doe quam hi up te hoghen steene
daer waren groot ende cleene
lieden ghevloen men seide hem dat
dat hercules wilen besat
ende met eere groter erdbeven
so was hi danen verdreven
alexander want metten sinen
al quaemt hem te grotere pinen
vort quam hi daer stonden de pale
fijn goudijn ende niet van stale
die liber bacus ende hercules
daer setten alst bescreven es
want si tlant so verre wonnen
daer wildi weten ende connen
weder dat die beelden waren
so hol so vul doe vant hi twaren
dat si maetchijs waren goudijn fijn
doe quam hi metten here sijn
daer hi een dier sach sonder saghe
den rigge getant alse ene zaghe
met tween hoveden staerc ende groot
dat beet hem twee ridderen doot
dat was met hameren doot geslegen
want geen spiet en dochter jegen
daerna quamen si teere riviere
alsi aten quamen elpendiere
gelopen vele ten selven male
doe hiet hi dien van tessale
dat si up hem souden varen
ende vele verkine ende zwine twaren
vor hem driven want si ontsien
den luut daer af dat si vlien
dus sloegen sire aldaer ter stede
viiisupc ende lxxx mede
hare tande namen si over proye
ende keerden weder met groter joye
bet vort quamen si indien dagen
daer si ru volc ende naect sagen
viii voete lanc hare maniere
die was altoos indie riviere
water drinken ende ro visch eten
alsi bet naer trocken omme weten
hebben si hem onder dwater ghedect
van danen sijn si vort getrect
in een lant aldaer si vonden
lieden met hoveden van honden
hare tenten sloughen si daer
ende maectent van viere claer
mettien een groet storem uutbrac
die de tenten ontwee stac
entie brant vlooch uptie paerde
alexander bat dat hem niemen vervaerde
ende seide hets die tijt vanden jare
herfst ende winter sceden zware
hen doen ons die gode niet
mettien hi tfolc eten hiet
doe viel up hem die snee so groot
dattere si vsupc in bleven doot
mettien viel vanden hemele neder
gheheel vier ende zwaer weder
noch binnen drien daghen daer naer
ne saghen si die zonne claer
die ridderen seiden entie boden
het ware die gramscepe vanden goden
dat een man hem onderwonde des
liber bacus ende hercules
toverlidene so verre
hier omme so wart hi erre
daer na ten berghe van etyopen
quam alexander daer vant hi open
libers hol wie sore in quam
ten derden daghe hi ende nam
hier naer es alexander comen
daer hi volc hevet vernomen
ghecleet met huden van pantheren
daer vant hi dat en es geen sceren
edele balseme ende wierooc
wants daer vele wasset ooc
in dat lant haddi genomen goom
stont der zonnen enter manen boem
alse alexander daer bi quam
sach hi comen ende vernam
den pape vanden bedehuse daer
x voete wel lanc dats waer
swart getant alse een hont
oren dorebort daer talre stont
in ringhen met perlen hingen
ten coninc sprac hi vandien dinghen
waer hi reine so mochti gaen
wel aldaer die bome staen
hem allen hiet hi oec afdoen
hare dierheden ende hare scoen
die bossch stont bin enen mure
beloken die en was niet dure
daer ii bomen stonden tsamen
die men heilech hiet bi namen
die coninc deder in sinen ganc
ende sach die home scone ende lanc
daer swoer die pape openbare
datter nie reghen up comen ware
no dier no voghel no serpent
diere vele waren daer omtrent
ende alse verginge zonne of mane
dat die bome lieten trane
ter zonnen upgange heeftmen gehort
der zonnen boem seggen dit wort
alexander sonder gelike
eenech here van erderike
levende dat si di becant
en keerstu nemmer in dijn lant
navonds alse die mane upginc
sprac der manen boem dese dinc
alexander vul sijn dine jaer
ten naesten jare in meye dats waer
saltu sterven in babylone
dien du betrouwes sal doen de hone
des anders dages die zonne upginc
der zonnen boem sprac dese dinc
wiet di doen sal willic niet wroegen
hem soude die redene niet genoegen
laet di ghenoeghen ende vare hen
met dinen here te fasiaten
dijn moeder sal doen sware doot
ende liggen onbegraven bloot
dine zustre lange zalich wesen
laet di genoughen met desen
daer na die coninc ende sijn volc al
quamen gevaren in een dal
daer serpente waren genouch
dat elc an sinen halse drouch
mirauden menech scone ende fijn
diere van vele tierre sijn
daer naer quam hi onder diere
gevoet na lyoens maniere
ende vogle gripen quamer mede
ende daden hem grote pijnlichede
beede met speren ende met gescote
werde hem des coninx rote
beesten sloughen si clene ende groot
xviiim ghinder doot
daer naer alse tgeent leden was
quam hi upt water dat heet ecclinas
ende hevet ii milen andie wide
groot riet stont daer an elke zide
meerre dan men noit bome sach
geent riet vul olyfanten lach
die alexandere no sinen here
altoos en daden ghene dere
twater leet hi ende sine liede
met scepen gemaect van riede
alsi ghinder over quamen
ontfingene lievelike altesamen
ghene heren die wilde inden
wilde wijf si ghinder vinden
in een water met langen hare
wit scone ghehuut so clare
die dicken plaghen man te vane
ende te versmorne of te verslane
of met haerre luxurien groot
brochtsoese dicke wile ter doot
deser vinc alexanders twee
wit gehuut alst ware snee
van danen quamen si alle sciere
up ganges die grote riviere
die de bible fisoen heet
ende uten paradise gheet
die es so wijt men can dien
van oevere banderzide niet gesien
daer naer quam hi onder diere
dien uten hovede eene maniere
van hornen ragheden sonder zaghe
getant rechts alse eene saghe
viiim sloughen sire doot ter stede
ende iiiisupc ende l mede
nu hevet alexander dorstreden
wilde yndia ende es leden
ende quam aldaer hi porrus vant
te faciaten in een eylant
die sijns metten here ontbeet
alexander ghinder oec heet
hem dien hi hadde indie hant
bevolen al persen lant
dat hi hem dade maken
colummen goudijn ende sine saken
daer in alghader scriven dade
die voerdemen bi porrus rade
int upperste yndia altemale
verre over liber bacus ende hercules pale
ende x voete hoghere dan die hare
want hi vorder comen ware
omtrent m ende l man
verloos hi alse hi twonder dorran
vanden indscen conincrike
van siere condecheit spreect sekerlike
seneca in diere maniere
coninc alexander die fiere
ginc boven alle menscelichede
hi waende den hemel hebben mede
alse hi erderike hadde verwonnen
quam hem in sijn hooft geronnen
dat demetricus te waren
seide dat vele werelden waren
doe sprac hi ay mi keytive
dat ic noch in minen live
niet ene en hebbe gewonnen al
dats dat mi lange rouwen sal
nu hevet hi in yndia gelaten
eenen bailliu ende vaert sire straten
tote babylonien waert
daer so dwanc hi andie vaert
amasonia der mageden lant
dat si hem cheins gaven te hant
boodscap quam hem inden wege
dattem brochten des lands zege
die boden van al afferike
van carthago der stede rike
van spaengen van cycile
van gallia van over menege mile
van sardayne ende van ytale
ende dese boden altemale
beiden sijns in babylone
met meneghen prosente scone
doe haeste hi hem daer ten perlemente
alse die alle die covente
vander werelt wilde ontfaen
alse hem te sine onderdaen
teerst dat hi der stat bi quam
een warsagere hem benam
dat hi niet voere inde port
want daer laghe an sine mort
hier omme heeft hise gelaten
ende voer over ter eufraten
in eene stat die burcia hiet
want men daer doe en woende niet
ataxarcus seide daer jeghen
men soude ghene waersagers plegen
no haren worden geloven niet
want mer vele loghenen ziet
om dese wort es hi te waren
te babylonien in gevaren
doe sprac die waersagere corbares
taerchste dat anden mensce es
dats dat elc man menechwerven
plomper es te siere bederven
dan hi es in eens anders doene
alse binnen quam die degen coene
ende hi ten gerechte daer zat
clagheden si vor hem dat
groot volc over sine bailliuwe
ende vrageden twi mense so verduwe
altehant voer alle die boden
hiet hi dat mense soude doden
te wive so nam hi daer na
darius dochter ene hiet staura
enten edelen grieken mede
hiet hi nemen daer ter stede
van allen lande die edele magede
entie scoenste die elken behagede
doe riep hi sijn ridderscap te samen
ende elken galt hi bi namen
ende gaf hem scat ende ander goet
vele ende ghenouch alse hem bestoet
die oude ridderen scalt hi quite
ende hevet vervullet met vlite
hare stede met jongelinghen
die hier jeghen sere ghinghen
omme dat hi die oude verliet
ende baden verlaet omme niet
want hijs altoos niet en dede
dor vriendscap noch dor bede
in desen sijn hem lettren comen
vander moeder die hem nomen
antipater over verrader
ende soe bidt dat hi hem algader
voer hem wachte want soe ontsiet
dat hi hem lichte scaden sal iet
om dit alexander ontboot
antipater dat hi om ghene noot
ne late hine come vort
tote babylonen indie port
antypater die was des gram
ende inden weghe daer hi quam
dedi maken een venijn
hen mochte geen staerker sijn
bin desen voer weder ende vort
alexander buten der port
doe ontstaerf hem een efisioen
dien hi minde voer alle baroen
want hi was so dorescone
dat men onder sine crone
jongelinc ghenen vant sijn gelike
dien beweendi langhe vriendelike
een graf dedi maken den man
daer hi vele scats leide an
dat coste xiim talent
nochtan gheboot hi daer omtrent
hem allen up swaer gebot
dat men dien hilde over god
van danen keerdi na dat
te babylonien indie stat
daer lach hi ledich ende sijn meeste
ende maecten werscap ende feeste
ende ontfinc van vele landen
die slotelen in sinen handen
entie ghiften die men hem sende
nacht no dach maectijs geen ende
nu hadde antipater sonen drie
cassander hieter een lesen wie
phillip ende jollas dander twee
dese plaghen min no mee
dan emmer te drinkene voren
ende daertoe waren si vercoren
dat die coninc den nap ontfinc
ende dranc na den jongelinc
antipater hadde sijn venijn
so staerc dat hi wilde seker sijn
eist dats die coninc iet gesmaect
dat hem emmer die doot naect
want men mochte gehouden dat
in copere no in yserijn vat
no in gheen vat upter aerde
dan indie ore van enen paerde
so sekere was hi an tgone
dat hi cassandre sinen sone
voren sendde sekerlike
omme macedone te houdene trike
hi haddem also voersien
dat tessalus die phisicien
sinen raet wiste ende sine kinder
dus was die mort gevisiert ghinder
alexander was ghebeden
tetene in eere steden
met thessaluse diene ontfinc
hem ende al dat mettem ghinc
daer was feeste meer dan feeste
ende gherechten die alre meeste
entie dierste diemen vant
den wijn hadden inde hant
phillips ende jollas sijn broeder
die der mort waren vroeder
want hem die vader hadde geleert
alse hi van wine ware verkeert
alexander scincte die een
die ander proevede alst wel sceen
den wijn die van venine was reine
ende doe dropere in die fonteine
daer tfenijn in was gheminct
mettien ment den coninc brinct
dien indien toge ter middewaerde
een steke quam diene vervaerde
want het ginc hem inden live
alse die steke van enen knive
hi creesch van groten mesbare
die sine waenden dat het ware
van dronkenscap eene nope
ende bleven indie hope
maer het was mort ende laghe
hi heet dat menne woch draghe
half doot was hi doe menne wech drouch
zwaerlike getorment genouch
ende was van steken so verswaert
dat hi dicken bat om een zwaert
omme te cortene sinen torment
sine vriende die hem omtrent
stonden ende hare hant an hem daden
dochten hem also sere scaden
of alsine hadden gewont
nochtan haddem in cortere stont
dat gedromet daer hi lach
alst quam anden vierden dach
wart hi geware sonder waen
dat sijn leven ware gedaen
ende seide ic kenne mijn gheval
mijn geslachte al meeste al
dat van achillese es comen
hevet sinen ende ghenomen
omtrent sine xxx jaer
ende metten evele harde swaer
die ridders seiden hi ware verraden
ende riepen met overdaden
bestu ons aldus met morde
gherooft die dit geselscap scorde
saelt menegen costen doen dat leven
want dine gelike wart nie verheven
mettien hem alexander dede
draghen in een hoghe stede
daerne mochten alle die sine
sien liggen in siere pine
daer hise alle hiet comen te heme
ende hiet dat ment niemen beneme
men liet hem cussen sine hant
daer quam menech stout wigant
met heeten tranen met naten ogen
die jammers vele moesten gedogen
in dat uterste hi bat
dat menne dragen soude na dat
met specien gebalsement wel
sinen lachame ende nieweren el
dan in lybia int monster scone
aldaer ammon staet metter crone
sine vrienden hebben hem gevraget
wie hi wille dat crone draget
na hem in sijn conincrike
sint hem staet dus jammerlike
hi seide den besten ende nadien
ne noemde hi desen no dien
no weder hercules sijn kint
no sinen broeder een twint
no tkint dat roxanes drouch
die doe ginc swaer genouch
want het dochtem sijn onnere
dat sulc een prince sulc een here
maken soude eeneghen here
hine ware werdich alre eere
sulc goet haddi te latene ommare
in iemene dies onwerdich ware
ten sesten daghe ontfiel hem de tale
doe nam hi mids indie zale
sijn vingerlijn ende gaeft perdiken
dies waerre vele vanden riken
die wanen wilden openbare
dat hi naer hem coninc ware
ende dat alexander wilde dat
scolastica spreect teser stat
dat hem gaf die zuster sijn
drinken dat staerke venijn
ende dat doe hi verloos de sprake
dat hi selve sine sake
bescreef ende al sinen wille
want hine wilde lude no stille
dat emmermeer oec sijn gelike
quame in sijn conincrike
maer xii coos hi siere gesellen
die hem int herte best bevellen
ende gaf elken daer sijn deel
van sinen conincrike geheel
maer dit was niet het moeste keren
want iiii alleene blevere heren
in hoymaent die julius heet
staerf alexander alsement weet
in sijn xxxiiiste jaer
boven allen menschen moede dats waer
so was hi van herten meest
daermen af hevet verheest
boven allen menscen mogenthede
so behilt hi die upperste stede
die sine ridderen met sinen trooste
in grotere vresen so verlooste
al haddi al puur naect gewesen
hem dochte si waren ghenesen
weltijt so sine anesaghen
noint gesciede in sinen daghen
dat hi bestont eeneghen man
hine was die ghene diene verwan
noint bestont hi veste no stat
hine maketse moede of mat
noint volc quam hem te gemoete
hine waerpt al onder voete
verwonnen wart hi doch int ende
niet met wighe no met genende
maer verradenlike vanden sinen
diene dus daden veninen
men leset dat hi hadde eenen steen
dattem venijn altoes en gheen
wie sone drouch mochte gescaden
maer alse hi dus was verraden
wart hi hem des nachts bestolen
omme dat die mort bleve verholen
ende als tfenijn was indie aderen
enter naturen was geen vergaderen
was hi hem weder anghedaen
dus es hem die aventure vergaen
alse te babylonien was mare
sine doot al openbare
indie bloeme van siere joghet
ende int beste van sire doghet
wart droeve ende stille aldie stat
sine wilden niet geloven dat
die lieden die verwonnen waren
dat dat waren vraye niemaren
ende waenden in haer gedochte
dat hi sterven niet en mochte
want sine in so menegher laghen
verlosset vander doot saghen
maer doe si wisten wel albloot
dat hi sekerlike was doot
so beweenden sine allegader
ghelijc oft hi ware haer vader
doe darius moeder wiste dat
daer naer soe nemmermeer en at
maer sine geborne griexe maghe
sine maecten en ghene claghe
maer si waren in sulkere ghebare
alse oft haer viant doot ware
darius dochter oec sijn wijf
die nam siere ammen tlijf
omme dat soe hare seide an
na sine doot te nemene man
rouwe groot ende hantgeslach
menech weenen ende geclach
daer dat rommans af spreket scone
maecten die van babylone
ende dat es gheveinsde sake
want ic segt in waerre sprake
die dode en hevet ghenen vrient
want al dat men ter werelt dient
dats algader omme ghewin
ende anden doden es meer no min
die naer alexandere bleven
saghen hoe dat si bedreven
hare dinc so ghemeenlike
waer bi dat si bleven rike
doch so street men daer een ure
omme des doden sepulture
die grieken wildene te hant
overvoeren in haer lant
so dat si over een des draghen
dat si jupiterre des vraghen
die hiet datmen soude den vrien
graven tote alexandrien
in egypten in sine stede
die hi selve maken dede
aldus wilde der jupiter
daer maecte tholomeus socher
een graf scone ende diere sere
alse betaemde sulken here
nu hort van alexanders zeden
menne vant van meerre wijsheden
noint coninc in sinen tiden
haddi hem conen vermiden
den wijn te drinkene te sere
ende hadde die grote here
also ghemate gesijn van zeden
in sine uutnemende rijcheden
alse hi was in aermoeden
ter noot en condem niemen bevroeden
maer inder weelden was hi sot
ende waende ende wilde wesen god
emmer haddi vroe ende spade
vii manne te sinen rade
alse hem aristotiles hiet
ende alse hem zwaers uplach iet
so nam hi elken dan alleene
ende seidem sine dinc al rene
ende hevet sinen raet ghehort
dus onthilt hi elc mans wort
ende danne so nam hi ten lesten
den gansten raet enten besten
so hijt naest conde ghesien
ende aventuurde dan dien
nu eist al niet nu es hi doot
die so staerc was ende so groot
hort van hem noch een bispel
wat hem mede oec ghevel
doe alexander wilde bevinden
die wonderlike zee van ynden
sette hi daer toe sine hant
te winne der bracmannen lant
si senden te hem dusdanen brief
wi hebben verhort ende hets ons lief
onverwonnen coninc here
dine orloghe ende dine eere
ende dijn geluc ende dijn gevouch
maer wat sal hem dijn genouch
dien erderike dinct te cleene
wine hebben rijcheide gheene
waer omme dattu iet wouts
twi du up ons vechten souts
onse goet es al ghemeene
onse rijcheit dats spise alleene
over die diere cledere fine
ghenoucht ons wel ene slavine
onse wijf sijn niet geblancket
om ons te genougene te bet
want wimpel cledere ende crone
dats last ende ne gheene scone
want scoenheide en es niet
els dan ons nature liet
anders huus wi noit en sochten
dan hole ende haghedochten
daer in wonen wi alse wi leven
daer liggen wi alse wi doot sijn bleven
coninc hebben wi dans niet bidi
dat met ons enechs rechts noot si
ne maer alleene omme edelhede
wat salmen rechten teneger stede
daermen altoes niene mesdoet
alexander die was vroet
alse hi vernam hare vite
liet hise van orloghen quite
doe screef alexander dus
te haren coninc didimus
menich waerf hebwi gehort
van uwen zeden menech wort
dat u leven niet nes mede
na die ghemeene menscelichede
entie niemare van desen
dinct ons ongelovelijc wesen
hier omme senden wi di dese brieve
ende bidden di dor onse lieve
oft waer si dat gijs ons maect vroet
ende of ghijt omme leren doet
ende alse wi seker sijn van dien
oft ons also mach gescien
dat wire ons an mogen keeren
want eene vrije dinc es dat leren
ende wijsheit en scaet groet no clene
alsemense bringet int gemene
gelijc dat niet en scaet den brande
alsemen kersen menegerande
daer ane ontsteect daer men af ziet
dan scaet den eersten viere niet
dus eist bider wijsheit dan
alser menech leeret an
didimus antworde ten dingen
onse boden die tote di ghinghen
versmadestu alse die ommare
van ons hads alsulke mare
nu soudstu van mi verstaen
alle die waerheit sonder waen
bracmanne leden een simpel leven
onreinecheit es danen verdreven
sine souken dinghen niet
els dan die nature gebiet
simpel es onse lijfnere
wine sijn van gere groter tere
noch van leckeren morselen
maer onder ons eten wi ende deelen
sulc alse die erde geeft talre stont
ongedolven ende ongewont
wine eten ghene dinc die levet
ende hier bi eist dat niemen hevet
met ons altoos geene ziechede
oec es met ons altoos mede
dat niemen an andren hulpe doet
want even rike ende even goet
sijn wi alle talre tijt
ende des leven wi sonder nijt
onder ons es effene aermoede
dus sijn wi alle rike van goede
met ons en es gheene wet
wanter niemen mesdaet ne smet
aerbeit daer wasdoem af coemt
es met ons al ongenoemt
want gierecheit es sere quaet
wien so soe int herte gaet
bringet soe in aermoeden ende in scenden
want haer bejach en mach niet enden
so soe meer te hope trect
so soe meer up have mect
alleene dat wi niet en begheren
dats onse ende alsonder deren
wi slapen sonder sorghe gheene
wine heeschen groot no cleene
dienst van niemen wi sceldent vri
sonder dat onse vleesch si
onser redenen onderdaen
het dinct ons felheit sonder waen
onder te dwinghene onse gebure
die ons die moeder die nature
broeder maect ende onse ghelike
entie de vader van hemelrike
te siere erven geroupen hevet
daermen euwelike in levet
in onse hole leven wi sochte
want daer noit storem scaden mochte
wine pleghen geere cledre diere
wi sijn ghedect met paupiere
ende met reenre scaemten mede
vrouwen niet omme onsuverhede
ne willen wi hebben no minnen
ne maer alleene omme kinder winnen
dus stervet niemen omden vader
ende met ons nes altegader
metten doden gheene feeste
hets al eens mindste ende meeste
dats u doen ende uwe zede
hier an leggedi uwe rijchede
ghine laet der erden te waren
niet ghebruken vanden haren
ghine ommelegget in selvere in goude
dat vleesch dat hare wesen soude
gheene plaghe in onsen lande gaet
want wine ontreinen met gere daet
die lucht daer plaghen omme gescien
die wedere entie winden plien
na dat saysoen vanden jare
genougelike te houdene thare
met ons nes medicine gheene
dan cranke spise entie reene
want vasten doet evel ghenesen
ende het doet oec ghesont wesen
dansen tornoye spel van dieren
ne plegen wi in ghere manieren
no wine varen nieweren el
om te siene alsulc spel
die werelt entie hemel mede
geven ons te siene ander scoenhede
dats die hemel scone ende claer
met sterren versiert hier ende daer
die zee van puerperine ghedane
die visschen met springen ende met slane
spelende int water harentare
ende so merken wi van hare
hoe soe die erde harentare
omhelst oft haer zuster ware
ons genoucht te scouwene ane
die mersche van groenre gedane
daer scone bloeme staen onder voete
die so wel rieken ende so soete
dit voet beede ogen ende zin
ende dit hevet vele ghenouchten in
ons genoughen die foreeste
daer grote bliscap ende feeste
die vogeline met haren zanghe
in driven lude ende langhe
daer sijn der naturen scoenhede
vul weelden ende rijcheden mede
wine varen bi lande no inde zee
omme ghene copinge nemmermee
want rijcheit van vremden lande
ne doet ons nemmermeer de scande
dat soe verwinnet onsen zin
anders no meer no min
ne willen wi vanden erdscen goede
dan vri in blidere aermoede
wine leren niet scone spreken
want daer ane liggen treken
want logene cleet men so scone
datmer bi coemt dicke ter hone
alsemen den mesdadegen onschult
enten juge also verdult
dat die onnosele moet vallen
so es die taelman van hem allen
gheprijst ende gheheten wijs
dit es een onsalich prijs
die de conscientie besmit
met ons ens algader niet dit
wi hebben simpele tale
die altoes waer seit ende wale
wine willen ons niet ter scolen keren
die niet sekers wisen no leeren
daer die eene partie weten doet
dat eere si dat overste goet
die andere die seget daer bi
dat genouchte van vleesche si
wine offren gode gene beesten
wine versieren met geere feesten
noch geenen monster no outare
ane u scijnt of god aerm ware
ende hi uwer gichten hadde noot
dits mesdaet ende sonde groot
god wille geheert sijn want hi es goet
met reinen dienste sonder bloet
metten worden inder bede
doet hi den mensche genadichede
want god die es selve wort
ende dat brochte die werelt vort
ende dat berecht ende behoet
alle dinc ende oec voet
dit minnen wi want ons gegeven
hevet den geest ende dat leven
want god es selve geest ende zin
ende hier omme no meer no min
sone wint men gods gemoede
met desen utersten erdscen goede
maer alleene in reine leven
ende hem lof ende danc al gheven
hier omme seggen wi talre tijt
dat ghi onsalich volc sijt
want ghine verstaet meer no min
dat vanden hemele es u beghin
ende ghi met gode ghemeene
maechscap hebt die niet es clene
maer met dorperliken saken
laetti u edelheit mesmaken
want ghi indes vleeschs genouchte
souct altemale uwe gevouchte
dat vander erden es geboren
ende dit hebdi voer al vercoren
ende doet so vele dor sine waerde
dat ghi ontreint lucht water ende erde
ende dat nochtan swaerre es mesdaen
ghi sijt van gode al afgegaen
ende eeret ende anebeet die dode
alse oft waren rechte gode
ende het sijn mordadege viande
die u bringen talre scande
alexander weder antwort
eist also seggen uwe wort
so sidi bracmanne alleene
ende indie werelt nes ne gheene
dinghen die sonder sonde leven
also alse ghi u hier hebt bescreven
maer want ghi u nemt te geere hure
der weelden die de nature
hevet ghegeven int ghemeene
dus so sidi goden alleene
of ghine acht up gode niet
want ghi ontsegt dat hi u hiet
dits bet dompheit na mijn lyen
dan leven van philosophien
dydimus sprac up dese dinghe
wine sijn gheene imborlinghe
van deser werelt maer gaste
want hier bliven wi niet vaste
maer wi sullen hier doreliden
alse die willen thuuswaert tiden
so licht ende so ontladen te waren
dat ons ghene zonden verswaren
no met gulsecheit verladen
no met genen anderen ondaden
voer gode diet geen mantel gemaect
maer met consiencie al naect
met aensichten die hem niet scamen
sullen wi lopen alle te samen
ende onsen woch met haesten liden
wine willen te gheenen tiden
afgode sijn in ghere wijs
no gode doen sulken mesprijs
ne maer gods hoveschede
nutti tuwere onsalechede
wine sullen oec niet verteren
dat wi sien ende begheren
want en ware zin no zede
no vulmakede rechtichede
want god hevet in erderike
gemaect menege scone gelike
want die werelt els niet en dochte
no sonder hem gestaen en mochte
die nutscap van desere baten
hevet hi des menscen wille gelaten
dien hi vri hevet ghemaect
wie so dan an dbeste gheraect
ende tarechste laet heenen varen
die en es geen god te waren
maer daer bi winnet hi ende verdient
dat hi wert daer bi gods vrient
alexander weder ontbiet
voer salecheit en prijst dat niet
dat ghi u lant prijst so vri
dat bat kaerkere dan lant si
om dat ghi niemen en versouct
no dat niemene uwes en rouct
dat es cranke salichede
ghine sayet no plant bome mede
no en temmert huse no zale
dit es al keytiveghe tale
ende dats dat mi geen wonder hevet
want ghi beesten leven levet
maer in weelden reine leven
dats dinc met eeren verheven
dat ghi niet mesdoet met wiven
wie sal dat voer eere scriven
uwe wijf sijn so onbequame
diese begerde hi hads scame
maer wi diet altemale gebruken
dat erde draget of wast an struken
ende met vrien wille onthouden
van ondaden van onscouden
recht eist datter ons af come
vordeel eere ende rechte vrome
dus endt dat ghedinghe danne
tusscen alexandere entie bracmanne
ende hets waer hi seide wel
die also dade ende niet el
alse hi hier int ende seide
maer hoe so hi die tale leide
didimus die was int beste
beede int eerste ende int leste
het dinct wel sijn gelove mede
ende luden na dat kerstijnhede
daer vanden worde spreect tgedichte
daer god bi die werelt stichte
alexanders dinc ent hier dan
die vijfte bouc gaet hier an
nae alexandere wert sijn rike
gescurt harde jammerlike
phillip sijn broeder die oec hiet
arrideus behilts oec niet
dan dat lant van macedone
lysmacus behilt die crone
van tharsien ende oec van lyden
perdicas behilt indien tiden
int lant van azia een deel
niemene hadt al gheheel
tholomeus die socher hiet
behilt egypten ende dat diet
hi hilt oec te siere paertien
daer na dat lantscap van surien
dit bleef die machtichste van allen
ende up desen sullen wi vallen
dat walsch maect grote sprake
van sconinx alexanders wrake
maer dat es eene geveinsde saghe
mine rouc wiere omme vraghe
tholomeus socher quam
na alexandere ende hi nam
tlant van egypten onder hem
ende hi voer vort in jherusalem
alse of hi sacrificie woude
gode maken dor sine houde
dat was up enen saterdach
om dat hi wiste datter an lach
an dien dach der jueden viere
ende si en vochten in gere maniere
ende voerdere gevaen met him
ende oec diere van garissim
voerde hi in egypten lant
ende vercochtse inder coepmanne hant
jadus die doe bisscop was
in jherusalem alsict las
entien alexander die eere dede
dat hi vri maecte die stede
staerf tien tiden alsict las
na hem wart bisscop onias
sijn sone alse hi soude doen
na hem die rechtre symoen
in tholomeus tiden waren
ccm porters te waren
ende lxxm tote rome ghetelt
dus groot was doe hare gewelt
die coningen van egypten lant
bleven voert alle tholomeus genant
na desen tholomeus alleine
al tote dien dat die romeine
egypten wonnen wi lesent dus
hoert voert van theofraustus
in desen tiden was meester groot
naer des wijs aristotiles doot
theofraustus die de overhant
na hem behilt in griekenlant
dese sprac hets goet ende het behoevet
alsemen hevet vrient geproevet
vint mense vray dat mense minne
want trouwe vrienscap die es dinne
men sal minne indien mesprisen
dat soe blent vonnesse can wisen
theofraustus sprac goede wort
daer hi an leren mach diese hort
weder dat hi trect ter baten
huwelijc doen ofte laten
dit trac jheronimus met siere pine
uten griexen in latine
onderwilen werdet goet
dat die wise huwelijc doet
es hi dan ghesont van live
so come an enen sconen wive
wel gheseet ende wel geboren
maer ant wenschen mach men horen
dat dit sijn selsiene saken
maer die der wijsheit wille genaken
hem mach over een niet bliven
minne van bouken ende van wiven
teen van beeden moet achterbliven
alte vele bedaerf den wiven
scone gesteente cledere diere
joncwive ende cameriere
diere allame grote juweele
maer snachts so coemt die quareele
mine geburnede heeft alde eere
alt volc siet up hare sere
soe gaet gecleet bet alden dach
dan ic diet also wel vermach
waer so ic bem vroe ende spade
ic hebbe donwerde entie smade
dan sprect si echt wat sagestu heden
so vele up onser gebuurneden
wat runestu jegen dat joncwijf
du waers ter maerct sech keytijf
wat dinghen so brochtstu mi
sine conen gedogen dat iemen si
metten man vrient of vriendinne
hare scade rekenen si anders minne
neemt men ene aerme sonder goet
so eist cost dat mense voet
neemt men ene met groten goede
so es te fier hare overmoede
maer dats al niet hoe soot gaet el
es soe gheseet qualike of wel
dul mesraect of oec te fier
doof lelijc oft ongier
dat machmen alre eerst verstaen
alse dat huwelijc es gedaen
een ezel een osse of een paert
oft ander dinc ne bore waert
dat proeftmen ende copet dan
maer een wijf togemen cume den man
omme dat soe hem niene verlede
eer si sijn versament beede
beveelstu hare dine saken
soe mach di lichte scade maken
sluudstu oec voer hare iet
si seghet hine betrout mi niet
so eist al scelden ende belgen
ende lichte mede si doet di zwelgen
ghevenijnde quade pusoene
dune maecs saen dinen zoene
coepstu hare diere merserie
vreese eist of mense di ontfrije
eist dattuse haer niet en geves
soe seget dattuse onwert heves
wive te wachtene dats verloren
maer dats die goede uutvercoren
die mesdaet noch nie en dede
es soe van grotere scoenhede
so mindse menech bidi
ende eist oec dat soe leelijc si
so siedsoe selve om haer gevouch
ende hets te houdene zwaer genouch
daer alde werelt omme vaert
ende dat niemen hebben begaert
dat es eene onwerde have
wie wiste hem danc datmense hem gave
eist oec datmen huwelijc doet
om te berechtene een goet
hoe vele bet so es berecht
een goet met eenen getrouwen knecht
ende vele bet doet hi ende hort
sijns heren gebot ende sine wort
dan een wijf die hare toget
vrouwe te sine ende voghet
neemstu wijf om sulke sake
troost te hebbene in ongemake
hoe vele getrouweliker dient
een sijn maech of sijn vrient
dan soe dien dat goet gaet an
ende penst om enen anderen man
es soe oec siec daers geen sceeden
vanden bedde van hem beeden
es soe goet ende goedertiere
dat selsiene es ende harde diere
alsoe met kinde es beswaert
eist recht dat men met hare mesbaert
die wijf oec neemt om eenlijchede
te bescuwene daer mede
sine wijsheit die es cleene
wijs man die nes nemmer allene
hi hevet mettem al dat levet
want hi sinen zin vri hevet
ende draechtene daer hi gebiet
ende al en hevet hi bi hem niet
sijn gepens hevet al bevaen
ende al sijn hem die liede ontgaen
hi mach jegen gode spreken
der reinre herten mach niet gebreken
niet min allene es de goede
dan als alleene es de vroede
sulke sijn die huwelic beginnen
want si willen kindere winnen
dat hare name niet bederve
ende up vremde haer goet niet erve
ende up dat kindere inder ouden
hem helpen sullen ende houden
dats grote dompheit sonder waen
wat mach ons dat in staden staen
dat men ons na onser doot
gedinct cleene ofte groot
wat mach dit helpen dire ouden
dattu voeden wilt ende houden
den ghonen die lichte vor di stervet
het si hi levet ende up hem ervet
dijn goet ende het si een quaet ries
so es al dine pine verlies
hi leve ende ghedye te manne
hem sal lichte vernoyen danne
dat di so spade ancoemt de mort
dit sijn theofraustus wort
al sijn si al kerstijn gelijc niet
daer es doch ane leringe iet
tholomeus leest men vorwaer
die was coninc xl jaer
in tholomeus seste jaer
ghewan azia daer naer
antygonus ende wasere here
xviii jaer met grotere eere
na hem was coninc dymetrius
xviii jaer wi lesent dus
ende daer nam ende sekerlike
van azia dat conincrike
want zeleucus van surien
wan dat lant met sire paertien
ende hadde dymetrius gevaen
dus moeste dat rike tegaen
in tholomeus tiden mede
hadde rome groten onvrede
jegen tfolc heten samiten
die wilden troemsce rike versliten
ende slougen hem af menegen man
so groot goet men up rome wan
dat hem verchierden die samiten
met niewen wapene met niewen abiten
want cledere ende wapene daer
maecten si al selverijn claer
ten naesten jare quamen si echt
die samiten omme gevecht
uptie romeine si senden dan
jegen hem haren stouten raetsman
papyruse met eenen here
maer die waersagers ontseiden de were
ende seiden het soudem mesfallen
papyrus seide laet staen u callen
ende geloef hem groot no cleene
des wighes so wart hi gemene
entie zeghe quam hem an
so dat hi die samiten verwan
die wijch was vreselijc ende groot
xiim blevere doot
maer naer desen sconen zeghe
quam mesfal alst alle weghe
vernoy coemt na groot gheval
want die stat was in vernoye al
so grote mort quam nader feesten
onder tfolc ende onder beesten
so dat sire omme daden soeken
raets in sybillen boeken
hoe men die plaghe verdriven soude
doch endde soe alst god woude
papyrus die stoute man
die de samyten dus verwan
hi hadde eert quam te desen
van groter name te rome gewesen
alse te voren die grote alexander
up die van rome eeschte een ander
dan emulus hadde besproken
die den nijt hadde tebroken
metter ghichten ende metter crone
daer hine mede eerde wel scone
ende vermat hem dat hi soude
van orienten comen te houde
te haren bouf ende oec mede
kartago der grotere stede
so dat die raet drouch over een
dat in rome ware ne gheen
beter in alsulkere were
jeghen also machtich here
dan papyrus selve ware
jegen alexanders scare
macrobius die scrivet aldus
dat dese papyrius
dat hi in sinen kindschen daghen
also alse andere kinderen plagen
ginc int hof met sinen vader
daer die raet was altegader
ende horde also ander kinder daden
wat dingen die heren raden
navonds alse hi thuus es comen
hevetene die moeder genomen
ende vragedem omder heren raet
papyrus seide vrouwe dat staet
te heelne want dat ware mesdaen
lietment openbare verstaen
als tkint der moeder dus ontstreet
wart soe tornech ende heet
om te wetene die heimelicheden
met bedwange ende met beden
tkint dat siet en can ontgaen
haer bidden noch oec haer slaen
ende hevet eene loghene gepeinset
die wel ende spellike was geveinset
vrouwe seit hi die senature
quamen vele up ene hure
welc dat best te baten quame
so een man twee vrouwen name
so eene vrouwe name ii man
die vrouwe sere belgen began
ende hevet dese dinc utebrocht
anderen vrouwen hevet gedocht
dat dat ware eene sware plaghe
ende quamen ten derden daghe
inden raet der senaturen
ende baden dat men wille curen
dat een wijf hadde twee man
dien raet hem wonderen began
wanen onder so scamele liede
sulke onscamelheit gesciede
ende ontsaghen meerre mesfal
papyrius die troostese al
ende telde van siere vrouwen
hoe hi met boerden ontginc een blouwen
die senature prijsden den zin
entie ghetrouwecheit daer in
ende verboden vortmeer ghinder
inden raet te comene kinder
sonder papyriuse om die dinc
dat hi der moeder so ontginc
nadien dat papyrius
die samiten verwan aldus
verhieven si hem anderwerven gemene
te stridene uptie romeine
fabius gurgus die raetsman
was van rome ghesent dan
dat hi uptie samiten vochte
hi nam den wijch maer hi en mochte
niet verweren hem daer jeghen
sijn here hebsi hem afgesleghen
ende hem verwonnen ende mat
ghejaghet te rome indie stat
den senaturen dochte bet
dat men fabius ontset
ende men eenen anderen name
dan men met hem te wige meer quame
maer maximus fabius vader
die bat den heren allegader
want hi des soens scande ontsach
dat men hem mede uptien dach
metten sone sendde te stride
men deet ende des was hi blide
ende hi es metten sone ghevaren
te wighe metter roemscher scaren
die samiten die ghinder quamen
met haren volke altesamen
ende met pensius haren here
daer vachtmen utermaten sere
ende fabius gurgus wart beringet
met menegen spiete diemen bringet
up hem ende uptie sine algader
alse dit sach maximus sijn vader
die goede oude slouch vort sijn paert
mids indie viande hi vaert
om tonsettene den sone
die romeine die sagen tgone
setten alle tlijf indien waghe
daer vachtmen sere indien dage
entie samiten gingen onder
volx verloren si een wonder
xxm man bi ghetale
ende iiim ghevaen also wale
ende pensius haer coninc mede
hier endde al hare mogenthede
lix jaer stont dorloghe
die twee heren verhiefmen hoghe
daer torloghe bi was gehent
entie samiten alle ghescent
desen maximus fabius
dient so wel geviel aldus
geviel grote getrouwechede
want over een wilde die stede
dat men ghenen tharen rade name
dan die van haren tronke quame
hi weret wel ende getrouwelike
ende wilde niet dat sulc een rike
altoos up een geslachte come
nochtan kendi den sone vrome
wie es nu so hout siere port
die seggen soude sulcke wort
tien tiden so was menechfout
geprijst eere vore gout
int jaer daer na dat die samiten
hem aldus lieten verbiten
vochten die romeinsce latine
up hare gheburen die sabine
die al hare van romulus tiden
uptie romeine plagen striden
doe senden die senaturen
curius haren raetsman tier uren
die den wijch nam ter goeder wilen
daer was gesleghen sonder ghilen
so vele volcs ende ghevaen
men consts geen getal verstaen
ende alder sabinen lant
dat viel inder romeinen hant
dese curius die oec marcus hiet
hi minde die eere ende tgoet niet
want hi sat eens up ene banc
ende at mede ende dranc
altemale uut houtinen vaten
dat menegen wonderde utermaten
ende men senddem te prosente
vele gouts maer sulke rente
sone waest niet dat hi sochte
scone antworde hi vortbrochte
ende louch ende seide dits al niet
segt den ghonen die mi dit biet
marcus curius minnet mere
over die rike te sine here
dan hi selve scat soude winnen
wet dat men niene mach verwinnen
no met ghichten no met stride
oec gheviel in dit getide
dat pyrrus coninc van europen
ute grieken met groten open
up ytale quam ghevaren
ende marcus curius te waren
die was jeghen hem ghesent
gesconfiert ende ghescent
was coninc pirrus ende veryaghet
daer was roof so groot bejaghet
dat het ghinc al uten ghetale
noit en wildijs tien male
an hem een vingerlijn niet trecken
maer algader was sijn mecken
hoe hi die meentucht entie stede
rike mochte maken daer mede
ende alse die senaturen wouden
dat si tgoet smaldeelen souden
sone nam hi nemmeer das
dan die mindste diere was
hi seide dat hi onnutte ware
die dat makede ommare
daer hem een ander borgher mede
liet genoughen vander stede
desen maecte rike niet tgoet
maer die ombecommerde moet
in tholomeus socher tiden
daer wi de redene af lieten liden
dede alexanders moeder
olympias phillippe sinen broeder
doot slaen om dat soe de crone
dragen wilde van macedone
vi jaer drouch hise na de doot
van alexandere in dier noot
brochtene erudice sijn wijf
die hadde een ongetrouwe lijf
want cassander antypaters sone
was bi hare te slapene gewone
maer daer naer olimpias
niet harde lange vrouwe en was
want die heren ghemeenlike
hatense ende in dat rike
so es mede cassandre comen
ende hevet de macht an hem genomen
alsoe vernemet dat hi quam
up hare ende menech griec gram
nam soe hercules alexanders kint
ende roxanes die soe mint
haer soens weduwe alexanders
ende dordie vreese cassanders
so weec soe in eene stat
aldaerse cassandere in besat
maer die honger dwanc die port
ende brochtse so verre vort
dat soe upgaf ghene stede
behouden lijf ende lede
cassandre saen vraghen dede
wat hi doen wilde daer mede
alle riepen si men slaese doot
voerwoerde en halp clene no groot
alse dat vernam olympias
dat tfolc up hare so gram was
dede soe hare pareren sciere
na eere coninghinnen maniere
ende an elke zide van hare
eene cameriere ende soe quam dare
jegen die gewapende tehant
up elker joncfrouwen scoudere een hant
ende doese saghen diese slaen souden
ontfaermets hem ende sine wouden
want si gedochten der grotere eere
daer soe in was een lettel eere
so dat cassandre wart geware
ende sendde andere liede dare
diese staken duerenture
soene scuwede niet tiere ure
no en veryschede noch en riep
wijflike alsemen up hare liep
maer soe ginc dat sterven an
alse een stout gehertich man
so dat men alexanders gedochte
an die moeder kennen mochte
jae aldaer soe endde mede
decte soe hare wijflike lede
dat mense scamelike niet en saghe
aldaer soe ter erden laghe
in tholomeus tiden mede
daer ic gewach hier voren af dede
in sijns riken xiiste jaer
van egypten dats waer
begondemen upheffen scone
in surien in babylone
vi jaer ende een half mede
naer alexanders mogenthede
een nieuwe crone een nieuwe rike
dat regneerde mogendelike
eerst zeleucus nichanors sone
xxxii jaer waest die ghone
antyochus socher daer naer
was coninc sider xx jaer
doe drouch xv jaer die crone
anthyocus theos te lone
doe xx jaer gallinicus
die oec mede hiet zeleucus
een ander zeleucus daer naer
ende was coninc waer drie jaer
doe anthyocus die grote
xxxvi jaer doe die genote
namen zeleucus sinen sone
twalef jaer so waest die ghone
anthyocus ephiphanus daer naer
hi regneerde xi jaer
doe anthyocus eupator
die hilt ii jaer den coninc tor
doe demetrius der jare drie
anthyocus so was na die
ende drouch die crone ix jaer
demetrius sother daer naer
xii jaer die crone van surien
alexandere horic lien
was x jaer here ii maende min
doe slougene doot in een begin
die coninc van persen lant
doe nam die crone inde hant
demetrius sijn broeder daer naer
ende was als coninc iiii jaer
daer naer alst geviel aldus
wart coninc anthyocus griffus
xii jaer int lant van surien
doe slougene uut met sire pertien
anthyocus sizecinus
doe verdrevene weder griffus
so dat si wel xviii jaer
regneerden nu deen nu dander naer
phillip die en regneerde nemmee
daer naer dan der jare twee
doe quam van rome gabinus
ende vingene ende verdaerf aldus
van surien van babilone
dat conincrike entie crone
doet gestaen hadde alsemen waent
cc jaer xx ende twee maent
seleucus dese stoute man
die eerst babylonen vinc an
na des groots alexanders doot
die maecte die stede groot
die stat van anthyochia
ende gaf hare die name daer na
dese zeleucus hilt babylone
na alexandere daerna scone
so voer hi in bactren lant
ende dwanct al an sine hant
ende doe hi die hadde verwonnen
es hi te ynden waert geronnen
want hem mare toe was gedragen
dat die ynden hadden verslaghen
alle die alexander liet
te berechten dat ghediet
ende het was waer dat hi vernam
nu hoert hoet ten dingen quam
een hiet sandra was gevaen
hier te voren sonder waen
van alexandere ende ware doot
maer dat hi nauwelike ontscoot
daer hi ontran wart hi so moede
indie vlucht al sonder hoede
dwanckene daer toe met gewelt
die slaep dat hi sliep up tfelt
ende daer hi upten velde lach
quam een liebaert up genen dach
groot ende scone ende dorewreet
entie leckede hem af dat zweet
so dat hi ontwake waert
entie liebaert diene spaert
hevet grootlijc orlof genomen
dus es sandra die hope ancomen
dat hi comen soude te eeren
dese sprac ten indscen heren
alse alexanders was vergeven
of si vrilike wilden leven
hi wildem also beraden
dat si die grieken tonder daden
oec brochti an sine scare
mettem een deel rovers dare
ende hevet den wijch bestaen
een fel elpendier quam saen
utermaten scone ende groot
ten wighe daer was al de noot
mettien sat hi up dat dier
den wijch wan hi die sere was fier
ende hevet die inden verdreven
die van alexandere daer bleven
ende alse hi was gheweldich here
dwanc hi de inden noch also sere
alse die grieken hadden gedaen
doen dien zeleucus hadde bestaen
ende hi hem te machtich quam
versoendi jegen den here gram
also dat hi met ghewelt
tlant van india behelt
tote dat alexander wart man
dien groot alexandere wan
an clofilis die coninginne
alst voren hevet de jeeste inne
echt in tholomeus tiden
die der jueden niet wilde vermiden
ende diese fellike sonder waen
vercochte ende hadde ghevaen
was over die jueden bisscop ende here
een hiet symoen met groter eere
heilech ende hovesch was de ghone
ende hiet symoen eneas sone
zeleucus die oec drouch crone
dalre eerste van babylone
naer des groots alexanders doot
gaf den jueden vrijheit groot
dat si in al sinen steden
waren van alsulker vriheden
alse die inborlinge waren
in desere tiden oec te waren
waren getelt die porters mede
van rome der vaster stede
ccm waerre vonden
ende lxxm tien stonden
int xlste jaer sekerlike
van tholomeus conincrike
so was costratus tydius
een wijs man die hiet aldus
die maecte in alexandrien
enen tor dus horic lyen
ende heet pharus dies groot ende hooch
hen si dat sente ysidorius looch
die dus bescrijft in sinen bouken
die ghene die de havene souken
bi nachte hebbens orbore van dien
want si van verren dat vier zien
dits der vii wondere een
dat die zonne ie besceen
want die tor staet min no mee
dan xx passe indie zee
gefondeert staerc ende fijn
up iiii kreveetse die glasijn sijn
dit brinct menegen te dwase
hoe men mochte van glase
also grote creefte ghieten
ende hoe dat sijs mochten genieten
hoe mense sonder breken drouch
indie zee dits wonder genouch
ende hoe mer up mochte fonderen
ende moertere oec niet verteren
ende zeewater niet in mochte
dits dat ongelovelijc dochte
ende oec dat si den last gedraghen
men caent geweten al machment vragen
maer sonder twifel het es waer
so menech bouc seghet al claer
tholomeus staerf dats waer
in sijns riken xlste jaer
deerste vanden alexandrinen
die egypten hilt met pinen
entie geweldichste coninc mede
die bleef in alexanders stede
alle die coningen naer desen
van egypten moesten wesen
tholomeus geheeten te samen
emmer met eere ander namen
tholomeus filadelphus
wart coninc ende wi lesent dus
dat hi in egypten daer naer
regneerde xxxviii jaer
dese sendde in jherusalem
die heileghe vate die wilen hem
tholomeus sijn vader nam
ende want hem ghene dinc bequam
voer clergie ende scrifture
dedi souken die werelt dure
om bouke die te rechte dochten
so dat si hem te voren brochten
dattie jueden hadden wet
die van gode ware gheset
ende god geboot met sinen monde
te houdene also alst stonde
ende met sinen vingre screef
ende noint man gesont en bleef
diese uter ebreuscher talen
ute grieken wilde halen
ende niemen mochter comen an
hine ware juede ende goet man
want theopompus ende theotectus
wilden hem bewinden dus
deen wart blent ende dander verwoet
sint heeftem elc man gehoet
ende omme dat tholomeus woude
dat sine dinc vulcomen soude
so cochte hi c dusent vri
ende xx dusent jueden bidi
gode te eerne ende oec mede
om te vulbringene sine bede
hier voren hevet hi gescreven dus
den bisscop eleazarus
wi hebben dijn volc gevrijet
ende inde eere gods gebenedijet
ende want dat wi te hebben rouken
uwe wet in onsen bouken
so sultu wel doen ende senden hare
oude vroede van grotere mare
die beede conen harde wale
eubreusche ende griexe tale
dat si ons ende onsen lieden
die wet in onser talen bedieden
nu senden wi u te prosente
teere offranden c talente
ende l talente van goude
die wi willen datmen houde
te makene mede die vate ons heren
ende diere steenen gode teeren
nu soutu ons weder ontbieden
dinen wille van desen lieden
doe screef eleazarus
toten coninc weder aldus
omme te doene altemale
dinen wille in griexscer tale
uten ebreuscen onse wet
te bediedene hebbic gheset
hem lxxii die conen bet
beede die tale entie wet
dan eeneghe die ic nu weet
alse dijn wille es ghereet
so behoert diere eerheit mede
onse wet te sendene tonser stede
onsen lieden in goeden vreden
in eeren ende in werdicheden
dit es tfolc dat geheeten es
die lxxii interpretes
dese waren met eeren ontfaen
ende in onsen huse ghedaen
daer si translateerden wale
uten eubreuschen in griexer tale
moyses bouken enter propheten
ende dystorien alstem was geheten
van anegange van erderike
tote haren tiden sekerlike
dese maecten den coninc vroet
dat waer een god es diet al doet
alsi gedaen hadden liet hise keren
scone gheghift ende met eeren
eleazaruse hevet hi gesent
ten temple ons heren groet prosent
diere vate sulc alse hi woude
ende eene tafle oec van goude
vinghers dicke ende omden cant
diere ghesteente anden rant
nochtan waes twerc dierre allene
dan beede gout ende steene
dese tholomeus dese wise
die gewan in sulkere wise
die heilege scrifture eerst int ghemene
vor hem waest in ebreusch allene
dese coninc in sijn doen
vant vanden sterren dat regioen
ende maecte boeke menechfout
die al noch die werelt hout
in sinen tiden daden die gallen
menegen ter erden vallen
in grieken ende in andren landen
want si die wapene altoos vanden
want alsic hier voren telde
doe brennus in rome velde
aldie macht toten capitole
doe voer hi vort met sire scole
in des coninx assuerus tiden
up dat lant van grieken striden
ende quam voert in machedone
met eere scaren van lieden scone
anderhalf m liede met orsse
ende xvm metter porsse
lieden te voet ende sloegen al doot
dat jegen hem quam clene ende groot
deen ginc roven die afgode
ende sprac spotlike hine deet niet node
hi ware aerm die gode rike
dies moesten si deelen mildelike
daer naer wildi te delphos varen
want hi hadde gehort te waren
dat die tempel rike ware
doe en was geen tempel so mare
want apollijn plach daer te gevene
antwerde enten berch te doen bevene
parnasus hiet die berch bi namen
daer tempel ende stat up stoet tsamen
brennus naecte entie sine
omme te rovene apolline
boven hadden si iiim man
enten berch so steil nochtan
dat die upganc was te zwaer
want c man en mochten een haer
niet ghedoen up enen man
so verdoemt waren nochtan
brennus ende oec die gallen
dat sijs en roeken niet met allen
ende dit dede dat si vernamen
dattere so vele gouts was tsamen
goudine paerde goudine man
omme den roof vergaten si dan
den upganc die sere was swaer
die van delphos stonden daer
van boven ende worpen neder
ende velleden menegen die weder
daer naer nemmermeer upstont
oec quamen ter selver stont
beede papen ende papinnen
vanden temple van daer binnen
ende si seiden apollo quame
ende mettem in hulpen name
beede pallas ende dyanen
dus doen si den lieden wanen
dattem die gode staen in staden
die niemen moghen beraden
die van delphos wonnen den moet
entie gallen den onspoet
so dat si vele volx verloren
nochtan quam hem doe meerre toren
haghele wint ende so zwaer reghen
die quam hem in die ogen jeghen
brennus wart daer gewont
ende alse hi dat verlies verstont
vanden sinen wart hi so gram
dat hi selve eenen knijf nam
ende stac hem selven doot
want hi den toren hadde so groot
een was mettem ter selver stont
die met xm man gewont
uten lande van grieken streec
ende in anderen lande weec
daer hi dandere gallen vant
die daer brennus liet int lant
derre was xviiim man
die bleven inden lande dan
in des tholomeus jaren
die philadelphus hiet te waren
was int lant van oriente
in wighe in allen parlemente
so groot die name vanden gallen
dat geen coninc was van hem allen
hine hiltse te vriende ofte te zoude
die gallen alse hi orlogen woude
ende worde oec iemen slands verdreven
ende gewan hi hem beneven
die gallen hi hopede gheval
te hebbene omme verwinnen al
want si hadden tlant begrepen
met ridderen entie zee met scepen
ende waren alsemen ons maect wijs
aldaer nu sans staet ende parijs
ende andere steden in vrancrike
sidert worden si ghemeenlike
vanden grieken wel na verslegen
ende diere bleven hebben hem gedregen
anden coninc van bytine
ende holpen hem in menege pine
dat hi menegen zeghe vacht
doe namen si tlant onder sine macht
ende begaven met haren scaren
dat dolen ende achter lande varen
ende met stride meer te levene
ende namen een lant hem benevene
dat langhe gallogrieken hiet
om de gallen diemen tlant liet
nadien dat rome die stede machtich
cccc jaer ende lxxxvii
hadde gestaen wet vorwaer
in philadelfus viiste jaer
ghesciede in rome wonder groot
want eene blexeme nederscoot
die daer beede huse ende mure
brac ende bernde in eene ure
iii wulve quamen indie stede
ende brochten hare proie mede
mids indie maerct eert was dach
ende alse tfolc die proye sach
lieten si die proye bi sticken daer
ende vloen henen dorden vaer
daer bi mede lach een lant
daer die erde scuerde te hant
ende daer vlooch ute vier met crachte
dat drie daghe ende drie nachte
togede vreseliken brant
ende verterde ander lant
vijf buunre dat daer bi lach
ende wart asscen daermen toesach
inden anderen jaere daer naer
een raet van rome diemen daer
sempinus bi namen hiet
also alst senaturscap ghebiet
nam groot here ende voer striden
up lieden die indien tiden
pitences indiere wilen hieten
die hem belopen niet en lieten
sine quamen up hem ter were
elke scare hadde groet here
ende naecten met haren scaren
alsi so naer quamen gevaren
deen den anderen dat hem dochte
dat deen in dander scieten mochte
wart ginder ruusscinge so groot
die erde verbevede ende verscoot
also dat aldaer ter stede
van miracle ende van wondere mede
beede die scaren waren versaget
ende hem dies stridens wanhaget
ten lesten setten si die orssen te lope
ende vielen daer te hope
dat was een sere droeve strijt
want daer bleven in genen tijt
so menech man in beden siden
dattem vernoyen mochte dat striden
ende het met rechte wesen mochte
dat om sulken wijch onsochte
wel die erde mochte beven
lettel romeinen diere bleven
behilden den zeghe daer
ende quamen thuus van herten swaer
tien selven tiden so ghevel
dat coninc pyrrus also wel
die in epyre crone drouch
in machedone met eeren slouch
antygonus die de crone
drouch int lant van machedone
na alexanders ellefste jaer
verwan met orlogen swaer
oec dwanc hi te sulken dinghen
die machedone dat sine ontfingen
dese pyrrus was sere vroet
lant te winne ende goet
maer hine conste no en dochte
niet hoe hijt behouden mochte
want hi hadde gewonnen ytale
ende was daer ute geslegen altemale
bi marcus curius ende verdreven
alse hier voren es bescreven
in philadelphus xvste jaer
was erastratus dats waer
van fysiken so sere vroet
dat hi anden puls verstoet
of een mensce was ziec van minnen
ende dit dede hi bekinnen
daer hi teens coninx tafle sat
ende hi met sinen sone at
die ziec was haddi talre stont
an sinen puls den vingher omme cont
van sinen evele te sine
nu mercti alse hem pine
aneginc slouch hem de puls sere
ende alse nu sette hi hem ten kere
ende wart sachte ende goet
so dat die wise man verstoet
alse des coninx wijf uteghinc
mercti dat dien jongelinc
sijn puls was sachte ende goet
ende alsoe dan incomen bestoet
verscoot hem die puls harde sciere
rechts nader herten maniere
doe maecte hijs den vader vroeder
dat h minde die stiefmoeder
entie vader gaf hem twijf
die hi minde alse sijn lijf
ende hadde twijf liever te verliesene
dan sijns soens doot te kiesene
in philadelphus xxste jaer
so wart viantscepe zwaer
tusscen rome ende cartagho
dies menech man wart onvro
die van rome streden met scepen
ende versloegen ende begrepen
die van carthago ende wonnen mede
up affrike met mogenthede
c steden seget eusebius
maer dorloge besceet aldus
orosius ende vertellet al
dat die oude hanibal
met lxx grotere hooftscepen
ytalen hadde al begrepen
ende woestet bider zee ende bi na al
ende in rome wart groot gescal
een azina cornelius
ende een gayus duilus
waren raetsmanne vander stede
ende droughen aldie mogenthede
deen seide ten heren al
dat men scepe maken sal
omme hem te verdrivene te bet
duilus wort hier toe gheset
ende hevet die zee begrepen
met c ende met xxx scepen
die binnen lxxx daghen waren
gereet dat mer in mochte varen
cornelius die haddere mede
c ende xvi tiere stede
ende voer in lippera met desen
daer hi vernam hanibal wesen
die hem anespreken dede
in manieren van vrede
daer beginc hanibal dorperlike
na die valscheit van affrike
corneliuse ende heeftene gevaen
ende in vangnessen ghedaen
gayus duilus horde dit
hi ghebiet mede ende bit
al dat hi geleesten mach
ende hevet up eenen dach
haniballe aldaer begrepen
met c ende lxx scepen
so dat si quamen si twee
ende vochten uptie zee
met scepen eenen swaren wijch
aldaer wart in ghenen prijch
hanibal onderghedaen
van lxx scepen sonder waen
wartere xxx ghevaen alleene
dandere worden alle ghemeene
some verdronken some verbrant
tfolc wart versleghen metter hant
iii dusentech daer ende ghevaen
also vele alse wi verstaen
hanibal es cume alleene
ontfaren met eenen bote cleene
van desen duilus so seghet
jheronimus diene pleghet
dwellus te noemene al
dat hi hem eerste dat gheval
vant met scepe te winne lof
eersten inden roemschen hof
men gaf desen eene maghet
alse hi out was ende ghedaghet
die suverste verre ende na
ende hiet bi namen ylia
nochtan was hi inde stede
ende ghenen mesprijs men an haer leide
ende dese hilt hare oint onbesmet
hare reine na mageden wet
dese alse hi wart out ende tebroken
wart hi van eenen versproken
dat hem qualike roke de mont
thuus quam hi ter selver stont
ende seide tsinen wive twij
ne haddi geseit tote mi
dat mi dese lac anelaghe
ic hadt gebetert in enen daghe
minne sprac soe ic hadt gedaen
maer ic waende al sonder waen
dat alle der manne monde
also roken talre stonde
dit wijf salmen prisen danne
die dus lettel wiste van manne
hier naer quam regulus van rome
dien bevolen was alsic gome
dat orloghe van affrike
ende quam ghevaren ridderlike
metten romeinen up eene riviere
alsemen daer na die maniere
watren soude na dien noot
een serpent utermaten groot
heefter daer vele verswolghen
regulus die wart verbolghen
ende hietere al tfolc up gebieden
maer het doodde vele vanden lieden
ende so staerc was hem sijn vel
datmen altoes niewet wel
met ghenen spiete can dorsteken
doe hiet hijt den lieden breken
met enen werke dat mer toe stelde
also dat men die beeste velde
ende men hem die leden brac
ende onder inden buke doot stac
sijn vel was te rome ghesent
over een selsiene prosent
hondert ende xx voete mede
regulus hadde sinen onvrede
jeghen drie heren emmermee
dat waren hasdruballe twee
ende haniscar die mede dor das
ute cysilien ontboden was
jeghen desen dat hi vacht
vreselike met siere cracht
hi slouch af indien wighe dan
dien van cartagho xviim man
vm vinc hiere met machte
ende daer toe olyfante achte
oec dede hi onder met mogentheden
lxxxii grotere steden
die van cartago dit versien
si moeten den romeinen ontflien
of hem verweren dus staet onscone
exantipus van lacedemone
hebben si ghenomen over hoeftman
ende in spaengen hebsi nochtan
omme groot soccoers gesent
ende in gallen al ommetrent
exantipus die nam den strijt
die vijf dusent ridders hadde ter tijt
die romeine inden nijtspele
verloren daerbi alte vele
want hare lieden waren ghevelt
xxxm daer upt velt
regulus die edele vorste
diet al aventuren dorste
wart mettem l sten ghevaen
ende in vangnessen ghedaen
dese zeghe van kaertago
dies si waren seere vro
die was in dit xste jaer
dat si eerst orloghe zwaer
uptie romeine beghonden
exantipus ontsach tien stonden
die wandele aventure te waren
ende liet den strijt ende es thuus gevaren
want hi vruchte ende dochte
dat daventure keren mochte
in desen tiden was ghesien
catoron die philosophien
die vele goets te gader brochte
ende een stic gouds daer mede cochte
ende warp indie zee aldat
ende seide vare verdoemet scat
ic saldi verdrinken te voren
dattu mi niet en souts versmoren
omme dat hi niet sinen moet
indie leringhe ende indat goet
ghehouden conste vroe no spade
hine moeste int ende nemen scade
alse die mare te rome quam
menech was erre ende gram
omme tmesfal van regulus
doe wart paulus emulus
ende een die fulvius hiet mede
doverste raet vander stede
die doe best geboren waren
die senaturen hietense varen
met scepen ende met groten here
in affrike te doene were
ccc scepen hebben si ghenomen
ende sijn tote clipia comen
dits in affrike eene stede
hem quamen te gemoete mede
die van kartago alsi mochten
die even vele scepe brochten
daer ne was verste te genen tiden
men moeste daer te scepe striden
die van kartago worden begrepen
c ende iiii van haren scepen
die worden inden strijt verdaen
ende xxx wordere daer ghevaen
ende xxxv dusent man
bleven daer verslegen nochtan
die romeinen die verloren
daer ix scepe alse wijt horen
ende xi hondert man tier tijt
echt gheviel daer naer een strijt
bi clipia die selve stat
die van affrike worden mat
ende lieten inden stride dan
anderwaerf xim man
daer naer souden die roemsche heren
te rome metten rove keren
ende worden indie zee vervondert
xx scepe ende twee hondert
lieten si inder zee vloede
metten volke ende metten goede
lxxi quamer ant lant
die uteworpen metter hant
al tgoet dat si hadden in
ende al omme des lijfs ghewin
na dit verlies na desen toren
hebben die van kartago vercoren
hasdruballe tenen niewen here
om te wrekene van haren sere
ende ghaven hem te helpen sciere
c ende xxx elpendiere
ende ridderen xxxm mee
ende sendetse over die zee
in cesile daer uptien dach
mettellus metten romeinen lach
te hant so nam hi den strijt
mettellus die sijns niet vermijt
die vant eenen goeden raet
ende heet dat men teersten slaet
die olyfante ende verjaghe
dus wan hi up ghenen daghe
den strijt met behendichede
entie van kartago der stede
lieten daer xxm man
indien strijt bleven nochtan
elpendiere gesleghen doot
xxvi staerc ende groot
ende gevaen hondert ende viere
doe leedemen die elpendiere
dore dat lantscap van ytale
omme mare te makene ende tale
dat sulke diere die roemsce heren
uptie van kartago wonnen met eeren
hasdrubal die es te waren
cume met lettel volx ontfaren
ende alse kartago wiste die mare
daden sine bannen openbare
uten lande omme dat verlies
al en mochte hi niet dies
nu sijn die van kartago moede
ende peinsden om pays als de vroede
regulus wilden si senden daer
dien si ghevaen hadden v jaer
met anderen boden vander stede
maer eer daden si hem sweren mede
dat hi weder soude keren
ende hadde hijt ontseit den heren
hi waers wel achter bleven
dus en was hire niet toe verdreven
dus es hi te rome gevaren
metten anderen inder scaren
daer was gesproken onderlinge
omme vrede ende omme vele dinge
ende men die ghevangene gave
deen omme dandere of om have
regulus sprac openbare
vorden raet van rome dare
wattan al bem ic ghevaen
daer omme sone laet niet gaen
deene ghevane omme dandre
hoe els die aventure wandre
want hennes orborlijc no goet
der stat van rome seit mijn moet
hier ane hilden hem die senature
nu mochte regulus wel ter cure
ghebleven te rome sijn na desen
haddi loghenare willen wesen
neen hi hi keerde in affrike
daer hi ghedoot was bitterlike
omme den raet dien hi riet
want men een hout halen hiet
daer hi cume mochte staen
al daer in so dedemenne gaen
dat was met naglen dorsleghen
al omme sinen live jeghen
dat hi te gheere zide en weke
hine moeste hebben menegen steke
die ogelede sneden si hem af mettien
dat hi waken moeste ende zien
dus dede regulus sware doot
doer eere ende dor trouwe groot
alse filadelphus hadde gewesen
in egypten alse wi lesen
coninc xxix jaer
drouch in surien crone dats waer
coninc teos anthyocus
xv jaer wi lesent dus
dese hadden wijch ende parlemente
met alden volke van oriente
doe dese strijt lange hadde gestaen
so waser een ende an gedaen
want phyladelphus siere dochter gaf
antyochus dus stonden si af
des orloghens ende hadden vrede
philadelfus leestmen mede
die was mogender alsict las
dan socher sijn vader was
die ystorie ons te wetene doet
dat hi orloghers te voet
hadde twee hondert dusent man
ende tors xx dusent nochtan
ende iim waghenen ghereet
daer men mede tien tiden street
ende oec ccc elpendiere
die hi na die indsce maniere
in etyopen alre eerst cochte
ende int lant van egypten brochte
ende v hondert galeiden mede
ende l daermen mede strede
alse hem dorloghe begrepe
ende daertoe dusent spisescepe
van goude ende van selvere so rike
dat het was ongelike
van coren rente so voersien
dat gheen wanen was te dien
in philadelphus xxxviiiste jaer
gesciede verlies harde zwaer
tote rome indie port
die tybere wies weder ende vort
want ghereinet hadde so vele
dat het ginc al uten spele
soe vellede die huse ter neder
die voert stonden ende weder
in dat pleine vander stede
hier naer eene andere plage mede
een brant dies men en wiste wane
die begonste up te ghane
ende verbrande huus ende man
kindre ende wijf nochtan
ende maecte tasschen ente stove
tgoet dat met groten love
ende met zeghe ende met prighe
gewonnen was in menegen wighe
indie maerct stont een tempel binnen
in vesten eere der godinnen
die eneas van troien brochte
soe was die haer selven en mochte
haer ghehelpen vorden brant
maer mettallus die gheprant
hare bisscop hare ende andere gode
want hi lietse verbernen node
ende ontdrouchse altehant
doch was hals ende aerm verbrant
doe tholomeus die here groot
die philadelfus hiet was doot
wart tholomeus evergetes
in egypten here sijt seker des
ende was philadelphus broeder
dese wart sijns lands behoeder
want hi dorstreet ende onderdede
surien ende azia mede
ende oec haelde dese evergetes
die goden die wilen cambices
int lant van egypten nam
dit was dat den lieden bequam
ende brochte die gode ende groten roof
ute persen des hebt geloof
xxvi jaer te lone
so drouch hi de coninccrone
in sijn xixste jaer
so rees eene orloghe swaer
tusscen rome enten gallen
maer die gallen moesten vallen
want si verloren oec wel daer
xl dusent volx wel naer
oec in sijn xxiiiiste jaer
begonde echt orloghe swaer
tusscen rome ende kartago
dies menege vrouwe wart onvro
vorden coemst vanden nijtspele
gescieden vortekene vele
die som bescrivet orosius
ende som sente valerius
te rome so sprac eene coe
ende het reinde vleesch daertoe
doe quamen voglen diet namen
ende dat liggende bleef te samen
ne rooc niet noch ontkeerde cleene
in pyseinen reindet steene
in gallen staerf een wijf daertoe
eenen man tswert uten scoe
in cesile alsict verstoet
so zweetten ii scilden bloet
ende daermen coren sneet dats waer
so wart bloedich daer elc aer
sente augustijn lyet das
dat die coe sprac alsict las
ende soe seide merke ende ghome
ende hoet di noch nauwe rome
oec spreect hi te desen saken
dat die kindere worde spraken
al daerse die moeder drouch
ende dat oec hinnen ende wijf genouch
hanen worden ende man
nu naket hier grote plage vort an
in evergetes xxviste jaer
was eene erdbeve so swaer
in rodos dat colosus vel
ende was een beelde gemaect wel
mettalijn dats de werelt wondert
xxvi voete hooch ende hondert
hoe ment gerechte up ende neder
hoe ment gegoot vort ende weder
sine grootheit sine lingde beede
wanic dat nie man besceede
dat es der vii wondere een
dat oint die zonne besceen
int selve jaer quam hanibal
van kartago berch ende dal
woeste hi in spaengen lant
hi wilt al hebben in sire hant
sagunsen eene edele stede
besat hi inden lande mede
so dat hem die spise ontginc
doe aten si dats vremde dinc
hare dode si die daer leven
nochtanne en willen sise niet upgeven
maer si maecten enen brant
midden indie stat te hant
daer in worpen si hare dode
also gewillichlike ende niet node
verbernden si hem want si na desen
niet gevangen wilden wesen
hiertoe heefse hanibal verdreven
sente augustijn heeft bescreven
doe te rome quam die mare
dat hanibal so machtech ware
senden si hare boden daer
onwerdelike ende openbaer
meshandelt so sende hise dane
dus gaet rome dorloge ane
evergetes die verstaerf
ende tlant van egypten verwarf
een sijn sone die hiet aldus
philopater tholomeus
ende was xvii jaer
coninc int lant wet vorwaer
dese philophator met sinen genoten
vacht jegen antyochus den groten
die coninc van surien was
ende van azia alsict las
ende anthyocus die verwan
so dat hi afnam den man
der jueden lant dus mincti trike
van egypten sere jammerlike
dese anthyocus die nam al uut
vanden jueden den tribuut
die philadelfus quite scout
ende dede pine menechfout
dien lande so dat die clage quam
te rome ende ment daer vernam
want rome begonste in desen
so groot ende so machtich wesen
dat die heren van over mere
ontsaghen dat roemsche here
doe waren over zee ghesint
twee vrome roemeine wel bekint
deen was cypio affricaen
ende dander cypio nascicaen
die so machtech quamen int lant
dat si hem sweren daden te hant
sine orloghe te beghevene
ende omme in sekerheit te levene
namen si van hem ghisel om tgone
sileucus sinen outsten sone
dien hi sijnt verwisselen dede
ende sendde te rome in die stede
te wiselne sijn joncste kint
antyochus ende verbint
ghisel te sine al sijn leven
wildmen hem den outsten geven
hier naer anthyocus de grote
voer in perci ende sine genote
omme te winne lant ende scat
ende alsi quamen teere stat
inden tempel nanee
beloveden hem die papen mee
scats dan gelovede sijn moet
doe soudi ingaen besien tgoet
daer bleef hi doot ende sijn raet mede
want si ontledene daer ter stede
ende worpen die sticken den here
dat danen keerde sonder were
hanibal die noit van kinde
die stede van rome ne minde
ja doe hi out was ix jaer
leestmen dat hi sprac vorwaer
daer dat mul uptie erde lach
goet pays sal sijn uptien dach
tusscen rome ende carthago
alse dese stat es gemaect so
te pulvere clene alse dit sant
dat hi tart aldaer upt lant
nu so trac hi metter vaert
van spaengen te rome waert
ende hevet sijn volc doen leeden
over die berghe die versceeden
spaengen ende tlant van gallen
die jegen hem waren met allen
so dat si vochten inder waerde
maer hi hilt den wech metten swaerde
binnen x dagen quam hi wale
toten berghe van ytale
dat sijn die berghen van monju
hi verstreet dat seggic u
die gallen die anden berghe saten
ende maecte sine straten
met viere ende met ysere mede
want hi die roetse verhouwen dede
indie montaenge was hi iiii dage
inden vijften dans gene saghe
quam hi weder inden dale
in dat pleine van ytale
hondert dusent ende xxm mede
haddi voethers daer ter stede
ende tors xxm man
doe hanibal tplein gewan
quam hem cypio te gemoete
metten romeinen sonder groete
ende vacht up hem bi pavien
maer die romeine moesten lijen
want al meest haer grote here
dat bleef doot daer indie were
sypio wart selve gewont
ende ware doot bleven daer ter stont
hen hadde alleene ghedaen
sijn neve cypio affricaen
echt daer naer up ere rivieren
quam die cypio met banieren
ende began noch eenen strijt
ende bleef verwonnen in corter tijt
ende al meest sijn here doot
so dat hi selve cume ontscoot
sempronius lach tiere wilen
met groten here in cycilen
ende horde sijns gesellen verlies
droeve sere was hi dies
ende es uut cycile gevaren
vechten jegen hanibals scharen
so dat hi haniballe vant
up de selve riviere up tselve lant
daer dander wijch ghevochten waert
hi bestont den wijch metter vaert
ende verloos al dat hi brochte
so dat hi cume ontriden mochte
alleene ende daer up die stont
so wart hanibal ghewont
daer naer so soudi henen riden
met sinen here in lentijn tiden
over die berghen appennijn
aldaer wart dat here sijn
menech man ende menege beeste
beede van couden ende van tempeeste
so bedorven binnen tween daghen
dat si daer vervorsen laghen
sijn olyfanten staerc ende groot
bleven bi naer alle doot
binnen desen dat dit mesfal
lach up dien van rome al
ende cypio die stoute here
twee waerven was gesconfiert sere
was een sijn broeder met groten here
in spaengen daer hi oec vant were
ende verwan daer menegen strijt
ende vinc daer ter selver tijt
magoene enen here van affrike
hanibals vrient die sere was rike
ende doe was te rome in die stede
niewe tekene gesien mede
want die zonne minderen dochte
dat wonder es hoet wesen mochte
oec sach menech man daer ane
dat die zonne vacht entie mane
ende oec sachmen wonders mee
indien daghe manen twee
echt so setten hem ter were
jegen dat affrijcsce here
die romeine ende hebben gesint
flaminium enen here bekint
van wijsheden ende van mogentheden
ende hanibal vul van scalcheden
hevet vernomen waer hi lach
ende haestem nacht ende dach
hoe hi comen moge te dien
dat hine besta onversien
in den lentijn ten beghinne
so mict hi in sinen zinne
up hem te comene al rasch
dor brouc te vaerne ende dor marasch
bi eere rivieren die samos heet
maer hine proevet noch en weet
dat die brouc es diep ende sochte
sijn here hi upten woch brochte
entie mersche roken begonde
so dat deen den anderen en conde
vanden roke niet gesien
dies so moeste hem gescien
dat hi verloos daer uptie stede
vele beesten ende volx mede
so dat hi up enen olyfant
want hire els mee en hadde in tlant
uten roke ontreet upt droghe
doch verloos hi daer een oge
daer hi ziec in hadde gewesen
dus so wart hi blent in desen
van wakene ende van ander pine
teerst dat hi quam bi flaminine
bernede hi omme hem dat lant
want hi wilde sinen viant
doen vechten ende comen te stride
doe worden die romeine onblide
want hanibal entie sine
hadden ommeringet flaminine
ende sloughent al up clene ende groot
die prince blever selve doot
met xxv dusent man
nochtanne vinc hire vort an
vim ende hine verloos nemmee
hanibal dan m ende twee
orosius scrivet datmen vacht
desen wijch met so groter cracht
ende daertoe met so groten moede
dat des niemen en nam hoede
vander erdbeven die gesciede
want dat wisten vele liede
dat stede vielen ende berge scuerden
so sere sijt beede aventuerden
dat die heren cleene ende groot
niet en wisten van deser noot
alse te rome quam die mare
entie wijf liepen harentare
gemoete een wijf haren sone
hi was hare doot geseit de gone
doe soene sach van bliscepen groot
helsedsoene ende bleef daer doot
oec gesciede al tselve mede
ere andere vrouwen vander stede
omme dit verlies om dit gevecht
en bleef niet sine hebben echt
die romeine den strijt bestaen
hanibal die hadde bevaen
met sinen here spaengen lant
si senden daerwaert te hant
enen die hiet lucius
ende eenen paulus publius
ende terencius verroene
heren wijs ende coene
met wel naer al meest de macht
die doe hadde de roemsche cracht
want meest alle die senature
ende alle die edele gebure
van rome waren in desen strijt
die gevochten was tontijt
ende vele bi verroens haestichede
dies daer sinen wille dede
indien strijt bleven doot al reine
xliiiim romeine
ende oec nam daer hanibal
vanden sinen swaren val
daer bleven xx raetsmanne doot
heren mogende ende groot
senaturen sonder waen
onder doot ende gevaen
blevenre xxx up dat velt
die over vri edel getelt
waren blevenre ccc man
ende ridderen te voet nochtan
blevenre xl dusent doot
ridderen tors ende heren groot
blevenre iiim ende v hondert
verro ontflo des menech wondert
mettem l alleene
hanibals joie en was niet clene
te lijctekene van sinen zeghe
senddi te cartago enwege
iii mudden vingerline van goude
die hi afwan met gewoude
den edelingen diere doot waren
bleven inder roemscer scaren
so fier wart hi in dit doen
dat vort in sijn pauwelyoen
sijn lantsman niet mochte gaen
ende soude iemen antworde ontfaen
dat was bi enen anderen man
selve en sprac hi hem niet an
die romeine droeveden sere
ende coren enen junium here
die gaderde here tsinen doene
als coeps maer iiii legyoene
alse elc hadde getellet an
vim visupc lxvi man
ende dit waren gegaderde scaren
want eigine knechten die scone waren
ende staerc hevet hi gemaect vri
ende some die oec gecocht si
hevet hi gevrijet saen
ende dedem ridderscap ontfaen
wien aernasch oec gebrac
die tempelen men upstac
ende wapenen die der gode waren
gaf hi sinen naecten scaren
die van quaetheit waren gevaen
of om scout in prisoen gedaen
hevet hi quite al gescouden
enten orloge upgehouden
ende alse oec die gemeene scat
die behorde toter stat
verdaen was gincmen toten scrinen
ende men nam der borgers scat met pinen
omme te ghevene in zoude
poelgen calabren dat swoer houde
ende dat lant van principaet
haniballe ende an hem gaet
steden lant naer altemale
vanden lande van ytale
dus nauwe eist dien van rome gescepen
ende dus heefse hanibal begrepen
dese wighe dit ongheval
ghesciede int lant van poelien al
sente augustijn spreect van desen stride
al was hanibal sere blide
die den romeinen sere was wreet
hem verdochte doch doemen street
datmen so vele volx verslouch
ende sprac doch eens hets genouch
int tienste jaer alsict vernam
dat hanibal in ytalen quam
trac hi int lant van principaet
up rome stont al sijn raet
ende quam iii milen nader stede
dat grote vreese van lieden dede
al waest vervaert vrouwen senature
alle liepen si toten mure
ende daden hem ter were
indie ghelike van mans here
so dat hi toetrac entie sine
toter porten die hiet colline
ende daer scaerdi sine scaren
die raetsmanne van binnen waren
nontseiden hem niet den strijt
maer si scaerden hem tier tijt
ende alse die scaren souden striden
ende in hopen van beeden ziden
omme te winne zege ende ere
wart het hachgelende so sere
ende reinde so utermaten
waest lief of leet si moestent laten
ende elc en wiste wat anders doen
dan souken stat ende pauwelioen
echt alse dat weder verghinc
ende elc te sinen wapene vinc
ende weder trocken te velde
reinet so met ghewelde
dat dat weder dochte verbieden
die mogentheit vanden lieden
ende elc here sere vervaert
trac te sinen behoude waert
doe seidemen dat hanibal
dit den goden tijede al
ende seide alsic mochte in woude
alsic rome winnen soude
al was rome dus altemale
ende dat lantscap van ytale
van haniballe dus verladen
ende gevallen in deser scaden
si hadden grote mogenthede
in grieken ende in meneger stede
daer si met groten volke streden
uptie lande ende uptie steden
in spaengen waren ii cypioene
ii romeine van hogen doene
gebroederen met here groot
die slouch hanibals broeder doot
die mago bi namen hiet
dat roemsche volc dit weten liet
te rome ende baden met genende
datmen hem enen voghet sende
so dattere twee waren genomen
maer men cons niet te hovede comen
wie best ware te sulken doene
men coes den jongen cypioene
die doe hadde xxvii jaer
entie doe seide al openbaer
deen es te aerm dander te vrec
lichte mochte in een strec
troemsche rike hier mede vallen
dese raet was geprijst van hem allen
men nam sypioene te waren
dat hi soude in spaenyen varen
wreken die twee cypioene
up hanibals broeder maghoene
deen was de oem dander sijn vader
doe droughen si over een algader
datmen also best nederen sal
den overdadeghen hanibal
want hi so machtich was in ytale
men mochtene wederstaen niet wale
solinus seget in sinen doene
van desen jongen cypioene
dat hi was uter moeder gesneden
ende hi bi alsulker reden
eerst cesar gheheten was
ende wille mede lijen das
dat kindere die so ter werelt comen
gheluckich dicken sijn ter vromen
dese was vromech ende gerecht
in spaengen voer hi om gevecht
ende troemsche here dat lach in tlant
quam hem altemale in hant
eene stat wan hi ten beghinne
die rijcheit groot hadde inne
die niewe carthago hiet
daer wrac hi troemsche diet
sinen oem ende sinen vader
selver gout nam hi algader
dies daer vele was tsinen doene
hi vinc aldaer oec maghoene
hanibals broeder ende menegen man
ende sendedse alle te rome dan
maer eene maget was daer gevaen
scone ende oec wel ghedaen
daermen groot goet omme boot
an hare dedi doghet groot
want soe was eene edele joncfrouwe
gaf hise in wetteliker trouwe
eenen edelen jongelinc
vandien lande dien hi vinc
bider joncvrouwen maghe rade
hine wilde niet datmen mesdade
in sinen here met sulker joget
oec gaf hire mede dor sine doget
hare den scat diemen hem brochte
daermense hem mede ontcochte
hier mede brochti al dat lant
ghewillike tsire hant
binnen dien dat cypio
in spaenyen wan nuwe cartago
quam valerius uut macedone
van grieken met enen here scone
want hem mare was comen al
wat gedaen hadde hanibal
ende es comen in cycile
daer hi wan in corter wile
agrigentum eene vaste stat
daer wan hi volc ende groten scat
ende vinc aninoene vromechlike
eenen prinche van affrike
lx steden dat hi wan
uptie van affrike ende menegen man
ende xxvii heeft hire gevelt
ende tebroken met gewelt
up dit gheluc van desen doene
van valerius van cypioene
waren die romeine blide
maer hanibal an dander zide
ne liet hem wantroesten niet
noch omme broeder noch om verdriet
hine lach vaste in ytale
also dat tien selven male
fu vius van rome een raet
ende xi princen van hogher daet
eenen wijch namen up hanibal
daer si tspel verloren al
want die xii heren groot
blevenre mettem xviim doot
maer marcellus claudius
die tspel sach verloren dus
die gaderde aldat hi mochte
ende vacht up haniballe onsochte
iii daghen vochten si ridderlike
ten eersten daghe even gelike
vochten si met groter gewelt
want elkerlijc behilt sijn velt
ten anderen daghe die romeine
worden gesleghen vanden pleine
ten derden daghe quam dat mesfal
upten stouten hanibal
want hi lieter up dat velt
viiim man te doot ghevelt
ende moeste dor noot woch striken
ende in sine tenten wiken
dit lach hem in therte sware
maer daer na ten naesten jare
alsten nieuwen gerse quam
elkerlijc sijn here nam
marcellus ende hanibal
daer wart afgesleghen al
maercellus met sinen here
want hanibal vantse in cleenre were
also nauwe hadde hijs belaghet
dit was te rome sere geclaghet
cypio die met groter cracht
in dat lant van spaengen vacht
uptie heren van affrike
slouch uten lande vromelike
hasdruballe in eenen stride
die was van hanibals zide
daertoe wan hi lxxx steden
diemen hem som upgaf met vreden
ende som wan hise met gewelt
al dat lant plein ende velt
vanden berghen die heeten pyrene
die spaenyen ende gasscoengen gemene
in tween deelen alsemen weet
ic waent nu porchisers heet
hevet hi gewonnen ende beset
ende gebrocht ter roemscer wet
ende settem weder in dat keren
te rome waerts met groter eren
alse cypio te rome quam
die gemeene raet daer nam
hem ende livius ende crassus
te raetsmanne het stont hem dus
so dat cypio gaf den raet
datmen haniballe ytalen laet
ende men in affrike vare
ende men die lande also versware
dattem aldus hoe dat gaet
niemen van daer in staden en staet
dus sal emmer sijn here dwinen
ende hem sal vernoyen der pinen
so dat si volgeden in desen doene
ende senden in affrike cypioene
daer bestont hi harde vromelike
hamonne den prince van affrike
ende sloughene doot in enen stride
sijn here wart gespaerset wide
som ghesleghen som ghevaen
som gejaget som ommegedaen
lx dusent blevere doot
indien selven wighe groot
van den heren van affrike
maer en gheviel niet deser gelike
den ghenen die in rome bleven
want si hebben hem verheven
anderwaerf up haniballe
cempronius met ongevalle
die hovetman was vander schare
die verloos vele ende sware
want si hebben tfelt begeven
ende worden indie stat gedreven
maer cypio was die dorreet
affrike dat sere es breet
ende waer so hi verhorde mare
dat eenech here versament ware
daer wart sette hi sine vaert
so dat hem ontboden waert
dat hasdrubal die keyser ware
van cartago ende menege scare
hadde versament groot here
ende mettem was indie were
sifax van numidia
sypio trac hem snachts na
ende hevet die logen in beeden heren
ontsteken daer ter eerster weren
die numidiene entie affriken
alsi sagen den brant bliken
bewaenden hem niet van vianden
ende liepen tfier blusscen te handen
ongewapent ende bloot
daer slougense die romeine doot
in beeden heren altehant
onder versleghen ende verbrant
lieten sire lxm man
ende vm ghevaen nochtan
die here sifax ende hasdrubal
waren daer na verbornen al
so dat elc nauwelike ontflo
hasdrubal quam te carthago
alse een droeve keyser ontreden
doch versaemden si daer ter steden
hi ende sifax echt groot here
ende quamen up cypioene ter were
cypio hadde mettem ii heren
orlogers van groter eeren
massimissa ende lelyus
ende quamen ter were daer aldus
ende wonnen den wijch ende sconfierdent
sifax ende hasdrubal
lelyus ende massimissa
volgeden sifaxe na
ende hebbene al daer gevaen
dat ander volc dat wart ondaen
ende volgheden met scepe in creta
hem volghede massimissa
diese onderdede alle ende vinc
sifaxe den wisen coninc
sendde cypio te rome ghevaen
met lelyuse ende sonder waen
menegen riken prisoniere
ende meneghen roof rike ende diere
carthago die rike stede
die om der werelt mogenthede
jegen die romeine street
siet dat hare onsiene steet
die senaturen ginghen te rade
ende ontboden al waest te spade
haniballe dat hi quame
ende waer ter stede name
daer mochtmen sien den groten here
beswaert van rouwen harde sere
weenen ende claghen also wale
dat hi rumen moeste ytale
die hem volghen niet en woude
alse hi ytalen rumen soude
ende van danen was gheboren
dien dedi doden alse wijt horen
ten zeile ginc hi sere vervaert
ende voer tafferike waert
alse hi den lande waent wesen bi
eenen clemmere so hiet hi
upten mast gaen ende hi hiet
hem seggen wat lande hi siet
dander riep daer neder af
ic zie een tebroken graf
haniballe mesquam dit wort
ende keerde tseil ende voer vort
in eene havene daer ter stede
daer hi sijn volc aysieren dede
ende daer naer alst quam also
trac hi binnen cartago
xxvi jaer alse wi lesen
haddi uut cartago gewesen
want hi jonc met siere moeder
daer ute voer ende mago sijn broeder
hanibal na desen doene
die ontboot an cypioene
dat hi mettem wilde spreken
sonder eeneghe lose treken
men swoer dit so in beeden ziden
datter elc wel toe mochte tiden
daer mochtmen sien ii grote heren
hem jegenlijc tanderen waert keren
ende wonderlijc met fieren ogen
elc anderen sijn ghelaet toghen
ende spreken menech hoge wort
die pays die en ginc niet vort
want elkerlijc was so coene
niemen en wilde onscone soene
dus moesten si sceden sonder vrede
te wighe setten si hem bede
met groter macht ende wiselike
want elc was sijn sinnes rike
daer vachtmen lange sere ende vele
noch in ghenen nijtspele
ne was met wapenen bet gedaen
al was sulc wijch sonder waen
daer meer volcs in was versleghen
doch wart meester des zeghen
cypio metten romeheren
die cartagiene met onneren
verloren xx dusent man
ende v hondert daertoe nochtan
lxxx elpendieren groot
waren som ghevaen som doot
hanibal die met alre macht
ende met alre wijsheit vacht
met eere cleenre menechte ontflo
indie stat van caertagho
mids dordie vianden ende dorden strijt
alse die noch andere viande ontbijt
teersten dat hi quam inde port
quamen die senaturen vort
ende sijn te rade gegaen
wat si best mogen anegaen
hanibal die seghet wel
hine weet anders ontset geen el
dan men souke pays ende vrede
tusscen rome ende hare stede
ende cypio die sendde mare
te rome daer af al openbare
wat den senaturen best dochte
weder men pays wilde of datmen vochte
so dat biden senaturen
pays gemaect was daer ter uren
ende omden stouten cypioene
die om die eere van dien doene
dat hi affrike heeft ondergedaen
hiet hi cypio die affricaen
doe die pays entie vrede
was besproken daer ter stede
hevet affricanus cypio
ghenomen die scepe van cartago
groot ende staerc v hondert ende mee
ende deedse voeren indie zee
vor die porte ende stac te hant
in die scepe eenen brant
ende bernedse daer si toesaghen
doe voer hi in ghenen daghen
in cartago met groter eeren
alse die here was vanden heren
ende men ontfinc den edelen man
alse den prence diet al verwan
dit grote orloghe ende dit striden
ghesciede in philopaters tiden
die coninc in egypten was
alsic hier voren gewouch das
die jegen den groten vacht
anthyochus met sire cracht
philopater tholomeus
regneerde wi lesent dus
in egypten xvii jaer
naer hem sijn sone wet vorwaer
tholomeus ephiphanes
xiiii jaer wi lesent des
plautus was in sinen daghen
die maecte vele scoenre zaghen
daermen nu hier af sal noemen
van sinen sproken van sinen bloemen
ghelt es sake ende hovet
van alre sorghen des gelovet
wiltu geheert sijn in dinen live
so wandele altoos onder die keytive
dune souts genen sot te vriende bejagen
want men mach bet vanden sot verdragen
dat hi hem onheimelijc si
dan hi hem dicken ware bi
menech man es in sijn lijf
sonderlinghe ende keytijf
die niene gedoget openbare
dat iemene sine ghelike ware
hi versmaet sine ondersaten
die boven hem sijn moetti haten
ende versmaden dorperlike
entie oec sijn sine gelike
mettem en can hi sake en gheen
niet gedraghen over een
in des ephifanes tiden
begonste dalen ende liden
dat alexanders wilen was scone
dat rike van machedone
dat alexander so hadde verheven
so dat si den romeinen geven
hare steden indie hant
ende sise sonder enegen bant
vrilike hilden ende saten
hieromme was so utermaten
in grieken die bliscap groot
dat noint man sach des genoot
in desen tiden quamen die gallen
met crachte over berch gevallen
om troemsce rike te verslane
ende verloren te meilane
x dusent man in enen strijt
doe quamen si teere ander tijt
uptie romeinen aldaer int lant
ende lieten liggen daer int sant
xlm man up dat velt
ende si sloughen af met gewelt
dien romeinen vm man
nochtoe lach den romeinen an
anthyocus die in surien
hem hilt met sire partien
want hanibal was an hem comen
ende haddene te hulpen genomen
so dat die romeinen vernamen
ende si teenen rade quamen
ende coren jeghen haniballe
in aventuren ende in gevalle
anders niemen in ghenen daghen
dan sypioene ende sine maghen
so dat men nam te rade do
eenen lucius cypio
affricaen die was sijn broeder
die ouder was ende vroeder
maer rome ne wilde nemmere
dat een man te lange ware here
om dat so namen si dese twee
so dat si wilden dat emmermee
anthyocus daer omme dinke
eist dat hanibal iet scinke
dattie stoute sypioene
den dranc sijn tontfane coene
dese voeren in surien
met lxxx scepen ende hare pertijen
datmen hiet gebecte scepe
ende met groten ridderscepe
aldaer was sypio affricaen
bode ghesent ende ontfaen
van anthyocus den groten
eerlike met sinen genoten
ende alsemen om pays spreken sal
so quam ghinder hanibal
die sijn spel hadde verloren
jeghen sypioene te voren
daer wies die fierheit ende de nijt
also dat in ghere tijt
dat parlement te nieute quam
ende affricaen orlof nam
ende voer weder toten sinen
anthyocus siet dat sijn pinen
jeghen die romeinen niet en dochte
ende verdrought sware ende onsochte
ende voer in persen naer das
aldaer hi versleghen was
alsomen hier te voren screef
der romeine scare die int lant bleef
wonnen die eylande in de zuutzee
was haniballe wel oft wee
int xviide jaer merket des
dat tholomeus ephifanes
in egypten drouch die crone
staerf antyochus onscone
na hem zeleucus sijn sone
die so nam na hem die crone
ende was coninc in asya
xii jaer noch verre noch na
ne was aerger dan hi was
in sinen tiden alsict las
sendi in jherusalem
helyodorus ende hiet hem
dat hi den tempel roven soude
van selvere van scatte ende van goude
hi voer doen sijns heren wort
ende alse hi terden soude bet vort
inden tempel omden scat
gaf hem dingel gods enen plat
dat hi daer doot ter neder lach
alst grimas die bisscop sach
verbat hi onsen here das
dat hi upstont ende genas
ende keerde te sinen here thant
ende seide hevestu enegen viant
sentene omden heilegen scat
nemmermeer onteerstune bat
in desen tiden ghevielt dus
dat lucius emilius
van rome was in spaengen gesent
ende hi ende al sijn here ghescent
vanden spanyoelen ende al verslegen
doe senden die romeine daer jegen
lucius belius die bleef doot
bi meilanen clene no groot
sone ontginc der aventure
dese mort daden die lygure
het ware al verholen bleven
maer dat die van maerscaelie screven
den romeinen dese niemare
ter selver tijt nam ene scare
vanden romeinen een hiet fulvius
ende voer die grieken dwingen dus
die gallengrieken die stoutelike
streden upten roemscen rike
si waren te samen ghetoghen
up olympen den berch hoghe
met wive ende met kindere mede
hi sochtse daer ter hoger stede
maer met steene ende met gescote
so quetsten si die roemsche rote
sere van boven nederwaert
doch die romeinen metter vaert
worden mettem des strijts gemene
ende sloeghere onder groot ende cleene
xl dusent man te doot
die romeine haer scade groot
ghedochtem vanden lyguren
ende senden daer ter selver uren
marcus met enen groten here
die verloes daer indie were
iiiim man ende moeste wiken
indie tenten ende so ontstriken
hier binnen dat dit ghesciede
eescheden die roemsche liede
haniballe die in surien
orloghede met sire paertien
dat hi hem upgheven soude
ende want hijs niet doen en woude
so moesti surien begheven
ende es in creta verdreven
daer hi langhe lach in vreden
so dat hi vernam daer ter steden
dat menne haette omme dat
want hi hadde so groten scat
doe maecti vaste vate dare
alse offere sijn scat in ware
daer dedi bli in over gout
dat dedi draghen met gewout
inden tempel vrouwe dyanen
dus dedi der stede wanen
dat hi leide in hare were
sinen scat ende sine lijfnere
maer hi dede beelden maken
entie hol omme die saken
dat hire in ghoot al sijn gout
ende so henen om sijn behout
toten coninc van bytine
die orloghe groet ende pine
hadde jeghen den coninc eumene
die in ponten was here niet cleene
prucias coninc van bithine
hadde verloren entie sine
eenen volcwijch up dat lant
doe riet hem hanibal te hant
dat hi met scepe vechten soude
want hi hem zeghe beloven woude
hanibal hadde vele utermaten
serpenten in erdinen vaten
die dedi werpen met handen
indie scepe der vianden
die teersten maecten hare ghile
om sulc orloghe om sulke pile
maer doen si hem ommetrent
in haer scepe so menech serpent
saghen vloen si woch te handen
ende weken daer den vianden
te rome quam mare van desen
sine wilden nieweren laten wesen
haniballe ende sendden dare
ridderscap ende grote scare
die dese coningen vercoenen souden
wouden si oft en wouden
ende haniballe up doen gheven
ofte vaen oft nemen tleven
doe hanibal vernam die mare
nam hi venijn al openbare
ende endere mede alse een keytijf
sinen toren ende oec sijn lijf
dus so staerf die grote here
die meneghe sware onnere
eerst dede den roemscen rike
die wilen gheweldichlike
vanden roemschen lachamen
overdammede mede tsamen
gello eene staerke riviere
ende dede in diere maniere
sijn here daer over varen
met groter overmoet te waren
haniballe eist dus vergaen
den stouten vromen affricaen
hi diene eerst onderdede
ende tlant van rome suverde mede
sine viande si beniden
sijn welvaren ende sijn striden
ende wrougedene vorde senature
so dat hi wart indier ure
ghebannen van rome uter stat
in een stedekijn dat bet af sat
wart hi gesent dat hiet lincherne
daer hi sinen vrienden te scerne
hevet gehent daer sijn leven
in sijn graf so was bescreven
also alse hijt selve hiet
onhovesch lant gedincti niet
dat ic di met minen live
verloste alstu keytive
onder voeten laghes in wene
dune hads selves niet de bene
dit was in tholomeus daghen
ephifanes daer wi af saghen
die xxiiii jaer drouch crone
int lant van egypten scone
ende ghedoot was met venine
naer hem quam die sone sine
filometor tholomeus
ende was coninc wi lesent dus
in egypten xxxv jaer
in sijn vijfte wet vorwaer
so wart coninc in surien
ende in azia met sire partien
anthyocus ephifanes
die broeder was gelovet des
zeleucus die hier voren staet
dese was stout ende sere quaet
ende hadde te rome gysel gewesen
alse wi hier te voren lesen
sijn vader die grote antyochus
die gavene te ghysele aldus
doe hi pays van sinen saken
jeghen rome moeste maken
dit was die selve antyochus
daer jeghen judas machabeus
ende mathatias sijn vader
jeghen vochten beede gader
daer ghi die wighe af van desen
hier naer wel sult horen lesen
anthyocus ephifanes
alse hi coninc worden es
wildi winnen egypten lant
ende gheviel alsict bevant
dat men te jherusalem sach
xl daghen up elken dach
ridders striden indie lucht
nu indie jacht nu indie vlucht
beede met swerden ende met speren
nu slaen nu vlien nu hem verweren
hier omme was die stat vervaert
anthyocus sette sine vaert
in egypten alse hi daer quam
ende hi die waerheit vernam
want het hem was doen weten
dat die meeste waren beseten
talexandrien ende alsict las
so quam daer marcus popilius lenas
dese drie namen was een man
ende gheboot den coninc dan
dat hi egypten rumen soude
ende alsene anthyocus cussen woude
in vriendscepen alsemen doe plach
sprac hi dat wesen niet en mach
voer dat hi ter vriendscap quame
van rome want het ware blame
doen seidi hem aldaer ter uren
den wille vanden senaturen
alse anthyocus van deser dinc
met sinen vrienden te rade ginc
entie raet een deel lanc was
marcus popilius lenas
hadde eene roede in die hant
ende maecte eenen rinc thant
omtrent den coninc enten raet
ende hiet dat niemene uut en gaet
eer hi antworde daer ter stede
den senaturen strijt of vrede
doe was anthyocus vervaert
ende sprac nadien dat aldus vaert
ende het willen die senature
wi willen pays nu ter ure
dus liet hi egypten lant
ende es ghevaren altehant
in jherusalem ende heeft gerovet
tfolc dat an gode ghelovet
enten tempel ende altehant
keerdi dus weder in sijn lant
daer naer so bedochti hem
dat die van jherusalem
eenen andren here mochten ontfaen
ende quam ende hevet die stat bevaen
ende sloughere in lxxxm man
ende vercochtere oec nochtan
xlm in meneghere stat
ende nam al des tempels scat
ende hiet ende seide dat hi woude
dat mer jupiter anebeden soude
in desen tiden verloos scone
tlant van machedone die crone
daer alexander in was geboren
die allen heren ginc te voren
ende meer dan anderhalf hondert jaer
naer hem stont telt ons twaer
want een hiet perses van sinen geslachte
hilt machedone met machte
ende hadde volc hieten basterne
die met rove hem generden gerne
also dat si hem dies ghetrouwen
dat si over der dunouwen
die int lant van hyster gheet
roven willen varen ghereet
up dat soe doe was vervroren
alse si upt ijs waren die doren
scorde die riviere ontwee
daer hadde menech harde wee
want al na doot bleef cleen ende groot
dan somich een die ontscoot
die quamen met gescorden live
uten yse alse keytive
te desen tiden begonden mede
die romeine hare mogenthede
te toghene up machedone
perses die daer drouch crone
nam te helpen jeghen die romane
die sordisen die hystoriane
entie deenen entie gallen
die deenen waren horen wi callen
sonder lantscap volc geheeten
ende gheboren vanden geten
diemen sidert goten hiet
daermen wonder hier na af ziet
dese deenen hadden do
eenen heere hiet orolo
ende hadden eenen wijch verloren
uptie basterne alse wijt horen
dit dede hem haer coninc boeten
ende moesten haer hooft ten vrouwen voeten
alsi sliepen leggen neder
tote dat si verwonnen weder
wijch met haerre vromichede
ende haren wiven dienen mede
van rome quam die raet aldus
dat daer paulus emelius
ghecoren was den strijt tontfane
ende up machedone te gane
alse hi hier toe was ghenomen
ende hi daer na thuus es comen
quam hem sijn dochter te gemoete
ende hi cussedse met gegroete
ende vernamse in sinne zware
doe vragedi wat haer ware
soe seide persse mijn hondekijn
es doot dat was die feeste mijn
paulus quam thant inden moet
dattem die boetscap ware goet
ende was in hopen vort alle wege
dat het meende sinen zeghe
van perses van machedone
des avonds vorden wighe scone
vervoer die mane doe seide tfolc al
dat het meende dongheval
dat dat griexe rike soude inden
entie romeine soudent scinden
die wijch was upten naesten dach
daer was gheslegen menech slach
maer marcus cato euaters sone
wan den prijs ende was die gone
die mids onder die viande vacht
so dattene vellede die cracht
vanden orsse die ridder goet
vacht alse een leu te voet
ende hi was al omme bestaen
men riep up hem men gincken slaen
daer waenden sine te sticken houwen
men mochte daer dorsteken scouwen
menech ors ende menech man
alse al there dus up hem ran
ten lesten slouch hi enen groten
upten helm vandien genoten
ende tswert ontspranc hem uten handen
inden trop vanden vianden
doe decti hem metten schilde
der vuustslage was hi milde
ende brac dus der viande zwerde
ende nam tsine daert lach up derde
daer anesagen bede die scaren
ende es den vianden dus ontfaren
sere mesmaect ende ghewont
sine stoutheit gaf daer ter stont
den romeinen daer den zeghe
persses die coninc vloe enweghe
ende gneus octavius volgede naer
ende vinghene al vliende daer
met phillippe ende alexander
sine twee sonen ende menech ander
orosius spreect daer bleven dan
indien wijch xx dusent man
dit gheviel int xiiste jaer
dat filometor wet vorwaer
in egypten coninc was
ende int viiiste alsict las
dat anthyocus ephifaen
die crone van azien hadde ontfaen
ende vanden lande van zurien
dese anthyocus ende sine partien
wart biden romeinen verdreven
ute egypten als wi eer screven
ende maecte grote mort
in jherusalem als ghi eerst hort
ende wilde aldie jueden dwinghen
dat si heidijnscap ontfinghen
maer mathatias ende sine kinder
wederstonden sine macht ginder
ende sloughen sine bailliuwe doot
an hem so viel menechte groot
die eer wilden laten tleven
dan ons heren wet begeven
een jaer hilt mathatias vogedie
over die joedsche paertie
ende staerf heilechlike na tgone
wart judas machabeus sijn sone
bisscop ende hertoghe gheset
over aldie joedsche wet
dese slouch appolonise doot
die hertoghe was ende here groot
over die samaritane
ende wan sijn swert ende vort ane
vacht hire mede al sijn leven
seron hevet hem oec verheven
die hertoghe van nedersurien
dien slouch hi met sire partijen
beede gorgien ende lisien
die van anthyocus partijen
hertoghen waren quamen hem jegen
die hevet hi uten lande geslegen
ons heren tempel maecti reine
dien die heidine ghemeine
ontreent hadden achter een iii jaer
ende maecter eene feeste daer
thimoteus hi oec verwan
die up hem brochte menegen man
van amon daer hi af was here
meneghe uutnemende ere
gheviel hem die hier niet en staet
hi was der jueden toeverlaet
hier binnen anthyocus ephifaen
hevet verhort ende verstaen
dat in persen een tempel ware
so rike om dusdane mare
wille hire varen ende nemen tgout
maer men verdrevene met gewout
so dat hi keerde met scanden
mettien quam hem mare te handen
hoe judas machabeus sijn here
versleghen hadde met groter were
doe voer hi henen ende vermat hem
te destruweerne jherusalem
alse hi hem vermat dit doen
quam hem ane dat torsioen
ende uut sinen vleesche mede
cropen wormen te meneger stede
so sere hi stinkende wart mede
doe bekendi sine cranchede
ende seide hets recht sonder waen
dat die mensche si onderdaen
gode die es boven al
hi belovet dat hi sal
die jueden vrijen mach hi ontgaen
ende juedsche wet selve ontfaen
ende screef den jueden hovesce brieve
ende bat dat si doer sine lieve
sinen sone waren hout
anthyocus die niet was out
al quellende verloos hi tlijf
indie montaenge als een keytijf
lisias verhorde dese mare
ende maecte coninc dare
anthyocus sinen heren sone
twee jaer regneerde die ghone
in azien ende in surien
int xvide horen wi lijen
was dat filometor was
in egypten coninc alsict las
anthyocus ephifanes
nam ende aldus ende sijn sone es
coninc ghemaect in sine stede
die anthyocus hiet ende mede
eupator te sire toenamen
ane hem quade jueden quamen
die clagheden sere alsict las
over machabeus judas
doe quam hi up hem met groter were
cm voetgangers int here
ende xx dusent ridderen fiere
ende xxxii elpendiere
elc dier hadde m man te voet
gewapent die dat dier behoet
ende v hondert ridderen mede
dus quam hi voer ene stede
hiet betsura die hi besat
bi jherusalem der stat
sijn here quam in tween gescaert
die eene paertie sette hare ter vaert
uptie berghen ende indien dale
trac die andere gewapijnt wale
judas quam hem te gemoete
met lettel volx met felre groete
ende slouch hem af visupc man
eleazarus sach dit an
judas broeder een elpendier
sere groot staerc ende fier
dat alre meeste vander scare
ende peinsde dat die coninc daer ware
dordie vianden hi daertoe brac
van onder hi die beeste stac
inden buke ende soe vel
daer bleef hi mede also wel
doe trac judas over zide
hi entie sine weken uten stride
alse die achter was gedreven
betsura wart upgegheven
anthyocus die traect an hem
ende belach jherusalem
maer lisias verhorde mare
dat int lant comen ware
phillip die was daer de coninc staerf
ende hi pijnde ende verwaerf
om soverein vanden hove tsine
ten coninc seidi verlorne pine
eist dat wi doen vor dese stede
gheven wi desen lieden vrede
ende laettem pleghen haerre wet
dit was besworen ende gheset
vanden coninc entie daer waren
doe lietmen indie stede varen
maer te hant brac hi sijn spreken
ende dede des muurs vele breken
ende voer tantyochen daer naer
ende vant phillips here daer
ende wan met crachte die stat
onlanghe levede hi na dat
van rome quam syleucus sone
tien tiden ende horde tgone
dat ephifaen sijn oem ware doet
diene uten rike vercroot
dymetrius was hi ghenant
teersten dat hi quam int lant
want hi was vanden oudsten ore
ghaven hem die heren die chore
ende vinghen eupator anthyocus
ende lisias maer demetrius
hi seide hine wildere niet sien
doe sloughen sise doot mettien
ende demetrius die sat
coninc in sijns vaders stat
doe quamen quade liede ende fel
uten volke van israel
an dymetriuse ende spraken
van judas loghenlike saken
met haren hoeftman alchimus
hem gelovede dymetrius
ende alchimus ontfinc van hem
bisscopdoem van jherusalem
up judase senddi dor des
met eenen here een hiet bachides
diene setten soude indie macht
si quamen daer ende daden cracht
ende sloughenre doot lx man
judas dit horen began
dat bachides wech es gevaren
ende hadde tlant heeten bewaren
alchimus in ghenen tiden
uptie heidinen liet hi sijn striden
ende slouch die jueden vernoyert
alchimus merct ende visiert
dat hi hem altoes up genen dach
jeghen judase verweren mach
ende claghet den coninc dien torment
die coninc hevet mettem ghesent
nichanorre omme te doene wrake
judas gemoetene sonder sprake
ende vacht up hem met gewelt
nichanor wan up hem tfelt
ende judas die weec mede
te jherusalem indie stede
ende van danen in samaria
nicanor die volgedem na
met eenen onghetelden here
judas die sette hem ter were
want god hadden nachts getroost
in drome dat hi soude sijn verloost
ende hier mede troosti sine scaren
die vervaert ende lettel waren
entie heren vielen te samen
daer slouch hi hem af in gods namen
xxxm man uptie stede
enten here nycanorre mede
desen dach van desen zeghe
vierdemen sint alle weghe
in den tiden van desen demetrius
was te rome een terentius
die van carthago was geboren
ghevaen alse die stede was verloren
ende om die wijsheit van sinen zinne
dat eigijndoem daer hi was inne
was hem ghequijt ende aftebroken
hort hier van sinen wisen sproken
smeeken dat mach vriende maken
haetscap coemt van waerre spraken
elc mensche hate in sinen zeden
weelde ende ledicheden
leere die wile dat di mach gescien
sone mach di niet dijn wille ontflien
hout up die spise entien wijn
dijns vleesch luxurie sal te minder sijn
alt volc es welnaer indien
dat si nauwere vele sien
an andere lieden hare smette
dan si doen haer selves lette
scaerp recht sonder goeden raet
es dicken dorperlike daet
niet es te doene so lichte dats waer
doestut node en si di swaer
ennes dit niet ongeval ende quaet
te gevene enen anderen raet
ende du di no cleene no groot
ne coens ghehelpen uter noot
een sot es gerne ongerecht
hi waent dat niet goet si echt
sonder dat hi selve doet
een out wort es dit ende goet
vriende dinc groot ende cleene
die es talre tijt ghemeene
ghelt verliesen te tijt ende te stede
es somwile wasdoem ende wijshede
gevroeden es naden zinne mijn
niet dinghen die vor doghen sijn
te bekenne ende te besiene
maer dat lange es te gesciene
meest alle wive diemen vint
sijn ghemaniert na dat kint
welken tijt so di eene aventure
te ghevoughe es ter cure
so eist noot dat ghi u besiet
wat ghi sult doen alse u messciet
alse menech hovet alse menege sede
ende also menech zin daer mede
men can niet so goet gheleeren
men en maget in quade verkeeren
dat joedsche rike lach ter neder
langhe eert uphief weder
biden machabeus judas
want sidert dat ghewonnen was
vanden here van babylone
waest oint sint onder die heidijnsce crone
maer nu hebben die jueden gecoren
judas alsict seide te voren
bisscop te sine ende hertoghe
drie jaer waest dese prince hoghe
na hem waest xix jaer
jonathas sijn broeder dats waer
na jonathas hilt symoen
sijn broeder viii jaer dat doen
doe symoens sone jan yrcaen
xxv jaer sonder waen
doe aristobulus entie ghone
hadde ghesijn jonathas sone
hi wart bisscop ende coninc mede
doe jherusalem die stede
die crone verloren hadde dats waer
cccc ende lxxxiiii jaer
so hevet hi die crone upgeheven
ne maer een jaer es hi coninc bleven
alexander was daer naer
bisscop ende coninc xviii jaer
na hem alexandra sijn wijf
was coninghinne al haer lijf
ix jaer naer haren man
hyrcanus die volgede hare an
haer sone ende was daer naer
coninc wel xxiii jaer
hier naer die jueden die streden
omdie eere vander mogentheden
entie romeine ghaven die crone
herodes die niet eene bone
en hadde an dat conincrike
ende hi drouch crone mogendelike
xxxvii jaer ende galt der doot haer scout
alse onse here was vi jaer out
naer sine doot alse wijt vinden
deelet augustus sinen iiii kinden
dlant ende archelaus daer naer
was coninc ghinder ix jaer
doe herodes die baptiste
onthoveden dede dat menech wiste
was coninc xx jaer ende viere
over die jueden na sine maniere
doe was herodes agrippa
vii jaer coninc daer na
na hem quam agrippa sijn sone
ende xxxvii jaer waest de ghone
daer endde haer coninclike doen
in ons heren incarnatioen
lxx jaer ende daertoe twee
heren ne wordsi nemmermee
nu keren wi weder ande jeeste
judas horde ende verheeste
dat die romeine machtich waren
ende getrouwe ende wilde varen
an hem ende maken sekerhede
ende vriendscap andie stede
omme hulpe jegen die partien
van asyen ende van surien
entie dinc wart vaste gemaect
om dese sake  wat helpt ontsaect
dat hi ander hulpe sochte
dan an gode diet al vermochte
willemen wanen dat hi bleef doot
ten naesten wighe die here groot
dymetrius dien quam de mare
dat nychanor versleghen ware
ende sende up judase na des
alchimus ende bachides
die hebben judase met ii scaren
vreselike dorevaren
doe quam den edelen prince daer
van herten den eersten vaer
doch troosti sijn volc ende seide
hets beter sterven upter heide
voer die vianden met genende
dan men ere met scanden ende
in desen heeft hi bestaen
die meeste scare ende omgedaen
entie crancste quam van bachten
ende slougene doot alsonder wachten
entie sine lieten hem jaghen
daer si tlijf waenden ontdraghen
na hem wart bisscop ende hertoge
jonathas verheven hoghe
dymetrius die wart versleghen
saen na dat judas die deghen
sinen ende hadde ghedaen
want een hiet alexander quam saen
ende seide dat hi sone was
anthyocus daermen af las
dien dymetrius verslaen dede
sijns oems sone hem quam mede
van surien menech man
so dat hi dymetrius afwan
beede sijn leven ende sijn lant
hi nam te wive altehant
filometors dochter cleopatra
indie stat te tholomaida
diemen nu hort akers nomen
wart dat huwelic vulcomen
dese alexander eerde sere
jonathase ende mindene mere
dan noit coninc van surien
iemen vander juedscer pertien
filometor die verstaerf
ende tlant van egypten verwaerf
tholomeus evergetes
also alse gheheeten es
een ander die hier voren staet
dese evergetes die hier angaet
regneerde xxix jaer
in sinen tiden wart echt swaer
dorloghe ende dat grote gevecht
tusscen rome ende cartago echt
die senaturen bringen vort
ende willen datmen velle die port
maer sypio nascica
dinct beter dat die port sta
hi lijede wel sekerlike
dat soe swaer ware den roemscen rike
maer hem dinct eist datmense velt
ledicheide weelde ende ghelt
sal verslapen doen de zinne
daer dat roemsce here lach inne
hi wilde luxurie verduwen
met swaren orlogen ende met nuwen
cato wille dat mense velle
mettem waes menech gheselle
entie meneghe verwint sekerlike
dus sendemen in affrike
eenen lucius sensorine
ende marcus ende manlus gesellen sine
ende oec nascica cypioene
dese heren wijs ende coene
vielen verre vander port
ende senden hare boden vort
ter stat ende eeschten vander stede
hare wapene ende haer scepe mede
daer brochtmen uter stat gedragen
so vele wapine hem dochte diet sagen
datmer mede sekerlike
wapenen mochte al afferike
daer na hieten die romeine dat
dat si alle rumen die stat
ende henen traken verre tier wilen
vander zee oec x milen
hier omme vielen si in wanhopen
alsi dus waren belopen
want si verloren saghen de stede
ende pijnden hem alle te sterven mede
ende coren te heren alle
onder hem ii hasdruballe
cyerlijc maecten si menechfoude
haernasch van selvere ende van goude
want al haer yser was verloren
nu suldi van cartago horen
cartago tellet daventure
hadde ommeganc van mure
xixm passe tier stede
alse elc pas v voete dede
ende wel naer waest in sijn staen
al omme metter zee bevaen
dan een deel an deene zide
ende hadde iiim passe indie wide
daer was die stat gevest ter cure
xxx voete dicke die mure
ende xxx ellen hooch ten tinnen
ende tor stont daer men conste bekinnen
cume hoe hoghe dat hi was
die hiet biersa alsict las
ende stont ter zee waert up enen hoec
die zee hietmen daer een brouc
die romeinen vochten sture
ende braken een groet deel vanden mure
die cartagiene hebse verdreven
sypio sach hem de vlucht geven
ende quam hem tontsettene om dat
ende dreef die vianden indie stat
ginder worden verslegen dan
vanden affrikers xlm man
ende vim ghevaen
hasdrubal vlo hi was ondaen
die raet waerpen doot vander stat
metten steene daermen up sat
want men hem anteech de mort
dat hi verraden hadde de port
doe viel men an de stat gereet
ende men stac ende men street
achter een vi dage ende vi nachte
gewillichlike met groter crachte
die cartagiene sere baden
datmen haers hadde genaden
eerst gaf hem up vor dandere al
diere levede dander hasdrubal
doe quamer vort droever keytive
teere scare xxxvm wive
ende daer naer so volgeder an
teere ander xxxm man
hasdrubals wijf nam ghinder
ende warp in een vier hare ii kinder
ende spranker in selve nochtan
omden rouwe van haren man
dus staerf dachterste van cartago
coninghinne ende deerste also
deerste was dydo die hare verbrande
omme enease van grotere ande
ende dit was die achterste vrouwe
die hare verbrande omden rouwe
xvii daghe achter een
bernde die stat dat wonder sceen
een swaer bispel gaf soe den man
die den zeghe al ginder wan
dat dit werelike gheval
so ongestade es over al
vandien mure alle die steene
wreefmen daer te pulvere rene
viisupc jaer ofte mere
hadde soe gestaen met groter ere
alse dese dinc aldus gesciede
alexander ende sine liede
die asien hilt ende surien
ende met sire staerker partien
dymetriuse uten lande slouch
wies crone hi met rechte drouch
wart uten rike al verdreven
want van dymetrius es bleven
een sone die demetrius hiet
die quam van creten ende verstiet
alexandere altemale
evergetes also wale
van egypten siere dochter nam
alexandere ende quam
ende gafse demetrius te wive
doe wart gerovet vanden live
alexander ende ghesent
sijn hovet over een prosent
evergetes dies vro was daer
des derds daghes staerf hi daer naer
dus wart die jonge demetrius here
ende waest iii jaer ende nemmere
over azien ende surien
een van alexanders paertien
die trifoen hiet mercte ende sach
datten ridderscepe verwach
des coninx demetrius zeden
in arabien es hi ghereden
om coninc alexanders sone
ende brochtene int lant die gone
ende maectene coninc sonder were
an hem quam te hant dat here
dat demetrius was ontsprongen
anthyocus hiet men den jongen
demetrius hevet hi verdreven
antyochen wart hem upgegeven
dese screef an jonathas
die bisscop ende hertoghe was
te jherusalem indie port
vriendelike scone wort
ende senddem diere prosente van goude
want hine te vriende hebben woude
dat jonathas wel gerne sach
oec so sendde hem updien dach
jonathas bode metten roemheren
om te vernieuwene metten heren
die vriendscap die gemaect was
metten machabeus judas
dat wanic corte sine daghe
trifoen wilde leggen laghe
om anthyocus den jongelinc
maer hi ontsach hem ene dinc
dat hem jonathas helpen soude
dies peinsdi dat hi dien eerst woude
vermorden so mochti te bet
den coninc slaen ongelet
dus es jonathas vermort
entie jonge anthyocus vort
ende trifoen wart daer na
coninc ghemaect in azia
maer in surien wert wi lesent dus
coninc sedices anthiocus
demetrius broeder die wart verdreven
alse wi hier te voren screven
in desen tiden so bleef doot
attalus die prince groot
coninc van azia dat cleene
al sijn rike gaf hi gemeene
der stat van rome dat sijt berechte
ende hi staerf gelijc enen knechte
na jonathas coren te hant
die jueden in haer lant
symoen teenen here sijn broeder
tien tiden was niemen vroeder
die wart hertoghe ende bisscop mede
te jherusalem indie stede
ende regneerde viii jaer
anthyocus wet voer waer
die sedices bi namen hiet
ne liet trifoen gherusten niet
hine volghede hem emmer na
ende jaghedene ute azia
in surien liet hi here
jeghen die jueden ter were
ende sendde cendebons daer mede
jeghen jherusalem die stede
symoen hevet dese dinc verstaen
ende nam sine twee sonen saen
eenen judas ende eenen jan
ende gaf hem xxm man
om te bescermene dat lant
die bestonden den strijt te hant
ende riepen hulpe an onsen here
ende god die gaf hem daer die ere
want cendebons wart verdreven
ende daer sijn der siere bleven
twee dusentech upten velde
dus wonnen die joden met gewelde
cortelike daer naer bet vort
wart die goede symoen vermort
ende sijn sone jan hyrcaen
hevet die heerscapie ontfaen
ende was xxvi jaer
bisscop ende hertoghe daer
orosius spreect te desen stonden
die gallen orloghen begonden
uptie romeine ende niet te scerne
entie coninc van abierne
bituitus hi was haer here
die ghereetsceep hadde mere
te orloghene dan die roemheren
nochtan en wilsi niet dat keren
fabius die quam ghevaren
van rome met eere scaren
ende ghetrecket bider rone
bituitus quam harde scone
mettem cm man
ende lxxxm mee nochtan
ende teersten dat hi sach sine grote
ende also cleene die roemsce rote
seide hi dat cume een mael ware
den honden van siere scare
bituitus dochte te cleene
over die rone ene brugge alleene
ende dede noch eene maken
van houte ende van staerken saken
ende met vasten ketenen binden
daer over hem te gane bewinden
die gallen ende over dandere mede
sere vachtmen daer ter stede
ende langhe doch moest mesfallen
int ende dien van gallen
want si verloren dat velt
ende vloen heenen met ghewelt
over die brugge die ontwee brac
daer menech af hadde ongemac
onder versleghen ende versmort
alsemen dware bescreven hort
waerre cm vanden gallen
en lm dus eist ghevallen
oec gheviel int selve jaer
scrivet orosius over waer
dat quintus marius van monju
van rome quam lesen wi nu
ende hevet die gallen begroet
die saten an dies berghes voet
dat si rome waren onderdaen
niemene en wildere in hant gaen
maer si roveden vanden live
hare kindere ende hare wive
ende worpense in eenen brant
ende liepenre in selve te hant
doe hem dat die romeine benamen
ende si some levende bequamen
ende sise vinghen die kaytive
noint een wilder bliven te live
die verdrevene dymetrius
dien die jonghe anthyocus
bi trifoens rade verdreef
ende daer ic te voren af screef
es weder comen in surien
ende regneerde horic lijen
anderwaerven iiii jaer
in jan yrcaens derde dats waer
doe verhief hi hem te hant
jeghen evergetes die in hant
hadde egypten doe hijt verstont
maecte hi in corter stont
dat in surien quam een ander
diemen daer hiet alexander
ende wart coninc met ghewelt
hulpe troest ende groet gelt
wart hem van egypten gesent
dus wart dymetrius gescent
want alexander heeftene verwonnen
dymetrius begonste wanconnen
beede sijn wijf ende sine kinder
dus wart hi verdreven ghinder
ende es tote surs ghevloen
daer dedene die bailliu verdoen
alse alexander tesere eere
bi evergetes quam den here
begonsti up hem versetten
ende evergetes begonsten letten
ende maecte eenen anthyocus
die ghetoenaemt was affricus
coninc in surien thant
die alexandere sinen viant
in eenen wighe heeft verdreven
daer naer es hi ghevaen bleven
van rovers ende alse een prosent
den coninc affricus ghesent
die hem dede neemen tlijf
affricus bleef here sonder blijf
ende was coninc wet vorwaer
in surien xii jaer
dymetrius hadde gesijn sijn vader
die twee waerven tlant verloes algader
ende evergetes die was broeder
cleopatroen sire moeder
grippus die antyocus hiet
was vro dat hem dus was gesciet
maer sijn moeder nauwe dochte
hoe dat soene ontliven mochte
ende soe vrouwe bleve vanden goede
maer selve was hi in siere hoede
eens soene willecome hiet
ende mettien den nap soe hem biet
die getempert was met venine
drinct selve sprac hi moeder mine
alse oft hijt dade dor hare ere
drinct ghi sprac soe sone here
neen sprac hi lieve moeder vrouwe
drinct voren of gijt meent up trouwe
die moeder scaemde hare ende en weet
neghene ontsculde ghereet
ende dranc selve genen dranc
ende viel doot daer eer iet lanc
dus regneerde in sijn rike
grippus een deel sekerlike
dese anthyocus grippus
seghet scolastica aldus
dat hi besat jherusalem
alsemen daer seget van hem
in hyrcanus xvste jaer
hadde anthyocus vorwaer
ix jaer crone gedraghen
in surien in sinen daghen
ende evergetes overwaer
in egypten xxix jaer
doe quam tholomeus fiscoen
sijn broeder ende menech baroen
ende hebbene des lands verdreven
fiscoen wart coninc verheven
in egypten ende drouch crone
xvi jaer met sulkere hone
die ghenote gaven hem trike
ende te wive dies ghelike
sijns broeders wijf ende sine zustermede
want het was heidijnsce zede
maer teerst dat hi quam talexandrien
so dede hi van soens partijen
dien sijn broeder hadde gewonnen
andie zuster al ontgonnen
entien sone slaen te doot
hine liets niet dor de feeste groot
vanden huweleke dat hi dede
no dor sijn wijf die moeder mede
ja diene brochten andie crone
dien gaf hi die doot te lone
hi liet sire zuster sijn wijf
ende vercrachte alse een keytijf
haerre dochter ende met ghewelt
hare in huwelike helt
so fel was hi dat sine liede
rumden tlant als dit gesciede
lelijc was hi cort ende vet
so dat hi sceen beeste bet
dan coninc sonder alleene
dat sine cierheit niet was clene
te desen tiden rees die strijt
die gheduurde langen tijt
tusscen den coninc jugurta
die crone drouch in yndia
in dat lant van afferike
ende dien vanden roemscen rike
orosius seghet dat geen strijt
vreeselikere in ghere tijt
noch swaerre den romeinen was
want jugurta sijt seker das
was wijs moghende ende rike
ende conste so scalckelike
met sconen worden valsceit decken
ende sine mordaet scone vertrecken
oec haddi vernomen een wort
dat te rome indie port
recht ende onrecht te cope ware
des maecte hi vele vrienden dare
met scatte die hire toe heeft gesent
dit hevet rome bina gescent
jugurta plach te seggene dit wort
ay rome rome valsche port
hoe saen waerstu verdorven
waren copers diere omme verworven
int ende was int lant gesent
mettellius diene hevet gescent
ende wan hem af numidia
marius die quam daer na
alse jugurta was geweken
in getulya ende met treken
den coninc boetus so beginc
dat hi mettem den strijt ontfinc
daer quamen si teenen swaren stride
die romeine an deene zide
an dander zide die getuliene
ende met jugurta die numidiene
dlant was heet ende seere droghe
dies stoof daer die moude hoghe
dat die zonne verdonkerde al
ende daertoe was so swaer die val
van schichten ende van quareelen
die die barbarienen deelen
uptie romeine in elke side
daerne was geen wiken inden stride
ende niemen mochte inder roten
iet gescuwen vanden scoten
daertoe was die hitte so groot
ende van duerste so grote noot
dat altemale troemsche here
verderven waende sonder were
alst aldus jammerlike stont
den romeinen quam tier stont
een reghen al onversien
diese lavede mettien
ende vercoelden vander hitte
den barbarienen was quaet al ditte
want hare peesen worden slac
daer hem dat scieten bi ghebrac
ende hare scilden also wel
want het waren olifants vel
daer si mede waren verdect
ende dat zughet water ende trect
ghelijc oft eene spongie ware
doe wart hem die last so sware
dat sise geheffen niet en conden
boetus ende jugurta tien stonden
die vloen heenen met ghewelt
entie romeinen behilden tfelt
daer sloughen si ende verloren
meneghen man uutvercoren
echt versaemden si een here
dese twee coningen ter were
up marius entie romeine
daer verloren si indien pleine
boetus metten getulienen
ende jugurta metten sinen
marius die vinghene vort
ende brochtene te rome indie port
met tween kinderen ghevaen
ende was in eenen kaerker gedaen
daer hi in verworget was
dus endde die here alsict las
in coninc trifons derde jaer
was jugurta verwonnen daer
ende in sijn xiiste jaer so staerf
jan hyrcaen ende doe verwaerf
aristobolus jonathas sone
dbisscopdoem ende was die gone
die eerst in jherusalem
crone drouch sident datse hem
nabugodonosor eerst nam
quaet was die gene fel ende gram
hi doodde met hongre sire moeder
ende dede ontliven sinen broeder
antygonus den jonghelinc
ende hier omme om dese dinc
staerf hi met torment zwaer
ende was coninc maer een jaer
alexander sijn broeder ontfinc
na hem die crone ende wart coninc
ende bisscop vander stede
dit was dalre quaetste mede
die wesen mochte van felheit groet
hi slouch sinen broeder doot
ende l dusent goede man
want si niet gescouwen an
sine grote quaetheit conden
den jueden vragedi teere stonden
hoe hi best hare hulde verworve
si seiden up dat dat hi storve
hier omme dedi hanghen dan
in jherusalem dccc man
ende daertoe dedi ontliven
hare kindere metten wiven
coninc ende bisscop was hi daer
quaet ende fel xxvii jaer
in trifons xviide jaer
so ghesciede scade swaer
vanden duutscen upte romeine
si waren comen inden pleine
van ytale over montiven
ende wilden al rome verdriven
daer jegen so vacht marius
ende gaf hem daventure aldus
dat hi hem den wijch afwan
ende slouch hem af ccm man
ende heeftere lxxxm ghevaen
met haren coninc euroniaen
ccc edele vrouwen waren
gevangen met haerre scaren
die nachts alle hare kinder
metten handen vermorden ghinder
ende verworgeden hem selven mede
want het dochtem edelhede
dit scrivet sente jheronimus
voert so seghet orosius
dat die duutsche anderwarf quamen
over die berghe alle te samen
ende wonnen tlant ende vele steden
in ytale ende vele rijcheden
echt was jegen hem ghesent
marius ende sijn covent
diese bestonden onversien
want sise waenden doen vlien
beede die duutsce metten gallen
die te samen waren gevallen
daer wart den roemheren afgeslegen
menech ridder menech deghen
maer die duutsche hadden de scende
entie gallen alle int ende
die wijf daden die meeste were
si hadden met waghenen haer here
al beringet ende verdreven
die romeinen die hem waren beneven
maer int leste die romeine
wonnen tfelt up hem al reine
doe gingen onderlinge die vrouwen
elke andere steken ende houwen
oec so waerre daertoe vele
die eene line an hare kele
teersten daden ende daer naer
an haers paerds beene daer
ende storven also tien stonden
eene vrouwe si daer oec vonden
ende hare twee kindere an haer been
ghecoppelt dat wonder sceen
ende soe metten halse ant paert
dus storven si drie andie vaert
die baroenen onderlinghe
slouch elc anderen sonderlinge
borax ende luigius
twee coningen die hieten aldus
bleven upten velde doot
twee andere coningen groot
cessorix ende claudius
worden gevaen wi lesent dus
in desen tween wighen es gevallen
vanden duudschen enten gallen
cccm doot tier stede
ende daertoe xlm mede
ende cm waerre ghevaen
ende xlm sonder waen
sonder wive ende kinder
die bleven ongetellet ginder
up tselve jaer dat mesfallen
den duutscen was enten gallen
so wart tholomeus fiscoen
van egypten om sijn mesdoen
van siere moeder slands verdreven
entie crone wart gegheven
tholomeus alexander
in surien wart oec een ander
coninc na anthyocus grippus
dats techines anthyocus
die was coninc xviii jaer
na hem was coninc dats waer
phillip ende waest jare twee
want die van rome en wilden nemmee
ghedoghen die overdaet
dattie coninge so menech quaet
van azien ende van surien daden
ende worden anders beraden
dat si pompeiuse senden int lant
die verjagedse altehant
ende anthyocuse hi verdreef
so dat hi sijn gevane bleef
doe moeste phillip coninc sijn
doe quam van rome galijn
ende hevet dien phillip gevaen
daer naer ende sonder waen
dat conincrike van surien
ende alt lant van diere partijen
ende van azien ende van babylone
wart onderdaen der roemscer crone
te desen tiden ende tien stonden
so lesen wi dat beghonden
te rome ende in ytale
die lande verroeren alle te male
so dat tusschen nagesellen
alse ons die ystorien tellen
groot orloghe rees ende strijt
ende dat begonste in ghere tijt
alse ons tellet orosius
een liberinus drussus
die metter meentocht was in desen
omme dat si emmer vri wilden wesen
brochte in werringen die stede
doe ghesciede wonder mede
want men te zonne upgange vernam
dat daer uten norden quam
een groot vier met groten lude
daer af vervaerden hem die lude
tote tarenten inder steden
alse die lieden haer broot sneden
liepere uut dbloet also clare
alse oft uut eere wonden ware
vii daghe vielen ghemeene
haghel scerve ende steene
vanden hemel uptie aerde
daer quam uut vier dat vervaerde
menegen mensche diet anesach
oec so sachmen updien dach
een swerc alse gout gedaen
vanden hemele nedergaen
ende ter erden comen neder
ende meerre uprisen weder
ende oestwaert ter zonnen trecken
entie altemale verdecken
drussus quam hier met in vare
wat hier mede betekent ware
ende wart vermort dat men en weet
van wien dat quam ghereet
alle die bedwonghene lande
die onder die roemsche bande
int lant laghen van ytale
worden in roere altemale
alse of si wilden ontbreken
den romeinen was haer spreken
die senaturen hem genenden
dat si eenen bode senden
tote asscaloen indie stede
die hem vermaende trouwelichede
dien sloughen die ghemeente doot
daer naer al cleene ende groot
die romeine vander stede
hebben si versleghen mede
pompeius wart uter stede
van rome gesent omden onvrede
te wrekene ende oec de mort
up ascalun die grote mort
also dat hi langhe besat
ascalun die vaste stat
ende hine hadse niet lichte verwonnen
en haddi gheene list geconnen
want so vele hi doch dede
met siere grotere bendichede
dat hi die vander stat upt velt
uut dede comen ende met gewelt
bestont hise buten mure
bi dusgedaenre aventure
slouch hi hem af xviiim man
ende franken haren coninc nochtan
ende iiiim wordere ghevaen
andere iiiim waerre ontgaen
ende versmorden inden snee
van couden ende van andren wee
upten selven dach worden mede
verwonnen die van presenne der stede
doe dalicius oec haer here
sach verloren goet ende eere
bat hi te samen sine meeste
ende maecte werscap ende feeste
ende alsi alle waren vroe
nam hi doe venijn also
voer hem allen ende dranc
ende staerf also daer eer iet lanc
omme dat hi lievere doot ware vri
dan hi levende eygijn si
alle prijsdesine daer
maer niemen wildem volgen naer
nochtoe eer de meentucht was
gestillet alsemen hier voren las
so rees te rome indie port
tusscen die heren strijt ende mort
een here hiet cilla was daer een raet
jonc haestich stout in sine daet
hem waren bevolen iiii legioene
alse elc hadde in sinen doene
vim visupc ende lxvi man
omdat hi soude striden an
van ponten coninc metridaet
die den romeinen dede quaet
doe wilde marius over recht
dat men hem loede dat gevecht
hier omme viel cilla vorde stat
met sinen here te keerne dat
ende hevet marius boden geslegen
die hem boetscap brochten gedregen
doe quam hi in met gewoude
alse diet al verderven soude
marius vloe int capitole
daer quam cilla met sire scole
ende hevet dat up hem gewonnen
so dat hi cume es ontronnen
die raet vander stat was met cillen
want marius wils te vele willen
marius vloe uter stede
ende hem volgede volc groet mede
dat mettem al daer ontliep
in liesschen in modren sloep hi ende sliep
al daer in wart hi ghevaen
also ontreint ende so ontdaen
ledemenne onder tfolc te handen
hem te scenden ende te scanden
ende waerpene in eenen kaerker echt
daer sendde cilla eenen knecht
hem tonthovedene metter vaert
die knecht brocht een getrocken swaert
maer alse hi marius sach in dogen
dien hi so edel ende so hoghe
beede kende ende hadde versien
wart hi versaghet ende ginc vlien
dus wart geverst sine doot
mettien marius ontscoot
ende es ontfaren in affrike
ende gaderde volc haestelike
ende gewan helpe te rome binnen
an enen raetsman hietmen chinnen
haer here deelen si in vieren
ende raden ende oec visieren
hoe si rome die edele stat
gedestruweren ende maken mat
die senaturen ontboden ter were
pompeius met sinen here
dat hi der stat in staden stonde
alse pompeius comen begonde
omme te helpene der stat
gaf hem daventure dat
dat hi up eene van marius scaren
onversien quam gevaren
daer jammerlijc was gevochten
want sijt beede sware becochten
entie nacht an beeden siden
die benam hem dat striden
alset dach was een ridder sach
waer sijn broeder bi hem lach
dien hi doot hadde gesleghen
sijn selves swert heefti verdregen
ende dodere hem selven mede
biden broeder daer ter stede
pompeius slouch die donre doot
die mort verdaerf sijn here groot
wel xim man bi getale
marius pijnde hem altemale
hoe hi ghedoen mochte groet quaet
luxurie roof ende overdaet
ende wan porte ende menege stede
daer hi die goede liede in verdede
entie verraderen liet hi gaen
alt goet liet hi te rove staen
daer naer met sinen gesellen chinnen
so quam hi te rome binnen
die alre edelste entie beste
slougen si doot binnen der veste
ende maecten hem selven heren
waest met scanden of met onneren
doch bleef in sire quaetheit doet
marius die scade dede groot
ende chinna die wart daer na vort
van sijn selves volke vermort
alse hi up eenen dach indie stede
viiim man ontliven dede
te desen tiden so began
mitridates die mogende man
sine orloghe uptie roemheren
alse hi xxiii jaer met eeren
crone gedreghen hadde dats waer
ende orloghede xl jaer
uptie romeinen eer hi staerf
ende menegen zeghe up hem verwaerf
justinus scrivet dat die sterren
sine gebornesse van verren
ende sine coemste daden verstaen
want die comete sonder waen
dats eene sterre diemen siet selden
en moeten coningen ontghelden
die sachmen claer gelijc der zonnen
int jaer dat hi was gewonnen
lxxx daghe achter een
ende daertoe die selve sceen
lxxx daghe int selve jaer
dat hi coninc wart dats waer
doe hi kint was die sijns rochten
pogheden hoe sine gedoden mochten
ende dadene riden felle paerde
ende leerdene scieten maer hi verhaerde
sine meesters alle metter pine
doe worden si hem an met venine
alse hi vaer hadde van desen doene
nutte hi triacle ende pusoene
so vele ende so menechwaerf
dat sindent als hi gerne staerf
ende hi out oec was van jaren
en mochtem geen venijn daren
helynandus scrivet dat hi las
dat mitridates coustume was
dat hi voer des venijns scade
elx daghes at xx rute blade
nuchterne ende ii okernoten
ende ii kaersken datten stoten
altoes mochte geen venijn
mitridates hi waent sijn
verslaghen vermort ende verraden
alse hem venijn niet conde gescaden
ende wart jagende in foreeste
datmen in vii jaren vereeste
dat hi in dorp oit quam oft stat
int foreest sliep hi ende at
so dat niemene en wiste das
in wat lande dat hi was
ende levede algader bider jacht
in foreesten dach ende nacht
dus hoedi den lachame sine
ende vougedene talre pine
alse mitridates crone hadde ontfaen
dwanc hi eerst die syten saen
ponten ende capadocia mede
daer naer wart hi pensende ter stede
omme dat rike van azia
hoe dat hijt winnen besta
ende ontsloep uten lande stille
hi seide sinen heimeliken wille
somegen vrient ende voer mettien
al azien dorentore besien
dat niemen wiste sinen sin
alt lant entie steden daer in
hevet hi ghesien ende gemaerct
hoe dat si waren ghestaerct
doe so quam hi in bithine
ende alse des waenden die sine
dat hi verloren mochte wesen
quam hi te lande binnen desen
mitridates verroert gemeine
al azien uptie romeine
gallen duutsche die sermaten
gallogrieken bascaernaten
hevet hi te hulpen ghenomen
sijn here dedi ute syten comen
ende hevet cleene azien al reine
al gewonnen uptie romeine
tote effesun dedi ghebieden
van azien allen den lieden
datmen vaste in elke port
alle die romeinen vermort
waersi porters waersi gaste
dus orloghedi sere ende vaste
archelaus sijn hertoghe
voer met banieren gebonden hoge
ende mettem cm man
ende xxm voert nochtan
ende wan grieken ende moreie
ende athenen met groten gescreie
was oec upghegheven mede
cilla quam al daer ter stede
van rome met sinen here
ende hevet met grotere were
archelaus daer beseten
in eene veste alse wijt weten
met viii muren gevest reene
ende dits die havene van athene
daer ne condijs niet gewinnen
doe wildi die waerheit kinnen
offet hem iet nutte ware
dat hi naer mitridates vare
in azia ende dede vraghen
an jupiterre tgene in den dagen
so dat hem jupiter ontboot
sijn afgod dat hem eere groot
an mitridates soude gescien
want hine verdriven soude nadien
cilla es in azia gevaren
ende wan enen wijch te waren
up mitridates daer hi mede
hem afwan grote mogenthede
maer hem luste so te wrekene
sinen toren die hem bi sprekene
comen was te wetene daer
hoe sere pijnlijc ende hoe zwaer
chinna ende marius mede
hadden ghesijn rome der stede
dat hi daerwaert henen trac
ende sinen toren an somegen wrac
want hi ende sine vianden beede
hadden scade ende vochten met leede
doch behilt cilla tfelt
maer hi balch hem so met gewelt
dattem die zege so swaer ontstoet
dat hi ghemanc lijf ende bloet
utewarp van moede groot
ende bleef uptie stede doot
van mitridates laten wi bliven
ende moeten ander dinc bescriven
hier naer sullen wi scriven al
sine aventure ende sijn mesval
in desen tiden alst es bescreven
fiscoen die coninc die verdreven
uut egypten was bider moeder
ende coninc gemaect sijn broeder
tholomeus alexander
die ix jaer onder een ende ander
in egypten crone drouch
quam weder in sijn ghevouch
want hem was die crone gegeven
ende alexander die wart verdreven
doe regneerdi viii jaer
hi staerf ende coninc wart daer naer
een hiet tholomeus denijs
in egypten in sulker wijs
ende was coninc xxx jaer
in sijn derde wet vorwaer
wan lucillus lucius
aermenien wi lesent dus
ende mesopotania mede
ende dwancse onder de roemsce stede
mitridates sendde ter were
jegen lucillus groot here
ende sendere ii hertogen sine
eunacuse ende marrine
die vochten tote calcedone
sere uptie roemsche crone
daer si beede bleven doot
ende mettem een here groot
lucillus die hevet vernomen
dat hi met sinen here es comen
aldaer mitridates sat
voer athenen die vaste stat
der stat ontboot hi daer ter stonde
met eenen man die swemmen conde
dat si hem niet en vervaren
selve besat hi te waren
mitridates in derre wise
dattem gebreken mochte spise
doe minderdi sijn here te waren
ende hietse henen thuus varen
dit hevet lucillus verstaen
ende slouch hem af sonder waen
xvm man upt velt
aldus moeste met ghewelt
mitridates die stede laten
ende henen varen siere straten
want die romeine verre ende wide
vochten hem an in elke zide
in desen tiden so staerf mede
te jherusalem indie stede
alexander alsic voren las
die bisscop ende coninc was
in desen tiden wart geboren
virgilius alse wijt horen
bi manten in een dorp niet groot
die noint sint en hadde genoot
ten selven tiden was also
marchus pontus cato
die menege wijsheit heeft bescreven
hi sprac dit wort des menscen leven
slacht den ysere talre tijt
alsement claer maect het slijt
ende laetment ledich het roest dan
hi sprac dus sinen ridderen an
peinset om te doene weldaet
want die aerbeit die tegaet
ende weldaet en mach niet enden
ende volget di oec quaetheit ende scenden
corte genouchte es saen vergaen
ende quade wort sullen lange staen
catho screef enen bouc van zeden
dien vintmen in vele steden
in dietsch gemaect dies latic bliven
hier dat icker af soude scriven
binnen desen tiden pompeius die grote
die dien roemschen ghenote
besette tlant van aermenien
ende meneger paertien
colcos ende capadocia mede
ende in surien meneghe stede
ende voer dor ponten in persi
ende quam in dedele stede vri
ogbathanis die sere es rike
ende hovet vanden conincrike
mitridates was int lant
dat bosfarus es ghenant
ende wart daer erdbeve so groot
dat menege grote stat verscoot
daer bi verdorven altehant
borghen ende oec ackerlant
castor mitridates rechtre
wart te hant up hem een vechtre
ende wan hem af ene vaste stede
ende slouch hem vele volx af mede
ende vinc hem daertoe iii kinder
ende sendetse den romeinen ginder
mitridates hi wart gram
sinen enen sone hi tleven nam
te voren so haddi enen doot
maer famates die ontscoot
die derde sone omden vaer
daer sendde die vader naer
met groten here dat sine vingen
maer si lietene verdinghen
ende swoeren met hem upten vader
ende belaghene allegader
in eene stat die hem wel dochte
die men houden niet en mochte
mitridates ten mure stont
ende riep ghenade daer ter stont
an sinen sone al omme niet
doe seidi mi es ghesciet
dat mijn sone om mine doet wacht
ghi gode of ghijs hebt de macht
noch moeti dat selve vinden
ende horen van sinen kinden
vanden mure ginc hi cliven
te sinen dochtren te sinen wiven
ende gaf hem allen venijn dranc
daer si met storven eer iet lanc
selve dat hire af dranc mede
maer geen quaet het hem dede
dat was hem utermaten leet
mettien bracmen den muur gereet
eenen ridder hi versiet
incomen die gallus hiet
ende hi boot hem die kele thant
aldus staerf daer die tyrant
lx jaer in sinen daghen
haddi coninclike crone gedragen
ende xl jaer al omme met eren
vacht hi uptie roemsce heren
hier binnen die coninc triganis
up pompeius geporret is
om orlogen maer als hi sach
dat hi dorloge niet en vermach
quam hi pompeius te genaden
ende knielde vor hem met staden
ende hevet hem geset mettien
sine crone up sine knien
pompeius die heefse ontfaen
ende gafse hem weder saen
ende seide het scijnt gelike saken
coninc verwinnen ende maken
hi eerdene maer som sijn lant
nam hi hem daer uter hant
ende daertoe vim talente
omdat hi strijt ende perlemente
sonder redene ende saken
uptie romeine soude maken
alse alexandra was doot
so wart strijt ende werringe groet
te jherusalem onder haer kinder
al was aristobolus minder
hi verdreef den broeder yrcane
ende vinc dat lantscap ane
ende wilde sijn coninc met gewelt
hyrcanus moeste rumen tfelt
ende voer te damas toter stat
aldaer pompeius in sat
ende antipaterre sijn raet
die yrcane in staden staet
want hi wijs was ende vroet
alst aristobolus verstoet
quam hi daer oec met gewelde
want hi vriende hadde met ghelde
gemaect ende balch hem sere
want hem pompeius gene eere
alse eenen coninc hadde gedaen
ende es danen gesceeden saen
sonder groeten in eene veste
die vanden lande was die beste
ende van danen in jherusalem
pompeius die grote volgede hem
ende indien weghe quam hem mare
dat mitridates selve doot ware
daer hier voren af staet de dinc
hoe sine aventure verginc
alse aristobolus dat vernam
dat pompeius selve quam
met here up jherusalem
die stat te winne ende hem
quam hi uut ende liet hem vaen
pompeius besat jherusalem saen
die stat was gedeelt in tween
die eene paertie wilde over een
die aristobulus waren hout
dat men die stat houde met gewout
yrcanus partie wildse ontdaen
hebben ende pompeius ontfaen
deene paertie ondede die stat
alse dander paertie sach dat
sijn si inden tempel gegaen
die sere vast was sonder waen
maer pompeius wan na dat
beede tempel ende stat
so dat die heidine romeine
maecten dat gods huus onreine
hier omme seget men over waer
dat nemmermeer en vacht daer naer
pompeius hine verloes den zege
te voren verwan hi allewege
pompeius saghere groten scat
hine namer no dit no dat
maer hi sette uptie stede
ende up die jueden tribuut mede
ende gaf dbisscopdoem yrcane
aristobolus voerdi dane
ghevaen te rome indie stede
ende oec sine kindere mede
surien enter jueden lant
gaf hi scaurus in die hant
ende lietene here om dat hi te bet
dat lantscap hebbe beset
in scolastica mogedi lesen
vele ende meer dingen van desen
yrcanus regneerde dats waer
te jherusalem xxxiiii jaer
in sinen tiden quam crassus
na den groten pompeius
te jherusalem gevaren
van rome met sinen scaren
om te winne perchen lant
al dien scat dien hi vant
inden tempel selver ende gout
nam hi omme te geldene sijn sout
ontaen wart hi ende sine roten
ende hem inden mont ghegoten
wallende gout ende gheseit
du minnes gout ende gierecheit
nu drincs genouch omme dat
so dat duus werds vul ende sat
in desen tiden daden pinen
die romeine katelinen
eenen edelen romein want hi woude
dat men here maken soude
ende trac te gadere een ghemene
enter heren so menech eene
van rome heimelijc ende stille
omme te vulbringene sinen wille
die senaturen wordens geware
ende maectene ballinc ende sine scare
uter roemscher moghenthede
doe trac hi woch uten onvrede
ende wille over berch in gallen
wel gewapent mettem allen
dies hem hilden an sinen raet
want hi peinst hoe soet gaet
eist dat hi in gallen coemt
dat hi rome al up verdoemt
die romeine wordens geware
ende senden ute rome dare
wille cateline oft en wille
die hem dien woch vorleiden stille
dus moet hi emmer wijch ontfaen
oft hem upgheven ghevaen
dies hi en hadde wille no gere
maer kateline troeste sijn here
ende seide heren die hier wiken
hier saelt openbare bliken
wien dat indie herte vertreget
dat ons rome es ontseget
sonder redene ende recht
wi proevent so indit gevecht
dats onse vianden werden onblide
oft wi bliven inden stride
mettien vielen si te samen
ende alst die ballinge vernamen
dat cicero den zeghe verwan
en weec daer niemen sinen man
noch daers niemen die vlien can
maer elc den sinen sere upran
elc proefdem so indie tornoie
dat die zege was sonder joie
cateline die was vonden
doot ende dorsteken met wonden
midden onder sine viande
die sine laghen anden zande
diere geen ontginc als wijt horen
waren si alle gewont van voren
daer bi mochtmen merken wel
datter negeen vliende en vel
daer na hadde rome wijch swaer
ende verloren vele volx dats waer
na tholomeus die hiet denijs
wart cleopatra ene vrouwe wijs
in egypten vrouwe wet vorwaer
ende drouch crone xxii jaer
in haer derde jaer verginc
harde sere die roemsce dinc
want julius wart enech here
ende keyser dats noch mere
alse u die bouc hier na verclaert
die vijfte endt hier hoe soet vaert
nu moeten wi hier properlike
scriven van den roemscen rike
dat doe dat moghenste was
daer men oint in bouke af las
so moeten wi hier dus beginnen
ende sijn begin doen bekinnen
in aochs tiden die lxxx jaer
bailliu was wet vor waer
over tfolc van ysrael
so lesen wi dat ghevel
in sijn lxxviste jaer
dat een janus quam aldaer
daer nu rome staet die stede
ende eene borch maken dede
hiet janiculus weetmen wale
dits deerste coninc van ytale
dit was c jaer ende sevene
nadien dat met heilegen levene
die kindere van ysrael
die rode zee dorgingen wel
ende pharao ende sine scare
aldaer bleven openbare
na janus quam saturnus
van creten na hem quam pycus
ende na hem quam faunoen
oec daer naer in sijn doen
wart die stat van troien verloren
ende quam eneas alse wijt horen
verdreven daer nu rome staet
omme te scuwene menech quaet
nam hi latijns dochter te wive
voer enease die coninge vive
regneerden alsemen vint vorwaer
omtrent c ende l jaer
eneas omtrent jare vive
doe wart na hem van sinen wive
creusa sijn sone coninc ascanius
ende si xiiii na hem aldus
coningen in alba die stede
die ascanius maken dede
dese xv regneerden dats waer
cccc ende vijftich jaer
daer naer maecten rome de stede
romulus ende remus mede
ende waren in rome coningen vii
die regneerden in haren levene
deen voren ende dandere naer
omtrent cc ende xl jaer
doe waren die coningen verdreven
entie raetsmanne upgeheven
die regneerden in hare maniere
cccc xl jaer ende viere
onthier ende julius cesar quam
die met gewelt anevinc ende nam
den romeinen mogentheit ende ere
ende was deerste eeneghe here
nu salic u die raetsman noemen
die in eeren ende in vromen
rome setten ende int gheval
dat soe wart hovet der werelt al
brutus die verstac tarquine
den lesten coninc entie sine
ende was raetsman int eerste jaer
hi entie sine blevent daer
xxxix jaer alduere
doe coos men binden roemscen mure
hem x diemen niet en noemt
die berechten datter stat vroemt
ende dese coustume die stoet
xcvi jaer over goet
int honderste ende xxxvi jaer
coren si echt weder daer
raetsmanne na haren wille
ende namen eenen hiet camille
die xii jaer berechte die stat
doe coren si sidert na dat
quintiliuse ende was alsict achte
c jaer xl ende achte
na dat die coningen waren verdreven
xxxviii jaer es hijt bleven
papyrus die was daer naer
raetsman ende waest vi jaer
manlus ende regulus wart vercoren
c ende xcii jaer als wijt horen
na dat verdreven was tarquijn
fabius maximus moest voget sijn
die wart vercoren oec dats waer
alsemen screef cc jaer
ende xcviii horen wi spreken
na dat die coningen waren versteken
lucius emulus wart vercoren
ende verro mede alse wijt horen
in dat naeste jaer daer naer
alst was cc ende xcix jaer
livius ende maercelius coesmen die
alsemen screef ccc jaer ende drie
claudius ende livius die quamen
in die heerscapie te samen
alsemen screef ccc ende vive
doe coesmen daer den stouten van live
cypioene den affricaen
ende men screef doe sonder waen
ccc ende lx ende een
daer naer coren si el negeen
dan cypio affricaen den jongen
alsemen screef in latijnscer tongen
ccc lx jaer ende viere
naer hem so coren si schiere
eenen hiet nassica cypioen
doe si screven na haer doen
ccc jaer xc ende twee
daer naer namen si vogede mee
mettellius ende postulenius mede
alsemen screef in rome die stede
ccc xc ende drie
te hant hier naer coren sie
marius ende genius mede
alsemen screef in hare stede
cccc jaer ende viere
doe wart cilla gecoren sciere
alsemen screef cccc jaer
ende xxii over waer
marcus tullius cicero
wart raetsman gecoren doe
alsemen screef cccc jaer
ende xlix mede daer naer
doe coes men daer metten genoten
pompeius diemen hiet den groten
ende crassus die wart vermort
ende int wallende gout versmort
cccc ende lvii jaer
quam julius alsemen screef vorwaer
ende nam die heerscapie
an hem ende an sine paertie
alsemen screef no min no mee
dan cccc lx ende twee
oft ii meer dats lx ende viere
na dat die roemsche baniere
den coningen wart genomen ende deere
hoert sine orloghe eer hi was here
cesar julius quam gevallen
van over berch uptie gallen
ende up germania dat sterke lant
dat nu almaengen es genant
eene brugge maecti over rijn
daer over voer dat here sijn
want al was tduutsce lant ende gallen
dicken in verlies ghevallen
noint ne quamer romein int lant
diet an rome dwanc metter hant
nu hebben die gallen vernomen
cesar inden lande comen
die beste dat waren die avoisine
entie staercste in alre pine
entie meest volx mochten geleesten
lxm lesen wi in jeesten
brochten si volx inden onvrede
die susinoise quamen mede
die van xii steden hovet waren
ende brochter lm teere scaren
die amminoise die aertisiene
brochtenre m waerven tiene
die tornoise quamen daer an
ende brochten xxvm man
merapi wanic te waren
dat dat die tornoise waren
si haddenre xim daer
die casseloyse quamen daer naer
die nu vlaminge heten gemene
ende haddenre xm alleene
doe brachtere die vermidisiene
mannen m waerven tiene
aduatici na dat ict weet
sijn diemen henewiere heet
ende alialoise ende brabantsoene
brochtenre xviim tien doene
die germeinen dat sijn daelmanne
brochtenre xlm nochtanne
die traken ten rine waert
omme te nemene dovervaert
van juliuse doe sire bi waren
was hi metten volke overgevaren
int overlant vanden rine
daer vachtmen met groter pine
so dat die gallen ente germeine
gheslegen worden bi na alreine
alle die beste blevenre doot
cleene menechte daer onscoot
daer na wart julius geware
dat hem eene grote scare
volx vergaderden barbariene
so menech m waerven tiene
int geberchte uptie rone
hi sendere met enen legione
galba die hem den wijch afwan
ende slouch hem af xxxm man
hier naer saen so traken hem ane
met groter macht die acquitane
die wonen over die geronde
hi slouch hem af up ene stonde
xxxviiim man
echt verhieven hem vort an
die germeine dat stoute diet
omt verlies en lietsijs niet
alt volc lude ende stillekine
dat tusscen der elven enten rine
orlogens lusten al ghemeine
quamen alle uptie romeine
die cesarre vele perssen daden
maer int ende quaemt hem te scaden
want hi den wijch up hem verwan
voer ccccm man
was gherekent haer verlies
oec so gaf men hem up dor dies
borghen steden wel naer alle
in aelmaengen ende in galle
julius es van daer gestreken
ende dede sine brugge breken
ende quam den rijn neder gevaren
aldaer so waent men te waren
dat hi niemagen maken dede
als teenen pale in ere hoechede
dat hi vanden berghe dorronnen
tlant tote daer hadde ende verwonnen
want daer beneden berch ende dal
hiet doe nedersassen al
over mase trac hi van dane
die lande quamen hem alle ane
so dat hi quam daer nu es ghent
daer versaemdi sijn covent
entie in sijn here waren
gheaffoleert van sinen scaren
ofte te moylijc waren mede
die liet hi aldaer ter stede
ende maecte daer eene veste
oec so liet hi daer int leste
alse hi woch voer ridderen mede
indie vaste nieuwe stede
die tlantscap entie stat souden
jegen donbedwongen gallen houden
want gayus was sine eerste name
hiet hise ghent heeten hoe soet quame
daer na trac hi neven der zee
omme lande te winne mee
thorout seitmen dat hi stichte
vlaendren hiet seget tgedichte
doever van rusen sider was tlant
naden bossch vlaendren genant
also quam hi vort gevaren
west lancs der zee met sinen scaren
grote baertaengen heefti versien
met witten roedsen ende mettien
vervreeschte hi wat lande het ware
doe seidi al openbare
dat hijt emmer winnen woude
over voer hi alse die boude
jegen hem quam cassibellaen
den wijch verloren sonder waen
die romeinen ende metter vaert
weken si ten scepen waert
menegen lieten si daer ter stede
cesar verloos sijn swert mede
hi weec over int ander lant
ende want die winter ginc in hant
maecti daer bi nu boenen staet
eenen tor up toeverlaet
hem tonthoudene dor die noot
noch staet hi daer scone ende groot
daer naer besochti teemsen lant
daer hi menegen scaerpen pael vant
daer siere lieden vele verdronken
ende siere scepen vele versonken
doch dattie bertoene weken
nochtan met liste ende met treken
daden si menegen swaren stoot
uptie romeine ende scade groot
tachterst so ginc in hant
hare hoeftstede trinovant
dat nu lonnen heet bi namen
ende gaf hem die stat te samen
xl ghisele naer desen zede
volgheden andere steden mede
oec es coninc cassibilaen
juliuse in hant gegaen
dus ginct met bertaengen twaren
dat binnen viiisupc jaren
hier naer alst es becant
cume was geheeten inglant
binnen dien dat die stoute man
julius bertaengen wan
embiorix coninc van gallen
es uptie romeinen ghevallen
ende daer julius octa lach
ende slouch hem af up enen dach
een legyoen altemale
octa bleef doot indien dale
ende pretotius te waren
die inden wijch drouch den aren
dat was die roemsche baniere
die romeine die dese maniere
van desen wighe hadden verstaen
si begroeven hem daer saen
daer si laghen up dat velt
ende maecten daer met gewelt
een fosseit x voete diep
xv voete wijt dat omme liep
haer here den ommeganc
die was xv milen lanc
ende want sine hadden waer mede delven
maecten sijt al bi hem selven
beede met zwerden ende met kniven
die erde daden si teenen dike driven
daer up setten si jegen die gaste
c torren ende xx vaste
hier binnen belagense die gallen
tullius cicero was van hem allen
hovetman van diere beseten waren
die gallen sijn die niet en sparen
sine vechten ane nacht ende dach
want alse eene scare stille lach
so vacht dandere uptie romeine
embiorix ende mettem ghemeine
van trieren ii princen goet
indiciomaris alsict verstoet
was deen ende cingetorix dander
elc was sijns lives alexander
vii daghe ende alle die nachte
vochten si hem ane met machte
ende worpen vier met potten inne
omme dat die brant die veste winne
ende daer toe sendemen hem ghedichte
menech quareel menich gescichte
maer die romeinen en weken niet
om brant omme waken om geen verdriet
sine waren dach ende nacht
indie were met grotere cracht
cycero tullius dede weten
juliuse dat si waren beseten
ende in een harde swaer doen
ende hadden verloren een legioen
dat hijs niet en liete hine quame
enter andere ware name
julius sendde in beavosijns
sinen ridderen dat si sijns
wachten souden met haren scaren
want die andere beleghen waren
dus trac hi ten gallen waert
ende eermen sijns geware waert
so trac julius ende sine beste
allegader indie veste
die gallen die lagen daer bi
alse diese node lieten vri
doe hiet julius sine scaren
som uptie gallen varen
ende hiet hem maken ene vlucht
in eenen dale gelijc ene vrucht
dat daer biden here lach
si daden dit ende alsi dat sach
dattem die gallen volgeden naer
warp hi up die porten daer
ende sijn here quam uut al
daer wart also groot gescal
want die gallen alle waren
beringhet metten roemscen scaren
cleene menechte daer ontran
wel van lx dusent man
die dore marasschen ontscoten daer
daer bleef doot indiomaer
van trieren ende menech man
alse julius sien began
sijn volc aldaer ter selver stont
sone vant hi niet daer ongewont
den tienden man van sire scare
anderwaerf quam hem daer mare
dat dat volc van armorike
dat nu bartaengen heet gemeenlike
up hem quam met groter were
doe sconfierdi al dat here
dese wighe bescriven dus
helynandus ende orosius
ende julius celsus die dus mede
scrivet vander gallen zede
die gode die euwelike leven
ende hare gichten bi redenen geven
alsi an lieden willen wreken
haer mesdoen haer messpreken
so geven si hem een goet geval
ende altemale haer gevouch al
omme dat hem verlies ende scade
dat herte te sware lade
sulcken tijt alstem messciet
aldie werelt en mochte niet
tlant van gallen al bederven
wilde hem therte over een werven
die gallen sijn alle van zinnen
heet ende fier van swaren beginnen
te hant gheloven si ere mare
rechts alse oft geproevet ware
qualike moghen si iet langhe
in pinen sijn ende in bedwanghe
men vint van hem menegen genoet
die hem selven eer slaen doot
dan si wijflike inder hoede
langhe ghedogeden aermoede
usage costume es alre dinge
een groot meester sonderlinge
hier omme eist grote nuttelicheden
kinderen te leerne goede zeden
vaer neemt den mensche zin ende cracht
entie die aventure wacht
hi siet haer sulken in dit leven
gheluc ende groot vordeel gheven
omme dat hi te meer droeven sal
alse hi coemt in sinen val
die gallen sijn lieden openbare
sine souken geene vlucht haer no dare
gherne toghen si hare zeden
si willen met vromicheden
vechten ende met claren daghen
niet verradenlijc no met laghen
hier laten wi een sticke bliven
van juliuse ende sullen scriven
van marcus tullius cicero
die mettem in dorloghe was do
ende makere was van vele bouken
sine bloemen sullen wi souken
die in sinen boeken staen
die suldi in dietsche verstaen
die gherechtecheit dats bekent
dat dat es dat fondament
dat men niemen onrecht doet
ende men si der gemeenten goet
niemen en houdem an dat belof
daermen es oft toe oft of
anecomende ten anegange
met looshede oft met bedwange
onrecht es dicken vertrect
met scalcken mantele ende bedect
alsemen trecht ontect niet wel
daer af coemt dit bispel
daer scaerp recht in somegen stonden
alte groot onrecht es vonden
dats datmen vechten sal
omme tlant te payse te bringene al
dus salmen emmer te paise raden
waerbi dat pays niet coemt te scaden
gheen onrecht sal men meer becronen
dan dattie ghene diet al honen
daer naer setten haren moet
dat men segge si sijn goet
gheene dinc es van meerren moede
dan onwerde van erdschen goede
eist so dattu aerm best
ende bestu oec int goet gevest
dattu vrilike geven connes
dies wert es ende dien dues jonnes
ghene dinc es te prisene mere
eenen edelen man enen groten here
dan ghemate ende goedertiere
maer dat sal sijn in goeder maniere
datmen fierheit buten zie
waerbi hem die quade ontsie
ende hort dat wrake ende daet
alle weghe over een gaet
ende nemmer en doe gerechtechede
als di verwerret es die zede
ghylers smeekers die laet varen
want si sijn alle valsch te waren
dan gaet die doget achter voet
alsemen die dinc copen moet
ende dat ment te ghelde keert
dat die doghet geven leert
gherecht altoes en es hi niet
die doot aermoede rouwe ontsiet
of die enech welvaren echt
anevaet ende latet trecht
gherechtecheit es so goet
dat die hem met rove voet
hine magere niet ontberen al
die meester dies wesen sal
hi moet effene in midden wanderen
of si slane ende kiesen enen andren
den rechtre kent men inden stride
volget hi int pleit der rechter zide
eerlijc eist dat goets mans tale
goede lieden ontfangen wale
maer daermen siet dat men van desen
alre meest gedanct sal wesen
daer esmen gereet int ontfaen
rijcheit hevet ondergedaen
entie sware ghierechede
den ganc vander hovescede
niet aergers danne goet bejagen
onder hem die dat recht draghen
alle die eene sake spreken
ende ander dinc soeken ter treken
die sijn ongetrouwe ende loes
ende haer doen coemt te quade altoes
men sal houden dat men swert
den vianden so wien soet dert
ende dit niet alle weghe nochtan
swerstut eenen quaden man
alse mordre ofte rovere mede
die gheenen goeden man hout vrede
al sonder mesdaet machmen breken
hem al sweren ende al spreken
tullius die spreect dese wort
inden bouc der vriendscap vort
vriendscap machmen sonderlinge
prisen vor alle erdsce dinge
maer dese vrienscap en gesciede
nie dan onder goede liede
men mach merken wel hier bi
hoe grote dinc vriendscap si
want onder alle creaturen
die sijn onder menscelike naturen
so hout haer vriendscap so bedruct
dat soe niet vorder hare en truct
dan onder hem tween of lettel meer
vriendscap es sonder losen keer
gheselscap ende goede minne
in goeden dingen in hogen zinne
wat es soeter dan hebben eenen
daer du dars seggen toe dijn meenen
ghelijc dat tote di selven ware
ic wille dat een man wel vare
so eist cleene nuttelichede
een ander en si daer mede
die des alse vro sal wesen
alse du selve van desen
oec eist swaer verdriet ghedogen
men weet oec wien dat toghen
diet dan draghet in sire herten
swaerre dan du dine smerten
vriendscap es in welvaren soete
ende al bidmens dat mens niene doe
also vele trec ict mi toe hoe die meentucht so ghesta
dat soe naer mi oec wel ghae
alsic doe dat soe niet en sneve
in die wile dat ic leve
tusschen die goede entie quade
ennes die vriendscap niet gestade
want die zin es van hem beeden
alte wide van een ghesceeden
ofte ons enech god daer sette
daer wi hadden sonder lette
eten drinken ende alle miede
sonder geselscap eneger liede
wie es so yserijn nu bi daghen
die so hart lijf soude gedraghen
nature die es also reene
dat soe wille al goet gemeene
in vriendscepen ens niet so quaet
alse smeeken ende valsch baraet
ende seggen alder lieder wille
enter waerheit swigen stille
dat es vriendscap verloren
alse een tware niet wille horen
ende sijn gheselle die dit weet
es te lieghene ghereet
hort tullius wort menechfoude
inden bouc vander oude
so sere es tfolc buten ganghe
dat al tfolc wille leven langhe
ende alsi dan ter ouden comen
so vlouken sise dan ende verdomen
langhe ghelevet ende wel
dats in ghepeinse een edel spel
joget hevet dompheit in
in die oude vintmen den zin
cracht en doet gene hoghe dade
die wel enden en si bi rade
oude dats eene edele ghave
want soe trect der mensceit ave
luxurie die sware ondoghet
diemen lachtert in de joget
wat oude vrecheit wille anegaen
dat ne canic niet verstaen
want so des weghes es min te gane
so ons min ghelts bedaerf daer ane
omme niet maect die jonge gescal
dat hi langhe leven sal
wat sijn ongeraecter saken
dan onsekerheit seker maken
oec hevet die joget sake ende spoet
ter doot meer dan doude doet
die joget valt in evele lichtre
ende haer evel es vele bedichtre
des ouden wet voerwaer
ende haer ghenesen es also swaer
in desen hevet te voren die oude
hi es daer dander comen woude
hier dinct mi best aftebroken
van des wijs tullius sproken
ende ic noch ter jeesten kere
ende van juliuse voert leere
rycardus die hystorien
die vele ystorien hadde gesien
scrivet dat julius x jaer
orloghe hilt staerc ende zwaer
eer hi bartaengen ende gallen
ant roemsche rike dwanc met allen
doe sendde hi te rome indie stat
ende eeschede dus ende bat
dat men hem gave daer meer herscapie
pompeius ende sine paertie
wederseident al ter ure
doe ontboden die senature
dat hi te rome niet en keere
hine liete te siere onnere
sijn here bliven buter stat
julius balch hem omme dat
ende versaemde al ommetrent
al sijn here in een covent
ende quam getrect te rome int lant
gewapijnt alse een stout wigant
so dat hi ter havene quam
menegen wijch dat hi nam
up pompeius paertien swaer
entie zeghedi alle dats waer
pompeius entie senature
saghen dat die aventure
juliuse sere mede was
ende si vernamen oec wel das
dattem emmer die cracht anwies
in groten vare waren si dies
ende hebben ytale begheven
alse oft sire uut waren verdreven
ende sijn in grieken gevaren
om te makene hare scaren
julius quam te rome binnen
ende hi brac in sijn beghinnen
die trisorie van dier stat
daer inne lach die ghemeene scat
dien hevet hi al upgheheven
ende sinen ridderen in soude gegeven
hier binnen quam in pompeius here
menech coninc van over mere
diese weten wille ende souken
hi maechse vinden in lucaens boeken
wie si waren ende wanen si quamen
cesar entie sine vernamen
dese dinc ende alle te male
voeren si over in tessale
pompeius hadde in sijn here
xlm volx ter were
die sette hi te middewaerde
andie rechtre zide hi scaerde
visupc dusent volx te samen
ende alle die met ridders namen
ende ane die luchter side daer bi
vsupc dusent ridderen vri
aldus quam sijn here in drien
julius scaerde oec mettien
sijn here in drien hi hadde nochtan
min dan xxxm man
te voet in die middewaerde
in elke side hi ridders scaerde
diere haddi m over al
daer wart een mekel ghescal
daer dat here viel te samen
maer alle die mesfalle quamen
up pompeius entie senature
die verloren daer ter ure
xii dusentich up dat velt
ende xxxiii wartere ghevelt
heren die hieten senturioene
ende elc hadde te sinen doene
c ridders te sinen vane
ende pompeius die seilde dane
in egypten daerne vinc
tholomeus die jongelinc
ende dede hem sijn hooft afslaen
ende sendet juliuse saen
die over in surien quam
ende tlant in sinen handen nam
ende voer met sire paertien
in egypten tote alexandrien
ende sette trike vandien lande
tholomeuse in die hande
dat cleopatre oec besat
ende tholomeus wart omme scat
jegen juliuse in stride
want bidi hi waes onblide
dat hine also machtich sach
daer verloes hi uptien dach
xxiim man
hem waren afgewonnen nochtan
xii scepe oec tier stede
tholomeus quam in vare mede
ende soude met enen scepe ontflien
daer liep so menech in mettien
dat dat scip te gronde ginc
aldus staerf die jongelinc
daer na wart hi teenen stonden
biden goudinen halsberch vonden
onder die dode diemen vant
die die zee daer warp upt sant
doe wart cesar harde saen
egypten oec onderdaen
ende hi gaeft cleopatren weder
dier af was gesteken neder
cesar gayus julius
die verwan egypten dus
ende keerde dor surien weder
ende quam in ponten daer hi neder
parnaces velde ende sine macht
doe quam hi met groter cracht
echt te rome indie stede
daer dedemen hem die werdichede
datmen hem gaf ii hoghe namen
consul ende dictator te samen
van danen es hi met sinen scaren
over in afferike gevaren
daer hi dede grote plaghe
up pompeius vrient ende mage
die vervacht hi ende verslouch
nochtan en was dit niet genouch
pompeius dochter pompeia
soene moeste sterven daer na
jonghe cato doe hi dat sach
dranc hi venijn up dien dach
want hi lievere vri wilde sterven
dan in vangnessen bederven
nu es julius in rome gekeert
alse hi in affrike heeft onteert
al dat pompeius was hout
doe trac hi an hem met gewout
al die macht entie ghewelt
die dat senaturscap helt
entie raetsmanne gemeene
ende wart eenech prince allene
ende dedem imperator noemen
ende niet coninc dus eist comen
dat hi keyser van rome waert
dit es alse ons tware openbaert
vander werelt aneginge
alse ons tellet die leringhe
li hondert jaer
ende lii ende een half dats waer
keyser was hi in desen live
meer dan iiii jaer min dan vive
julius was groot ende lanc
ende wel gaende in sinen ganc
wit van hude bruun van ogen
entie bliscap dochten togen
staerc ende dapper was hi van leden
in slape plach hi swaerre seden
want hem droemde so sware
dat hi dicken upscoot van vare
calu voren dat hem messat
ende harde leet so was hem dat
lettel sere dranc hi van wine
onwetende plach hi te sine
in sinen etene maer indie tale
en was niemen geraect so wale
wel gelettert was hi mede
dat machmen proeven hier ter stede
want deerste die oint jaer besciet
te rome alsemen bescreven siet
dat was romulus wet vorwaer
ne maer x maende maecti int jaer
doe quam numa diere toedede
laumaent ende sporcle mede
ende maecte tjaer lanc sonder saghe
ccc ende lxv daghe
hier na wart julius geware
dat dat jaer te cort noch ware
een vierendeel van eenen daghe
ende sette datmen vort des plaghe
datmen ten vierden jare name
dien dach die daer over quame
versament vanden iiii vierendeelen
ende menne an dat jaer soude heelen
dus sout eenen dach hebben meer
dan dander viere hadden eer
entien dach soudemen achter setten
dat hi dien jare niet soude letten
voert was julius ten wapenen vroet
enter pinen sere goet
waest in reghene waest inder zonnen
bloots hovets plach hi henen ronnen
verdich was hi in sijn wech tiden
letten hem rivieren in sijn riden
die consti overzwemmen wel
was soe te wijt ofte te snel
so nam hi balgen ofte blasen
die vul winds waren gheblasen
so dat hi dicken met genende
die sine voerreet die hi sende
alse strijt in aventuren stoet
liet hi tors ende vacht te voet
omme dat sijn volc soude sien
dat hi hem niet en tijdde up tflien
sijn ors was alse bucifal
want hen was man inde werelt al
diet gheriden mochte daer bi
sonder namelike hi
alle ghevoeghe alle hoveschede
stoutheit miltheit vromichede
dies mochtmen an hem bevinden
dies waest recht datten ridders minden
gayus hiet hi bi namen recht
julius so hiet hi echt
want hi van troien was geboren
van sire moeder alse wijt horen
entie hoofttor vander stede
van troyen hiet ylioen mede
cesar hiet hi want men waent das
dat hi uter moeder gesneden was
cesar julius was dus here
ende regneerde met groter ere
enech here dat in latijn
imperator wille sijn
monercha eist in griexscere tale
in dietsch dinket mi keyser wale
want hets heren name de meeste
diemen vint genoemt in geeste
dit was voer jhesus cristus te voren
eer hi van marien wart geboren
siere moeder xlvi jaer
ende vi maent wet vorwaer
dat hi tkeyserrike ontfinc
hi sette inder jueden dinc
hyrcanus bisscop ende here
antipater dede hi eere
want hi was comen an sine zide
nochtanne haddi inden stride
in tessalen met pompeius gewesen
der jueden hertoghe alse wi lesen
doch omme sine vromechede
maect hine bailliu vander stede
van jherusalem onder yrcane
dit was naer onsen verstane
antypater herodes vader
die sijnt die kindere allegader
in bethleem onthoveden dede
om jhesuse te gecrigene mede
sine doot die wart te voren
voertekent also alse wijt horen
messeliken in menegen figuren
want die lantmanne die geburen
die om lant pinen ende winnen al
ende berich slichten ende dal
worden hackende in dien dagen
daer vele oude grave laghen
ende want si vonden in some scat
so daden si nerenstelike dat
so dat si vonden in eenen vate
eene coperine plate
ende daer in griex gescreven
capis die wilen in sijn leven
stichte caeps die goede stat
die leghet hier in dit selve vat
ende alsemen ontect sine been
so sal worden een julius over een
verslaghen van sinen maghen
ende daer naer in corten daghen
gewroken swaerlijc ende wale
ten groten verliese dien van ytale
int lant van rome ende in de stede
gesciede menech ander dinc mede
in sinen drome in andren dingen
die al te sinen stervene gingen
c daghe voer sine doot
gesciede mede een wonder groot
sijn beelde stont mids in de stat
ende in sijn voerhoeft hadde dat
alleene ghescreven eene c
eene blexeme quam min no mee
die ghene lettre ontwee stac
ende els en dede gheen ongemac
des nachts doe menne sdages verslouch
daer hi sliep naer sijn ghevouch
vloghen up in sine zale
alle die veinstren teenen male
so dat hi up in diere gebare
scoet oft al ghevallen ware
ten selven daghe daer hi oec ginc
int capitoel daer hi ontfinc
die doot waren hem inde hant
lettren gheleit diemen vant
daer in stont alsemense updede
al bescreven oec daer mede
die grote mort wet vor waer
inden naesten daghe daer naer
dat hi was gesleghen doot
sachmen risen iii zonnen groot
ende alsi dan bet upquamen
worden si teere zonnen te samen
dit mochtmen wel bedieden scone
dat een god in drien persone
alder werelt cortelike na desen
openbare soude wesen
oec sprac een osse vremde dinc
teenen man die erien ginc
dat men soude in corten tiden
meer manne verslaen dan coren sniden
al was pompeius doot bleven
ende sine vriende som verdreven
iemen was die noch sijns gedochte
entie siere doot oec rochte
twee waerre die hieten aldus
brutus ende cassius
die altoes in rade bleven
dat si stoeden na julius leven
maer indie sekeringe nochtan
waren cc ende lx man
edele heren senaturen
alse sine bestonden daer ter uren
ende cesar sach dat si te samen
alle up hem met kniven quamen
nam hi sijn cleet in die hant
ende decte sijn hovet inden pant
omme dat hi wisschen niet en woude
ende dat hi cuusscelijc vallen soude
warp hi sijn cleet voer sine been
xxiiii steken haddi al in een
haer ne gheen wet voer waer
ne verlevede oec drie jaer
some bleven si doot in stride
som indie zee som verre som wide
sulke daden hem vanden live
metter hant ende metten knive
daer si cesarre mede staken
die romeinen daden maken
eene columme hooch xx voete
ende bernden met goeder moete
sinen lachame ende tpulver tsamen
daden si in een vat ende namen
tgheene ende settent in die columme
ende hietense oec daer omme
julia want hi daer lach
die beste die levede onder dien dach
alle die keyseren die na hem quamen
hieten alle cesar bi namen
al tote indien daghe heden
doer deere van siere werdicheden
out was hi lvi jaer
alse hi staerf lesen wi voer waer
naer hem was ten rike ontfaen
cesar augustus octaviaen
van hem quam dat al noch blivet
dattem elc keyser augustus scrivet
alse ghi horen sult hier naer
hi regneerde lvi jaer
noint was gheluckeghere gheen
in wighe keyser over een
noch goedertierre geen in vrede
grieken ende pannonien mede
wan hi ende daer in meneghe port
oec sochte hi die lande vort
die sycambre wan hi te samen
daer sidert die fransoyse af quamen
spaengen wan hi metter hant
ende dat volc dat hire in vant
die norichi entie dalmaten
die deenen entie sormaten
die beyeuiers die bosferane
brachte hi den roemscen rike ane
eer hi eenech keyser was
droughen si over een das
hij ende anthonis die vor desen
met juliuse hadde geselle gewesen
dat augustus up soude vallen
spaenyen ytale entie gallen
maer azia tlant van over mere
dat quam in anthonis were
sine conres scriven sine gedane
scone buten allen wane
also alse sine daghen souden
henen gaen al tote sire ouden
was hi altoos te scouwen an
van sinen daghen een vulmaect man
nochtan was hi tonweget sere
sijns lijfs die vulmaecte here
want hi boeke hadde vercoren
dichten wildi ende lesen horen
in spraken was hi stille ende mate
in doghen van sconen gelate
ende daertoe utermaten claer
so datmen wanen mochte vorwaer
offer iet godleecs in ghelach
ende alse iemene up hem sach
dien vander claerheit die zie ontfel
so bequaemt hem dorewel
no lanc no cort was hi van leden
maer van grotre hovescelicheden
menech ongevoughe lant
sette hi ter roemscher hant
ende hine street oec up geen lant
hine was hem te swaer viant
die stat van rome verchierdi so
dat hijs in sijn sterven vro
was want die huus merberijn stonden
die hi tichlijn hadde vonden
nerenstelijc verboot hi ende sere
wijn te drinkene want die here
sach die lieden hem sware verteren
ende dronkensceep hem seere deren
lettel lande so wan die man
hine gafse hem weder dien hise afwan
entie coningen alle horen wi tellen
hiet hi vrienden ofte gesellen
lettel achte hi sulker sake
dat men van hem sprac achtersprake
alsemen omme sine eere maecte
selverine beelden hi ontsaecte
sulker eeren ende wilder niet
want hise alle smelten hiet
en geens prijs en wildi roeken
hi haetet seerre danne vloeken
hi verboot oec harde sware
dat niemen so coene en ware
siere maysenieden verboet hijt mede
selden quam hi in eeneger stede
sonder tilike ende met nachte
want hi nerenstelike wachte
dat hi niemene verloede te sere
omme hem te doene dienst ende eere
sine maghen ende sine kinder
beede meerre ende minder
alse hise den lieden beval
sprac hi mede dit wort al
verdienen si doget doet hem wel
dicken mede dat gevel
alsemen enen ontliven dede
omme mesdaet die hi dede
dat si seiden die keytive
maer dat augustus levende blive
al sterven wi wat rouct ons dat
sulctijt als hi quam indie stat
sone was niemen so coene mede
die mesdadegen overdede
niemene lichte en verdiende
dat hine hebben mochte te vriende
maer dien hi wilde te vriende kiesen
die en mochten niet lichte verliesen
een sijn ridder die vernam
dat een ever up hem quam
daer hi ginc bi skeysers zide
ende stakene dat was niet in nide
jegen den slach ende spranc bet achter
die keyser loech ende seits hem lachter
ende teecht sire bloetheit mede
niet dat hijt in quade dede
sine beginghe was gemeene
beede van nederen ende van cleene
no van cledren no van gelate
ne was hi fier noch ongemate
drie gherechten haddi ten male
ende altoes boven den getale
van vi ne wildi niet gaen
hoe grote feeste hi hadde gedaen
lettel etens was sine zede
sere lettel wijns dranc hi mede
drie waerven dranc hi ten male
ende alse hem dorste plach hi wale
dat hi ene soppe in watre at
of boemvrucht van naturen nat
van talen was hi sere vroet
ende van lettren meester goet
brieve en prijsdi niet wale
die waren van swaerre tale
hi wilde wel dat elc brief ware
licht van latine ende openbare
vaste hordi ende niet en sprac
alsemen tale voer hem vertrac
hine ghedoghede niet lichte
datmen tale voer hem dichte
en waren meesters alte waert
van donre was hi sere vervaert
dus alsemen u hier visiert
was hi gheseedt ende gemaniert
in augustus eerste jaer
gesciede verre ende naer
menech wonder nu dit nu dat
al vaste te rome bider stat
sprac een osse daer hi drouch
sinen last in eene plouch
ende tullius marcus cycero
was int selve jaer also
vermort ende genomen sijn leven
eerst was hi tonrechte verdreven
ende verbannen uter port
ende nu sonder mesdaet vermort
sijn hovet ende sijn rechter hant
was brocht te rome te hant
ende al dor sine werdichede
ovidius wart geboren mede
int selve jaer so sachmen wonder
boven andre al besonder
want inden naesten jare dats waer
ontspranc eene fonteine claer
tote rome van olien die diep
ende grouflijc indie tybre liep
eenen dach al duerentuere
dat bediedde wel ter cuere
dat gods gratie ende sine houde
onder die heidine comen soude
in desen tiden was herodes
antipaters sone sijt seker des
upcomende ende was gemaect thant
bailliu inder jueden lant
nu was hi scaerp van zinne ende snel
ende berechte tlant so wel
dat men in galylee sanc mede
van siere grotere vromechede
hyrcanus nichte nam hij te wive
ende want hi heidijn was van live
viel hi indie juedsche wet
ende dede besniden sijn let
omme hare grote edelhede
ende omme hare lieve mede
want soe was utermaten scone
yrcanus die drouch daer crone
ende bisscop ende coninc was
hi was haer oem alsict las
so wel was hi anthonis vrient
ende so wel hevet hi hem gedient
dat hine sidert brochte scone
te jherusalem andie crone
hier binnen maecte sine vaert
anthonis te rome waert
aldie wile quamen te hant
die persen in surien lant
ende wonnen jherusalem
si voerden ghevaen met hem
hyrcane den bisscop uter stede
ende facelus herodes broeder mede
maer herodes liet hem jaghen
in ydumea te sinen maghen
den bisscop waren dogen uuttebroken
facelus hevet hem selven gewroken
alse hi sinen here sach doen so wee
ende slouch sijn hoeft selve ontwee
up enen steen bi deser sake
nam hi den vianden de wrake
ende sprac nu willic sterven saen
want mijn broeder es ontgaen
daer ic af seker bem vor al
dat hi mi noch wreken sal
herodes vernam die mare
dat sijn broeder doot bleven ware
ende voer te rome altehant
aldaer hi anthonise vant
die augustus gheselle was
ende telde hem die waerheit das
hoe hi om die roemsche eere
sinen broeder ende sinen here
beede ghader hadde verloren
anthonis warp sijn doen te voren
augustuse enten senaturen
aldaer wart ter selver uren
herodes coninc ghemaect thant
te jherusalem over tlant
tusschen augustus octaviane
ende anthonise so dede ane
herodes die coninx gewaden scone
ende ontfinc daer die crone
men sendene weder over mere
ende mettem hulpe ende here
aldus wart coninc die tyrant
die gheen recht en hadde an tlant
aldus waest den joden vorsproken
alse hem af worden tebroken
hare ceptren van haren maghen
dat cristus quame in corten dagen
iiii jaer waest van dien daghe
dat hi ontfinc sonder saghe
die crone te rome eer hi alt lant
geweldechlike hadde indie hant
nu hevet hyrcanus verstaen
dat herodes heeft ontfaen
siere nichten man sijn rike
ende quam te jherusalem aermelike
doch heeftene herodes gheset
in sijn bisdoem ongelet
dit was alse wi weten vorwaer
in augustus tiende jaer
dat herodes crone ontfinc
die hem tonrechte aneginc
maer maragnes alse wijt horen
sijn wijf waser af geboren
crone drouch hi over waer
te jherusalem xxxvii jaer
ent die crone en mochte niet comen
vort tote den bisscopdomen
entie bisscoppe vort an
waren ongebortege man
niet van aarons kinderen geset
naer dat recht van moyses wet
noch sine blevent niet al haer lijf
maer si cochtent alse keytijf
van stonden te stonden van jare te jare
jegen die romeine openbare
daer mochten die joden merken wel
want hare heerscapie vel
int bisscopdoem ende indie crone
dat sine gebornesse scone
nakende ware ende bi
die ghene die cristus geheten si
anthonis augustus compaen
dien azien was onderdaen
verminnede in sinen zinne
cleopatren die coninghinne
van egypten ende schiet
van octavien die hi liet
augustus zuster ende tien tiden
begonsti up augustuse striden
augustus gereedde sine vaert
ende voer te anthonise waert
met scepen in egypten lant
daer vachtmen sere daer bleef int sant
ende int water menech man
so dat augustus den wijch wan
ende anthonis sach te waren
ondercomen sine scaren
ende cleopatra die coninghinne
die wart eerst vervaert van zinne
ende vloe met haren scepe van goude
van puerpere diere menechfoude
hadsoe dat seil upghetoghen
anthonis saeght hine const gedogen
alse hem volgede sijn viant
hine doodde hem selven metter hant
cleopatra leidene na dat
in een harde scone diere vat
vol dierre specien ende cruut
ende soe pareerde hare als ene bruut
ende soe viel augustus te voeten
ofte soe iet mochte ghesoeten
met haerre scoenheit sinen zin
maer hine achtes meer no min
in desen merct soe ende verstaet
dat haers sijn mach geen raet
ende gaet daer anthonis lach
bi hem liggen up enen dach
an elke borst dus eist bekent
so sette soe een serpent
bi naturen so ghevenijnt
dat soe slapende ongepijnt
staerf aldus bleef soe doot
doe wan augustus die stede groot
alexandrien in dien twiste
die rijcste stat diemen wiste
egypten verloes hier onscone
aldus sine coninccrone
ende moeste onder rome bliven
ende dadent haren bailliuwen bedriven
dit was alsemen seget vorwaer
in augustus xvde jaer
herodes van jherusalem
coninc hadde gebonden hem
met anthonis in sekeringen
jeghen augustus maer tien dingen
daermen vacht en was hi niet
alse hi horet ende besiet
dat anthonis was verdorven
hevet hi een scip verworven
ende voer daer hi augustus vant
die crone sette hi af te hant
met clederen quam hi bore goet
maer binnen haddi coninx moet
aldus began hi sine tale
hi sprac here ic lije wale
dat ic anthonise getrouwe was
alse een die ghedochte das
dat hi mi ter cronen brochte
daer ic van eren niet toe en dochte
ende dat ic mettem niet en vacht
dan dooch ter bloetheit niet geacht
noch dat ic sijns hadde vergeten
ic was thuus selve beseten
doch sendic hem succoers ende coren
nu hevet anthonis verloren
bi diere cracht bi siere scout
om doverdaet omme dongedout
dat hi met cleopatren dreef
daer hi omme verwonnen bleef
nu bem ic verwonnen met hem
ontfanc hier nu ende nem
mine crone in dijn gewout
ende gef ordeel sulc als du wout
augustus die sprac hovescelike
wes gesont ende nem dijn rike
want wine haten noch ons onthoget
niemens vromecheit noch doget
du best een vrient van sterken zinne
al sijn wi nu inden gewinne
nochtanne bestu int herte vast
hen clach anthonise niet een bast
du best verwonnen wi sullen di mede
verwinnen in dogedachtichede
met desere antworden scone
sette hi hem upt hovet die crone
oec maecti hem sijn rike wider
dus sciet hi vanden coninc blider
alse die perssen dat verhoren
dat anthonis es verloren
ende dat augustus al verwan
sendden si hem ghisele dan
want si horden mare dus
dat brutus ende cassius
die juliuse hadden vermort
in grieken velden ende hadden testort
hare macht ende haer here
si senden mede sonder were
metten ghiselen die banieren
die si crassuse den ghieren
af hadden gewonnen met gewout
doen si hem dat wallende gout
inghoten ende sine doden so
dies vreden was de menege vro
want hi was gemaect met eeren
tusscen die perssen enten roemheren
herodes dede maken doen
uptie zee den tor stratoen
ende hiet cesarien die stede
doer augustus werdichede
hi maecte zale ende stat gemene
al van witten maerbersteene
samarien dedi maken weder
daert gevallen was ter neder
ende hiet vesten oec maecti mede
eenen tempel teere stede
in augustus ere uptie jordane
dus brochti den jueden ane
der heidine costume ende zede
daer hi swaerlijc an mesdede
van anthonise hier te voren
maecti eenen hoghen toren
van dieren werke ende sterc mede
dien hi anthonia heeten dede
in die hoocheit ende in dat doen
dat wilen maecte salomoen
andere borghen vesten ende steden
maecti so vele datmen noch heden
wonderen mach wanen quam de scat
daer omme scrivet josephus dat
dat hi davids graf heeft ontdaen
daer hier te voren jan yrcaen
ute haelde so groot goet
nachts hi tgraf ontdelven doet
daer vant hi menech diere vat
doe si bet in quamen ter stat
daer david lach ende salomoen
gesciede daer een wonderlic doen
want een vier vlooch daer uut thant
dattem ii ridders heeft verbrant
dese dinc es hem gesciet
want si der const en wisten niet
daer die scat bi was verborgen
uutwaert so trac hi met sorgen
ende dede geent graf verchieren
met werke van dierre manieren
hyrcanus die eerst was sijn here
dedi ontliven want hi sere
ontsach dat hi hem trike name
mariagnes die so bequame
van scoenheit was boven alle wijf
diere dedi oec nemen tlijf
dies haddi sidert rouwe so groet
dat hi naer was bleven doot
in desen tiden so bleef doot
verro die poete groot
die vele dierre boeken maecte
ende sprac menege sproke gheraecte
nu hort hier van sinen bloemen
die uut sinen bouken comen
die emmer ander dinc wille prisen
dan die menechte vanden wisen
bi redenen proeven ende leeren
dat dinct mi ter sotheit keren
wie so ghevet onghebeden
gevet twee waerf in hovesceden
wiltu kennen dine vriende al
so werp di int ongeval
alse blidelijc alsemen tgoet ontfaet
alse blidelijc eist recht dat wech gaet
al te kenne dat nu es
dats onmogelijc sijts gewes
ende lettel weten es mesprijs
die de middel heeft es wijs
hine can hem daertoe niet bekeren
dat hi vort iet groets can leeren
die an hem selven niet en leerde
hi dade wel die den ouden eerde
anden ouden es kintsce daet
te bespottene hoe soet gaet
ende anden jongen en es niet min
te wonderen wijsheit ende zin
den vroeden ennes geen dinc so zwaer
alse tijtverlies wet vorwaer
emmer salmen den vroeden wisen
eist hem lief oft leet oec prisen
wiltu comen te hogen saken
so soudstu recht onwert maken
dat di die onwise versmaden
hare pinen quame di te scaden
in augustus xxste jaer
so nam te berechtene dats waer
plautus dat gehaerde gallen
dat sijn alle die lande met allen
vander seine toter rone
dese plautus maecte scone
lyons dat noch hovetstede
van gehaerden gallen es mede
in augustus xxste jaer
staerf virgilius dats waer
in die stede van brandijs
ende omme dat hi was so wijs
brochtmen te napels sine beene
up sijn graf so stont alleene
van mantes bem ic des gelovet
in calabren wasic gerovet
ic ligge te perthonope
iii bouke screvic min no mee
sulke willen seggen ende leeren
dat hi voersprac die coemst ons heren
ende een deel van siere doot
jheronimus wederseget albloet
hort hier wat van sine zinne
ware ystorie hevet inne
die wijste van allen propheten
so es virgilius geheeten
men seghet van hem dese wort
dat hi te napels in die port
maecte eene vlieghe coperine
die alle dandere vliegekine
jagede algadere uter stat
oec mede seghet men dat
een vleeschhuus es in die stede
daer geen vleesch mach stinken mede
men seghet hi maecte met zinne
een clochuus ende ene clocke daer inne
alsemen die clocke luden dede
so ginc die tor rechts also mede
maer dit scijnt logene als bi orconden
want clocken en waren doe niet vonden
in sinen tiden want dien zede
wanic vant dat kerstijnhede
een praieel maecti wanic wel
daer noint reghene in en vel
van sinen baden vintmen besonder
ongelovelijc ende wonder
oec waent men dat hi twonder baerde
dat rome hadde ende bewaerde
ende dat men deerste sekerlike
heet vanden wondere van erderike
van elken lande dat rome wan
was daer een beelde ende nochtan
in des beelden borst geset
hoet lant hiete ende omme bet
omme te vernemene die dinc
an elc eene belle hinc
papen haddenre hare wachte
beede met daghe ende met nachte
ende wat lande hem beriet
jegen rome te settene iet
dat beelde verscudde entie belle clanc
so daden die papen haren ganc
ten wisen ende dadent hem verstaen
so voer men dan up geent lant saen
dits dwonder dat ic vant bescreven
van virgilius hier beneven
nu suldi horen van sinen boeken
ende sine proverbien daer inne soeken
minne verwint alle dinc
wachti scone jongelinc
die bloemen gaders ende merke das
dat serpent leghet int gras
oncondeghe dinc die doet
dicken versaghen des menscen moet
die verdoemde dorst van goude
doet tfolc doen datmen laten soude
dat wijf es van wandelen rade
messelijc ende onghestade
den stouten es hout daventure
ja somwile niet talre ure
hier latic van virgiliuse bliven
ende sal die geeste voert bescriven
alse augustus hadde gewesen
keyser alse wijt vinden lesen
xxvii jaer wart geboren
maria die moeder uutvercoren
daer af scrivet jheronimus
van hare in sinen bouke dus
maria seghet hare vite
was gheboren van davite
van sinen geslachte te nazareth
alsoe ghewies was soe gheset
inden tempel te jherusalem
daer magheden waren bi hem
joachim was des vaders name
anna die moeder goet ende bequame
was haer leven met gode vercoren
anna was van bethlem geboren
ende joachim van nazareth
haer goet hebben si in drien geset
deen derdendeel gaven si gode teeren
den dienres inden tempel ons heren
den aermen tander derdendeel
dat derde hilden si gheheel
dus wel ende dus heilechlike
leveden si in huwelike
omtrent xx jaer te samen
dat hem gene kindere quamen
doch daden si belof daer ave
waert dat hem god kint gave
dat sijt setten souden ende leeren
inden dienst gods ons heren
omme dese dinc quamen si nare
ten temple gods ende badens dare
sulken tijt alset feeste was
up eenen tijt gesciedem das
dat joachim met sire offrande
metten geburen vanden lande
quam al tote jherusalem
om gode te biddene ende teeren van hem
ende ysacar heeftene versien
die bisscop onder dandere mettien
ende vermeesaemde te hande
beede hem ende sine offrande
ende seide dijn prosent mach dinken
gode onbequame ende stinken
want bidi dat hi di vint
onwerdich te hebbene kint
want die wet verdoemtene wel
die geen kint heeft in israel
des scaemdem joachim so sere
dat hi hem woch maecte ten kere
indie weide daer sine herden
hem met haren beesten generden
thuus en wildi hem niet keren
want hi hem scaemde der onneren
voer sine geburen die de wort
vanden bisscop hadden gehort
doe hi eene stont alsic seide
hadde gheweest inde weide
ende daer hi dus was alleene
quam dinghel te hem claer ende reene
met eenen claeren lichte vort
ende troestene in dusdane wort
wantene daer die vaer verswaert
joachim wes niet vervaert
want ic bem dingel ons heren bode
ende ane di ghesent van gode
ende doe di van gode verstaen
dat dine aelmoesene es ontfaen
voer gode ende dine bede
es voer hem gehort oec mede
dijn verwijt ende dine schame
hevet hi ghesien ende dine mesquame
diemen di tonrechte warp anne
ende verstant wel dijn wijf anne
van hare sal di eene dochter comen
entie saltu maria noemen
dese sal van kindscher name
gode lief sijn ende bequame
ende gheheilecht oec te voren
eer soe sal sijn gheboren
soene sal eten no drinken mede
altoes en gene onreinechede
haer wandelinge sal sijn inden temple
niet der werelt daermen exemple
bi neemen mochte teneger wantrouwen
maer rechts alse van ere vrouwen
die verdroget was wert geboren
des hem wonderen sullen diet horen
also sal soe in reinecheden
draghen den god der mogentheden
die jhesus sal heeten bi namen
want hijt behouden sal te samen
nu es dinghel van hem gevaren
ende quam daer anna was te waren
ende brochte hare de selve mare
soe ginc te jherusalem daer nare
ende ghemoette haren man
daer soe minne hadde an
ter porten die goudijn hiet
also alse dinghel eer hi schiet
van hare deedsoe hem verstaen
lieflijc heeft elc anderen ontfaen
met sekeren wille ende ghereet
beiden si ons heren beheet
anna die wan ene dochter
soeter zaleghere no sochter
noch van so reinre nature
was nie wijfs creature
hare dat men maria hiet
alse dinghel voerseide ende riet
alsoe drie jaer hadde van ouden
ende men hare mochte onthouden
bi naturen hare mamme
so dedemense vander amme
ende voeredse ten tempele ons heren
te prosente ende gode teeren
nu waren daer up te ghane
xv trappen die te verstane
die xv salme doen van davite
die hi maecte seget die vite
der maghet die kint soude dragen
daer wart maria van haren magen
uptie nederste trappe geset
omme dat soe hem daer verclaerde bet
te comene te gods outare
die maget sonder iemens ware
ginc up die xv grade mede
eer daer iemene hulpe toe dede
sonder leeden ofte draghen
alse oft soe out ware van dagen
alse oft soe seide over luut
hier bi so wasic beduut
hare offrande es upgheheven
ende maria es daer bleven
vader moeder ginghen dane
ende lieten tkint daer men van wane
niet dan dueget an mochte vinden
inden tempel met anderen kinden
ne hadde maria niet ghewesen
ghepurgeert ende genesen
vanden sonden van adame
het ware te vierne ombequame
van haerre gebornessen den dach
maer want ment wel proeven mach
dat soe van alder mesdaet
diemen indie moeder ontfaet
ghesuvert was ende oec bi hare
niet alleene die vloeke sware
van vrouwe yeven waren vergeven
maer gemeenelike allen die leven
overmids hare ghebenedijt
so eist recht dat elc man lijt
dat soe niet en hadde altemale
vander mesdaet originale
dies viert men hare gebornesse
men leest in oudere gescienesse
dat dat beghin van kerstijnhede
altoes geene feeste en dede
vander gebornessen onser vrouwen
een hermite diende hare met trouwen
die uptie nacht alle jaerlike
horde feeste in hemelrike
doe wonderets hem twi het allene
updien nacht ende el ne gheene
ware ende bat gode dat hijt toge
hem wat dat bedieden moghe
dinghel seidem die des vraget
maria die euwelike maghet
die god ter werelt hevet bracht
wart gheboren updien nacht
ende al eist der werelt niet openbare
die feeste es den inglen mare
doe die werelt dit vernam
gheboot soe waer so men quam
dat men soude houden dien dach
hare te eeren daer jhesus in lach
een jacob scrivet ons josephs sone
eenen bouc ende es die ghone
van ons heren jhesus kintscede
ende seget van marien aldus mede
dat soe beede sprac ende ginc
also vulmaectelike in alre dinc
ende also wiselike te waren
doe soe kint was van iii jaren
alse oft soe hadde xxx jaer
in bedingen stille ende openbaer
was soe vele ende so claer
up upsiene wet vorwaer
dat geen man en conde
up hare gesien ene corte stonde
haer hant slouch soe an wulle werke
ende wat so oude wive sterke
niet en mochten altoes vulbringen
dat dede soe wel met lichten dingen
soe hilt dit vaste ende niet ter lide
van smargens toter tierche tide
was soe vaste int gebede
voert toter noenen was soe mede
in haer ambacht ende waf
ende te noenen alsoet begaf
was soe weder int gebede
ende ne quam niet vander stede
eerse dinghel brochte daer af
ende hi hare tetene gaf
vul gratien waren hare worde
so dat men in hare horde
die kennesse van gode onsen here
inde wet lach soe emmermere
oft in bedinghen haren zin
altoes hadsoe sorge daer in
om hare geselleneden alle
dattere gene in sonden valle
altoos gebenediet soe gode
hadsoe van groetinge gebode
deo gratias sprac soe daer of
om te behoudene den gods lof
soene nutte niet no en mochte
els dan hare die ingel brochte
die spise die hare die bisscop gaf
die aerme troeste soe daer af
men sach dicken openbare
den ingel spreken jegen hare
ende alle dandere die daer waren
eerdense boven allen scaren
ambrosius spreect van hare
van marien suverhede clare
laet ons onse zinne gheven
alse oft een beelde ware gescreven
die claerheit van haerre zuverhede
ende hare grote dueghedachtichede
die schinen up ons inder maniere
alse oft ware een spieghel diere
maghet was soe van rechter name
inden wille ende inden lachame
int herte vul omoedicheden
in worden wijs ende besneden
vroet van zinne vroet inden mont
lesens plach soe talre stont
haer hope lach in des aerms bede
niet in onsekere rijchede
in haer werc vast ende wale
ende scamel indie tale
soe wille dat god therte kinne
ende niemen met menschen zinne
niemene quetsen wilde haer moet
maer alder werelt wilde soe sijn goet
haer ghelike niet beniden
die mindste te eerne tallen tiden
roem ende hoverde vloe soe verre
haren oudere maecte soe niet erre
noit vernoyede hare des aermen
der cranker plach hare ontfaermen
in worden en was soe niet wreet
noch in sprekene licht no heet
die maniere entie ghedane
vanden lachame liet te verstane
wat dogeden dat soe hadde inne
in die herte ende in dien zinne
hier laten wi van onser vrouwen staen
ende sullen die jeeste anevaen
vanden keysers want hier naer
sullen wire af seggen meer ende waer
in augustus xxxvste jaer
staerf horatius dats waer
een poete sine bloemen
willic u hier ave noemen
ons ende donse clene ende groot
alle sijn wi sculdich der doot
vele ongevals volget den ouden
hine can niet dan sparen ende houden
ende prisen dattere leden es
te clappene altoes geles
altoes en geraect hi niet
die ghene die te scietene pliet
somwile slaept als wel de vroede
ens niemen altoes inder hoede
dat poeten boeken maken
dat ghesciet al omme ii saken
of si willen die lieden leeren
of si souken twort der eeren
wachti van zinne radic wel
die luusscet onder des vos vel
u heren u radic dat
dat ghi teersten souct den scat
altoes so gebreect den vrecken
die nidech es hine caent gedecken
hem ne vernoyet in sinen moet
dat een ander hevet goet
een nieuwe pot hevet lange smake
alsemer in doet enege sake
wat sal mi goet ic en hebbe den zin
dat ickere doe mijn vordeel in
die penninc gevet edelhede
ende maket scone liede mede
die lucht verwisselse ende denzin niet
diemen over te varen siet
die goede ne mesdoet een twint
want dat hi dueghet mint
die quade om dat hi die galge ontsiet
sone dar hi stelen niet
wachti wattu spreecs van elken man
ende wiet hort hoet di nochtan
hets recht datmen genade doe
dies bidt ende hem voeget daer toe
ende oec hout dese regle echt
die mesdoet dat hijt boete na recht
bi mesfalle men dicken kinnet
hoe die lieden sijn ghesinnet
ende alse hare dingen wel gaen
sone can mense niet verstaen
die doot coemt also gherne
in die borch alse in de taverne
effene so drach in dine saken
alse du di sies gelucke naken
men mach oec gevinden niet
dat men elcsins te prisene pliet
hets soete ende eerlijc echt
dat een sterve up sijn recht
alse di anewast die rijchede
so wast di ane die sorghe mede
int xxxviiste jaer van augustus
verwan sijn stiefsone tyberius
pannonye dat nu es hongerie
ende oec verwan hi hermenie
drusus sijn broeder voer up germane
dattem pijnde rome tontgane
ende brochtse ant roemsce rike
beyeren ende zwaven des gelike
die cycambriene dwanc hi mede
die waren van groter wreethede
hi verwanse met groter pinen
ende met verliese vanden sinen
hare wreetheit machmen sien
ghemeenlike dat de vrouwen plien
alsi also sijn bestaen
datter en es ne geen ontgaen
ende hem wapenen gebreect ginder
nemen si haer selves kinder
ende slaense jegen die erde doot
ende verwerenre hem met ter noot
in affrike ten selven tiden
wilden uptie romeine striden
die getuliene die isulane
daer quam hem gereden ane
cossus augustus hertoghe
ende verdreefse so verre int droge
dat si vro waren dat si mochten
pays hebben alse sine sochten
echt so reet tyberius ane
uptie moylike germane
die emmer braken haer belof
ende slouch hem volx daer of
ende vingen xlm man
die brochti te rome nochtan
dit orloge was vreselijc sere
ende was drie jaer ofte meere
gheantiert al achter een
dat cost ende groot aerbeit sceen
dat meeste orloge waest van al
sonder dat van hanibal
want xv legyoene
laghen iii jaer tesen doene
ten selven tiden was alsic wane
quintilius gesent in germane
want si echt wilden ontbreken
dat wildi te fellike wreken
met hoverden met gierecheden
ende wart verslegen daer ter steden
ende mettem iii legyoene
alse elc hadde te sinen doene
vim visupc lxvi man
dit nam hem so swaerlic an
augustus dat hire omme daer naer
maecte dat alre meeste mesbaer
agrippa des keysers bailliu
vacht tien tiden dat seggic u
up lieden hieten bestorane
ende leget grieken oec ane
die wan hi met stouter manieren
ende wan hem af hare banieren
die si in mitridates tide
uptie romeine wonnen met stride
alst al verwonnen was ende verstreden
ende aldie werelt stont in vreden
wilde jhesus cristus ter werelt comen
want alse wi hebben vernomen
so sat augustus voerwaer
in payse wel xii jaer
dattem al die werelt booch
staerc cranc neder ende hooch
ende in dien vullen vrede woude
god comen diet al paysen soude
nu suldi horen sonder verdrieten
van marien daer wijt lieten
alse ons jheronimus bescreef
onse vrouwe in den tempel bleef
ende so soe meer wassen began
so hare die gratie meer wies an
dat soe in alre dueget te waren
quam te haren xiiii jaren
doe geboot die bisscop saen
om dat soe so vele jaer hadde ontfaen
dat soe soude thuus trecken
ende vortmeer om huwelic mecken
dit ghebot daden gemeene
alle dandere maer maria alleene
seide dat soet niet doen en mochte
wantse daer haer vader brochte
ende offeredse gode te dienne daer
ende oec hadsoe over waer
gode gelovet te dienne mede
in vulmaectere suverhede
ende dat en mochtsoe breken niet
die bisscop merct ende ziet
want hi die scrifture breken en can
die seget belovet ende geldet dan
ende oec jegen ghemeene zede
ne dar hi niet raden mede
dies men te voren niet en plach
hi beriet hem updien dach
metten wijsten wat hi best dade
so dat si vonden teenen rade
dat mens best an gode bade
wat hi wilde datmens dade
die bisscop met siere clergien
bat gode omme die dinc marien
daer quam ene stemme van gode
die seide dat god ghebode
datmen sochte andie prophetie
vanden heileghen ysaie
wien men bevelen soude de maget
te diere stede daer hi gewaghet
uten wortele van jesse sal gaen
eene roede sonder waen
alle van davids meysenieden
geboot die bisscop dattie lieden
comen souden ten outare
ende hare roeden bringen dare
alle dongebondene sekerlike
die nutte waren te huwelike
joseph quam onder dandere mede
met siere roeden daer ter stede
bloyede sine roede in sine hant
ende vanden hemele quam te hant
eene duve diere up sat
doe wijsdene si alle bi dat
dat hi die maget soude ontfaen
daer wart soe hem bevolen saen
ende hi voer in bethleem
sijn huus vorsien ende oec hem
om te vorsiene talsulken saken
alse hem ter brulocht gebraken
maria voer in nazareth
ende vii mageden daer met
die hare die bisscop sendde voren
int huus danen soe was geboren
inden bouc van ons heren kintscede
seghet dit jacob van hare mede
joseph die ontfinc marien
al wilde hijs teersten vertyen
want soe jonc was ende hi out
teersten want die bisscop wout
gaf hi met hare v mageden mede
dien gaf die bisscop daer ter stede
te spinne puerper bis ende vlas
zide jacinct want het was
orbare indie kerke ons heren
andie cortine gode teeren
ende emmer viel die cavele dan
marien dat soe puerper span
doe seiden dandere nu du sijs
die joncste wanen quam di de prijs
dat di alle weghe god
puerper gevet in dat lot
omme dit alse in erren zinne
hieten sise coninghinne
doe quam dingel openbare
onder hem allen ende seide dare
dit wort en sal sonder waen
in gramscepen no tonrechte niet staen
maer in waerre prophetien
saelt vervult sijn in marien
dandere mageden worden vervaert
alse hem dinghel dus openbaert
ende seiden bit over ons marie
dat ons god dit niet en tie
binnen desen dat maria let
indie stede van nazareth
quam dinghel in haer camerkijn
ende groette die maget fijn
ende seide ave gratia plene
god metti maghet reene
onder alle wijf gebenedijt
up dit wordekijn castijt
sente bernaert een sermoen
daer ic somege pointe af sal doen
hi seghet dus die maget verhoget
met gesteente van alre doget
ende dobbel scoenheit hadde tsamen
beede ter zielen ende ten lachamen
met haerre uutnemender chierheit scone
bekennet inden hogen trone
so brocht soe dingelen indien
dat sise alle wilden sien
ja so dat die coninc mede
in hare begherelijchede
van daer boven sine zinne
beeten dede in hare minne
also alse hare die hoghe bode
neder was gesent van gode
dus quam daer die hemelsce geselle
in hare heimelike celle
dat zuver was ende reine ter cure
ende ic waen soe beslotenre duere
in hare ghebede heimelike
den vader bat van hemelrike
ende oec en eist niet mijn waen
dat dingel vant die duere ontaen
want hare achtinge was indien
emmer der lieder uplopen ontflien
ende van te vele te sprekene mede
dat mense niet in haer ghebede
haer ghepeins met eneger sake
ne verleede noch en brake
ende dat hare suverhede name
in ghene coringe en quame
dus sloot soe hare celle danne
niet den inghel maer den manne
ave sprac dinghel met staden
maria alle vul ghenaden
waerlike vul gratien dan
gode den inghel den man
gode bider omoedicheden
den inghel bider reinecheden
den mensche bider soeter dracht
waerlike vul gratien gheacht
want god sette in dese joghet
die vulheit van alre doghet
also eist alse ons mach ghescien
iet goets iet gratien dats in dien
dat elc wete die hem bekinnet
dat ons al van hare rinnet
die daer indie hemelsche stede
gheclommen es indie weeldichede
die inghel sprac die here metti
die vader mede ende twi
want dat hi den sone sijn
di sent ende maket dijn
oec die sone metti mede
die in di ende uut dine lede
hem selven minget ende ghevouget
menscelijc vleesch dattem genoeget
die heileghe gheest mede metti
die dinen edelen lachame vri
heilechde ende dede lusten
den sone dat hiere in soude rusten
in alle wijf ghebenedijt du
dat suldi aldus verstaen nu
dats boven alle wijf geheert
want bidi selven ongeleert
belovestu eerst suverhede
ende want du best moeder ende maget mede
ende gode ons heves gewonnen
dits boven allen wiven connen
maria die dit heeft gehort
wart ghestorbeert indit wort
of van des ingels upsiene soete
oft omder sonderlingere groete
oft dat soe waende dat hi ware man
ende soe alleene ware dan
bernaert seghet haer sturberen
quam van scamelikere eeren
die betaemt der mageden zinne
dat soe staende bleef daer inne
bediet haren gestadegen moet
dat soe peinsde zweech ende stoet
dat keert men al ter wijsheit waert
dinghel sprac wes niet vervaert
maria want du heves vonden
voer gode gratie nu ten stonden
die heileghe gheest sal bidi
upcomen al selve in di
dat wordekijn meent ende seghet
boven dien dat hi pleghet
inden heileghen te comene inne
sal hi comen in dinen zinne
ende des upperst gods cracht
sal di bedecken met sire macht
dats te verstane in heimelichede
sal soe in di nemen stede
dat van di sal comen die ghone
die sal heeten die gods sone
soe sprac zie die dierne ons heren
ter omoet wilde soe haer keeren
omme dat soe gereeden soude daer mede
den stoel der upperster hoochede
met desen worde sonder lette
ontfinc soe jhesus sonder smette
vulmaect in ziele ende inde leden
altehant ende upter steden
men seghet alsemen tware kende
dat hi up die achtenste kalende
voer aprille was ontfaen
ende oec en es dies geen waen
dat hi naer xxxiii jaer
ghecruust was upten dach daer naer
alse maria hadde ontfaen
haren sceppere also saen
ginc die maget onbesmet
te haerre nichten elyzabeth
des papen wijf zacharien
die god so wilde benedien
dat soe drouch den dopre ons heren
ende hadde ghedreghen met eeren
vi maent dat heileghe kint
ghi vrouwen leert dit ende bekint
dat ghi sijt sculdich te stane in staden
vrouwen die met kinde sijn verladen
dit es bi marien wel bescreven
die gherne inde camere ware bleven
soe ginc nochtan metter vaert
gerne thaerre nichten waert
ende soe heeftse ghegroet
elyzabeth heefse ghemoet
ende mettien groetene dat soe ontfinc
dat was eene heileghe dinc
maecte tkint bliscap ghenouch
dat elyzabeth noch drouch
want jhesus heileghede sinen dopre
sinen prophete sinen voerlopere
elke moeder propheteerde ginder
ende dat daden hare kinder
ende elyzabeth dede verstaen
dat maria gode hadde ontfaen
ende maria die ghevoelde dat
ende seide doe magnificat
god hevet voersien mede
siere diernen omoedichede
maria bleef daer beset
met haerre nichten elyzabeth
niet dat haere genougede dbliven
in dat huus met anderen wiven
ne waer dat soe niet en woude
dat mense dicken buten sien soude
aldaer bleef soe ende was
tote dat elysabeth genas
dat was iii maent daer na soe set
hare te keerne te nazareth
ende dat kint jan baptiste
wies ende begaf die twiste
vander werelt ende levede met pinen
metten dieren indie wostinen
maria die es thuus comen
ende haer brudegoem heeft vernomen
dat soe hadde kint ontfaen
ende peinsde hi wilde hare ontgaen
heimelike dats niemene ghome
doe quam hem te voren in drome
vanden ingle dat hise ontfinghe
ende hijt in gheenen quaden dinghe
ne merke dat soe draghe kint
want god hadt in hare ghesint
ende seide alst ter werelt quame
dat jhesus soude sijn sine name
dus es dat huwelijc vulcomen
ende bleef maghet alse die genomen
eene maghet hadde te wive
hoeder te sine van haren live
redene seghemen twi god woude
dat sijn moeder wesen soude
niet eene simpele maget allene
maer te heetene int ghemeene
josephs wijf was die sake
hine wilde dat men sprake
mesprijs hare int ghemeene
ende mense doodde onder die steene
alset quam der werelt an
dat soe kint drouch sonder man
echt om dat hi wilde te waren
alsoe soude in egypten varen
dat soe man hadde die haers plage
ende behoedde alle daghe
echt omme dat men soude ontkeren
den viant die coemst ons heren
ende hine wiste noch en vername
dat hi vander maget quame
nu alse die werelt echt
in payse was sonder gevecht
wille augustus datmen sette
aldie werelt te rechte ente wette
ende dede al die werelt bescriven
want hi wilde dat bedriven
dat hi wilde weten te samen
vanden lande alle die namen
daer naer hoe hieten gemeenlike
alle die steden van erderike
ende men hem dan soude bedieden
in elke stat tghetal van lieden
so dat men elken bescreve bi worde
ter stede daer hi toe behorde
ende elc eenen penninc brochte
van sinen hoofde die wert dochte
in paymente x denar cleene
entie penninc soude int gemene
met skeysers beelde sijn verchiert
hier omme waest gevisiert
denarius int latijn
want hi van x genant soude sijn
desen scat souden indie hande
ontfaen die princen vanden lande
ende elc diet gave soude lijen
dat hi behorde ter roemscher pertien
dus alse dit gebod uutquam
joseph sijn wijf marien nam
ende voer als ander volc met hem
van nasareth in bethleem
ende maria sijn wijf mede
nu spreect die bouc van gods kintscede
alse maria groet niet zwaer
henen voer inden weghe daer
dat soe dus joseph bediede
ic zie tweerande liede
voer mi ende deene weenen so
entie andere sie ic vro
joseph hilt over saghe
ende dattere niet an gelaghe
doe quam een jongelinc aldaer
alse in eenen abite claer
ende ontbant hem wat soe siet
ende seide teen es dat juedsce diet
dattu sies also screyen
ende die du vro sies ende meyen
dat es dat heidijnscap al
dat god te hem halen sal
men hiet die beeste staen na dat
aldaer onse vrouwe up sat
ende soe beette neder sochte
ende in ene donkere hagedochte
ginc soe daer na daer groet no clene
altoes en was claerheit gene
maer teersten soe quam binnen daer
so wart ghinder also claer
alse oft omtrent middach ware
noch daer en verginc niet dat clare
voer ter wilen dat onse vrouwe
ter werelt brochte sonder rouwe
haeren eighinen groten sone
dinglen quamen omme tgone
omme dat kint aldaer ter steden
ende alle te samen sijt anebeden
ende songhen lude ende vro
gloria in excelsis deo
onse here wart gheboren
upten zonnacht alswijt horen
in augustus xliiste jaer
dat hi keyser was voerwaer
ende xxxii jaer hadde gedraghen
herodes crone in sinen daghen
die vijfte etaet heeft hier ende
die ghestaen hadde alsict kende
vsupc jaer ende xc mede
ende van beghinne na der waerhede
hadde die werelt gestaen vorwaer
lii hondert jaer
een min dus vinden wijt int ware
bescreven al openbare
des nachts daer die herden waren
bi haren beesten quam gevaren
die ingel ende was bi bethleem
ende seide die mare hem
dat die behoudere geboren ware
te bethleem si gingen dare
vanden beesten uter weyde
ende vondent daert die ingel seide
nu spreect hier up jacob mede
inden bouc van gods kintschede
dat maria die haghedochte
des derds dages rumde ende brochte
haren sone ende leide
in die crebbe daer alle beide
die osse ende desel an was gebonden
diet kint anebeedden tien stonden
bernaert seit hier up nu hort
siet hier een cort besneden wort
wat god de vader uptie erde dede
wildi bekennen die lanchede
hoe cort hise af hevet ghesneden
dit wort spreect inder godlijcheden
ic vervulle hemel ende erde
nu es twort mensce ende onwerde
ende in eene nieuwe crebbe geleghet
daer die propheete af seghet
du best god euwelijc sonder saghe
nu es dat kint een van eenen daghe
twi wildi hem corten dus sere
god alder mogentheden here
sonder dat ons wilde die goede
dies vorme geven van sire omoede
want hi sprac leert dat ane mi
dat ic sachte ende omoedich si
des achtes daghes nadie wet
besneden si tkint ende hebbent geset
dat sine name si jhesus
want die inghel hiet aldus
eer dat hi ontfanghen waert
hier up spreect mede sente bernaert
hi wart ghecort inde menscelichede
noch daertoe meer gecort mede
want hi hem besniden liet
vanden vleesche alse ghi siet
doe hi ter werelt quam in
was hi ghemindert een deel min
vanden inglen maer al nu
seere ghemindert seggic u
want hi ontfinc wonde ende snede
over al die menschelichede
sijn besniden en wondert niet
want hi hem dor ons crucen liet
dus es hi ons ghegheven geheel
ende al vertert in onse vordeel
ten dertiendages es bekent
so quamen ute orient
te jherusalem coningen drie
ende seiden aldus waer es hi
der jueden coninc dus verstaen wi
voer waer dat hi geboren si
in orienten hebben wi ghesien
sine sterre ende comen dien
anebeden omme dit wort
wart herodes entie port
verstormet van jherusalem
want herodes ontsach hem
dat iemene van hyrcanus geslachte
comen soude ende hem met machte
soude verdriven uter stat
want hi tlant tonrechte besat
ende vragede saen na desen
waer cristus soude geboren wesen
ende men seide in bethleem
dus so wart voerseit van hem
die coningen sendire tien stonden
ende seide als ghi tkint hebt vonden
ontbiet mi dan dat ic mede
dat heileghe kint anebede
die coningen sijn woch gegaen
ende vonden tkint ende offerden hem saen
gout wierooc ende merre
ende keerden des was gram ende erre
herodes dat sijs niet en spraken
daer naer gevielen die saken
dat die tijt quam van xl daghen
ende maria hevet gedraghen
toten temple haren sone
symeoen ontfinc dat ghone
die inden geeste verhuegede das
want hi wiste dat cristus was
daer voerseidi ons heren doot
ende onser vrouwen rouwe groot
oec anebedene daer nochtanne
eene oude prophetesse hiet anne
vanden iii coningen maket cont
sente jan goudijnmont
ende seget dus dat hi vernam
dat vanden boeken balaham
dese lieden te voren verre
gheleert waren vander sterre
oec scrijft hi dat hi teere ure
horde tellen eene scrifture
al wistmen niet wanen soe quam
die tgelove niet benam
die scrifture sprac te waren
dat in orienten waren
lieden die bouke hadden das
dat die sterre te comene was
ende wat men offren soude dien god
diese hadde in sijn gebot
ende die scrifture seide clare
dat soe van seth comen ware
adams sone onser alre vader
entie de vorders allegader
hadde gelaten deen na den anderen
in haer gheslachte wanderen
so dat si daer vanden haren
hem xii coren teere scaren
die wijs waren ende neerstachte
om datmen die sterre wachte
alser een staerf settemen mede
eenen anderen in sine stede
magusey dits ware sake
hietmense in hare sprake
want si swighende ende stille
gode anebeden metten wille
naden oegst alle jare
quamen si te samen dare
up eenen berech altemale
ende hiet die berch victoriale
daer up stont in enen steene
eene haghedochte alleene
ende sere scone was die stede
van bomen ende van fonteinen mede
daer dwoughen si hem alle met
ende spraken stille haer gebet
dit daden die jonge na die oude
ende ontbeiden weltijt dat soude
die sterre comen openbare
die der werelt belovet ware
ende oec mede in wies geslachte
die sterre soude risen diemen wachte
so dat soe quam teenen male
uptie montaenye victoriale
indie middelt was soe ane
te siene alse eens kints gedane
ende boven eens crucen gelike
die leerde hem cortelike
ende hiet hem mede te hant
varen inder jueden lant
ende also alsi voeren daer
waren si inden woch ii jaer
die sterre vor hem in haren ganc
hem en gebrac spise noch dranc
ende quamen daer alsonder saghe
alst kint hadde xiii daghe
alse si weder te lande quamen
doe geloveden si bet alle te samen
gode onsen here dan si eer daden
haren lieden hebben si geraden
dat si dien god souden eeren
daer na na die upvaert ons heren
quam een apostel daer int lant
diese doopte ende altehant
volgheden si hem weder ende vort
ende predecten ons heren wort
al es dit gheen auctoriteit
nochtan es hier niet gheseit
datten kerstinen gelove scaet
of daermen in mach merken quaet
herodes hevet gesien te waren
dattem die coningen sijn ontfaren
ende visiert alleene bi hem
dat hi wille in bethleem
die kindere doden up enen dach
up dat hi jhesus begaen mach
maer die inghel hiet mettien
joseph in egypten vlien
metter moeder ende metten kinde
dattene herodes niet en vinde
doe wart herodes gedaget te rome
dat hij sijns gedingen ghome
also dat hi sonder sparen
emmer moeste te rome varen
daer gewan hi lude ende stille
van augustus al sinen wille
ende es comen te lande weder
maer die sorghe en viel niet neder
vandien kinde daer si toe quamen
die drie coningen te samen
ende omme dat hi hadde gemerret lange
in wochvaerne ende in wedergange
inden roemschen woch te waren
dede hise alle van ii jaren
ende daer beneden slaen te doot
haers gebeenten vele ende groot
leghet zuud van bethleem iii milen
begraven al noch ter wilen
nu seghet hier af jacobus
inden bouc der kintscheit dus
enen dach seghet hi te voren
eer herodes sinen toren
an donnosele kindere wrac
dat die ingel an joseph sprac
dat hi trocke dordie wostine
ende name tkint entie moeder sine
nu seghet noch jacobus
inden bouc der kintscede dus
dat si daer teenen hole quamen
daer si hem alle te samen
vercoelden inder hitten meeste
maria beette vander beeste
ende sat ende nam in haren scoot
jhesumme met ghenouchten groot
een joncwijf ende iii kinder
waren inden woch met hare ginder
altehant na deser saken
quamen uten hole vele draken
entie kindre riepen sere
jhesus stont up onse here
die nochtoe niet hadde ii jaer
entie draken anebedene daer
ende gingen woch na hare maniere
so daden lyoene ende andere diere
ende ginghen voer hem al ghemate
ende wijsden hem die strate
inden wech waren ossen twee
die els en daden nemmee
dan dat si droughen dat
dat men dranc ende at
die dreven daer die liebaerde
scaep waren daer indie vaerde
die gingen onder wulven daer
ende onder leuwen sonder vaer
ten derden daghe wilde sitten
maria vermoyet vander hitten
onder eenen palmeboem
soe sach upwaert ende nam goem
den boem geladen soe sprac met desen
o wi of het mochte wesen
dat ic hadde van gheenen daden
joseph sprac du best beraden
dattu wils vandien daden spreken
maer ic sorge ons saels gebreken
want onse vate sijn alle droghe
jhesus sprac ten bome boghe
al hier neder metter vrucht dijn
ende lave nu die moeder mijn
die palme haren uppersten tac
an marien voeten stac
ende booch neder toter erde
maria nam dat soe begerde
ende alse die vrucht was afgelesen
bleef die boem rechts na desen
tontbiden weltijt dat woude
dat kint dat hi rechten soude
ende alst tijt was sprac dus
toten palmbome jhesus
nu wes staerc ende rechti weder
ondoe uut dine wortele weder
dine bedecte scone fonteine
ende gef te vullen water reine
dit was alse hijt hiet gedaen
lieden beesten dronken saen
ende loveden gode onsen here
doe sprac jhesus ter palmen mere
ic wille dat di ghescie
dese eere ende dit vordeel van mie
dat een telch van dinen rise
in mijns vader paradise
ghedraghen si ende daer geplant
dit dede een ingel altehant
joseph sprac ten kinde ditte
here ons quetst die hitte
wiltu wi varen bider zee
want daer sijn oec steden mee
aldaer wi in rusten moghen
jhesus sprac laet u ghedoghen
ic sal u corten dese vaert
die wech es lanc xxx dachvaert
ic saelt u teenen daghe bringen
altehant naer dese dinghen
saghen si die berghen bliken thant
voer hem van egypten lant
vro waren si ende quamen na dat
in cyene in eene stat
ende want siere hadden gene conde
gingen si ter selver stonde
int temple dat hiet capitole
daer stonden hare gode ene scole
ccc lx ende oec vive
die anebeden die keytive
vander stat te haerre scanden
ende brochten hem der offranden
vanden selven dat si hadden daer
ende gavent hem met herten claer
teerst dat maria quam ginder
alle die afgode meer ende minder
vielen neder alse dat hort
die here van gerre port
effrodosius doe quam hi daer
ende alse hi vant die saken waer
te marien quam die ghone
ende anebeedde haren sone
dien soe drouch in haren scoot
mettien sprac die here groot
ware dese niet onser gode here
dese en laghen nemmermere
voer hem neder uptie erde
nu doen wi hem de selve werde
die wi sien dattem doen moeten
onse goden te sinen voeten
dat ons niet ghescie also
alst wilen dede pharao
doen god daer dede menech wonder
in egypten al besonder
voert leest men dat men en vant
gheenen tempel in egypten lant
daerne viel een afgod ter neder
cassiodorus en seeghter niet weder
hi spreect dat hi bescreven vernam
doe jhesus in egypten quam
dat voer hermoplus der stede
een groot persker boem stoet mede
doe joseph ende maria quamen
indie stede daer te samen
met jhesus dat die boem en mochte
ghedoghen dat tlant jhesus besochte
hine heeftene gheanebeet daer
sider seghetmen over waer
van siere vrucht van sinen bladen
van siere scuerssen dat si in staden
staen den ghenen boven alre aert
die met evele sijn verswaert
bi aventuren men anebede
den boem aldaer inder stede
over heilech daermen an looch
lichte hier om waest dat hi booch
alse andere afgoden vellen
die duvel vlo met sinen gesellen
onrecht moet te rechte comen
herodes die hadde genomen
meneger moeder hare kinder
die moeste met mesfalle niet minder
also dwasen ende riesen
dat hi moeste die sine verliesen
want antipater sijn sone
verwerret al ende was die ghone
doutste ende gewonnen te voren
eer hi ter cronen wart gecoren
ende van enen onnedelen wive
die maecte onwert ende keytive
sine edele broederen aldus
alexander ende aristobolus
die mariagnes kinder waren
hi visierde in eere maren
dat si doden wilden den vader
omme dat si beede gader
comen souden ter cronen die hare
van gerechter geborten ware
alse vander moeder dan des vader
hier omme dedise beede gader
herodes die quade ontliven
om dat hi seker wilde bliven
an dese dinc hevet hi verstaen
dat hi sere hevet mesdaen
bi soens antipaters rade
ende berau hem al waest te spade
ende heeftene mede ghevaen
ende oec in prisoene gedaen
herodes viel oec also wale
selve in eene grote quale
ende doude ginc hem mede naer
want hi hadde lxx jaer
ende oec siere kinder doot
meerde sinen rouwe groot
onverwinlijc was die ziechede
hi hadde eenen groten rede
entie joocte mede so groot
dat het sceen eene mate doot
oec so swollen hem die voete
daertoe was hi so onsoete
beneden an sine mans vorme
daer was hi rechts al vul worme
versuchten haddi mede so swaer
dat men mochte seggen over waer
dattet ware die gods wrake
bidi alrehande sake
dat anderen lieden was medicine
was hem torment ende pine
hi horde dat bliscap groot
die jueden hadden om sine doot
die si hopeden te comene saen
doe dedi die beste vaen
ende hiet weltijt dat hi storve
datmense vanden live bedorve
omme dat lant dan rouwe groot
maken soude omme sine doot
daer naer quam hem een hoest an
so datmen roupen began
indie zale in diere ghebare
alse of die coninc doot ware
antipater sijn sone was vroe
ende boot goet ende ghiften doe
dat men ute liete gaen
alst die vader hadde verstaen
dat sijn sone sine doot belouch
dedi dat men hem thooft afslouch
ten vijften daghe staerf die ghone
na die doot van sinen sone
herodes die staerf overwaer
in dat xxxviiste jaer
dat hi die crone ontfinc met eeren
indat carnation ons heren
int beghin alsemen screef sesse
noint man in meerre verdoemenesse
ne staerf onder erdsche liede
alse dese onder sine mayseniede
buten sinen huse in elke stede
sone was geen so geluckich mede
alse in orloghe in aventuren
in planteit in soeten in suren
die dat wel wille weten begaren
scolastica saelt hem verclaren
die gheene die hi hadde ghevaen
ende geheeten oec verslaen
teersten dat hi ware doot
omme te makene rouwe groot
hevet sijn zuster laten varen
met eeren groufmen te waren
archelaus wart na hem
here in jherusalem
maer niet en quaemt hem so scone
dat hi hadde coninccrone
herodes sijn ander sone
galylee ontfinc die ghone
ende die dinc diere hinc an
phillips sijn derde sone nochtan
hadde groot deel vanden rike
dus was ghedeelt jammerlike
der jueden conincrike in sticken
archelaus en wilds niet micken
hine was wreeder dan die vader
up sine ondersaten allegader
ende regneerde ix jaer
int eerste van hem dats waer
hiet dinghel joseph dat hi name
tkint entie moeder ende quame
ende hi keerde in israel
hi deet ende vernam dat wel
dat archelaus die mogenthede
hadde in sijns vaders stede
ende voer wonen in nazareth
hier omme was onsen here geset
die toename van nazarene
omme dat hi daer woende clene
archelaus die wart daer naer
gewrouget te rome dat hi swaer
sinen lande ware ende quaet
ghedaghet wart hi vorde senaet
ghedoemt was hi int perlement
ende was in ellenden ghesent
te vianen int lant van gallen
aldus so moest hem mesfallen
ende dede daer sinen ende
jammerlike ende in ellende
alse jhesus was out xii jaer
ginc hi te jherusalem daer naer
teere feesten teere hoochede
ende joseph entie moeder mede
die feeste hadde viii dage gestaen
daer naer alsi henen souden gaen
ende si een dachvaert henen waren
souken si jhesus inder scaren
joseph ende maria mede
si keeren weder indie stede
ende vondene midden onder die vroede
daer sat ende vragede die goede
god ende vragede niet al bloot
omme dat hi hadde vragens noot
want hi wist al groot ende cleene
dat onder hem was gemeene
maer omme dat wire an leren souden
dat die die wijs wesen woude
dat hi te horne ware snel
ende traech te sprekene also wel
bernaerd seit hier up mede
o dogedachtege omoedichede
met hoe rechter groter onwerde
verduwestu die hoverde
van onser dulre idelre glorie
lettel hebbic in mine memorie
nochtan en canic niet geswigen
in wille hogelike prighen
mi voert trecken ende togen
ende meester maken vor die ogen
snel int spreken traech int horen
slachte jhesus cristus den doren
dat hi also lange zweech
ontsach hi spot ofte gedreech
neen hi al dor onsen wille
niet dor den sinen sweech hi stille
alse archelaus was verdreven
alse hier voren es bescreven
was een procreerre te hant
van rome ghesent int lant
componius dat hi al uut
gaderde den roemschen tribuut
int lant van jherusalem
vele jueden gavene hem
den tribuut sere onwillike
ende wilden seggen gemeenlike
sindent dat si gode ghaven
tiende ende rente van haerre haven
dat si ghenen erdschen heren
tribuut geven mochten met eeren
ende dat het sere oec ware mesdaen
componius wart afgedaen
vander baillien ende na hem
was ghesent te jherusalem
marcus die inder jueden lant
den chens nam ter roemscher hant
na hem quam avius rufus
indien tiden staerf augustus
alse hi hadde over waer
geregneert lvii jaer
vi maende ende x daghe
anthonis dans gheene saghe
hadde mettem here gewesen
xii jaer alse wijt lesen
daer naer was hi mogendlike
enech prince van erderike
dat hi hadde in sijn bedwanc
al die werelt ommeganc
noint sidert noch te voren
en was so machtich here geboren
some bouken gewagen das
dat hijt maer lvi jaer was
keyser indie stat van rome
maer omme dwaerste eist dat ic gome
want hi staerf in werelt eeren
int carnation ons heren
xv dat vint men voer waer
ende oec xlii jaer
haddi keyser gesijn te voren
eer jhesus cristus was geboren
ghelevet haddi in desen levene
der jare ellef waerven sevene
hi was yacus sone
die sijn vader was die ghone
hiet octavianus mede
ende was senatur vander stede
maer julius haddene gheset
sinen sone naer die wet
vander moeder hi comen was
van troyen van eneas
so scone noch so gheluckich mede
ne was nie keyser indie stede
nochtan en was hi met deser name
niet altemale sonder blame
want hi was luxurieus
al was hi anders wijs ende preus
in des keysers augustus daghen
levede horen wi gewaghen
ovidius naso die boeke maecte
scone vele ende wel geraecte
uut sinen bouke sullen wi noemen
hier ter stede somech bloemen
twi so maghic sijn versaghet
die niet upten woch en draghet
mach die rovers ontsien clene
wort ende sin si dat alleene
minne dats een swaer gheval
vul van soeten sorghen al
die hoept omme dat hi verdient hevet
dats hope die redene ghevet
dende proevet alle dinc
alsemen dat wals teersten vinc
so waest des ongewone
aldus eist biden jongen sone
hine ontfaet niet wel bedwanc
teerst en si an sinen danc
die sonder spel sijn onderlinghe
dat sijn ongedureghe dinghe
merchtucht verrust die moede lede
ende vermaecse weder daer mede
lichter verdoochtmen doch tverdriet
dat men doch verdient hevet iet
dan men tleet doet ongewes
dies men ontschuldich es
hets somwile quade maniere
datmen es te goedertiere
hets grote doget dat een laet
die dinc daer hem die sin toe staet
langhe aerme wide hande
hebben die heren vanden lande
die last die de man bejaghet
es licht gerne alsemenne draget
joncvrouwen sijn van lichten seden
dies reine die es ongebeden
die tijt gaet houde ende merret niet
alse dwater te dale vliet
gheloof mi dies het es bescreven
een seere edel dinc es geven
men siet onder thonich sijn
dicken quaet fel venijn
die gode moetti huusloes maken
ende aerme oude moetti naken
ende du moets hebben langen verst
enten euweliken derst
men siet den verwonnen upstaen
ende sulc es inder liede waen
oft hem niet mesfallen mochte
diemen vallen siet onsochte
nemmermeer hebbets geloof
dat goeden ende nemet roof
wats die slaep els clene of groet
dan die ghelike vander doot
slaep te tijt als tleven ent
wert di lanc slaep angesent
dat ons georlovet en willen wi niet
maer emmer datmen ons verbiet
die den riken gevet sijn goet
hi ghietet dwater in de vloet
al sluutstu twijf van cranker voere
tfleesch es reene tgepens hoere
hets omme niet datmen hoet
soe en si van herten goet
sluut al binnen sluut al buten
dat gepeins mach niemen sluten
wi willen emmer datmen verbiet
ende eeschen dat men ons jan niet
alse die zieke om dwater pleget
te biddene datmen hem ontseghet
daerme ne mach niet int hof
daer gevet gelt eere ende lof
gelt hevet al in sire gewelt
eist pleit eist maerct eist lant of stede
om gelt so vechtmen mede
ende oec maect die penninc vrede
die doot es alder werelt fel
lere wel leven ende sterf wel
die andere lieden wille bevroeden
en can hem selven niet gehoeden
wijn die maect geverwet wel
ende leert der luxurien spel
sorge ende dronkenscap groot
dats der luxurien doot
joncvrouwe haren vrilinc vlouct
doch es haer lief datmense versouct
al es god erre metter bede
brinct menne ter omoedichede
wat es harder dan die steen
sachter dan water ens dinc geen
nochtan maect dat water nat
inden steen dicken gat
rechter soene es geene wet
dan die scalcke in dat net
ghevaen wert dat hi heeft gemaect
ende sijn selfs venijn daer in smaect
alse groot sin eist dat men hoet
ende datmen berecht gewonnen goet
als te winne es van beginne
wes cusschen wiltu dat men di minne
scoenheit es cranc toeverlaet
so soe meer ter ouden gaet
so soe meer breect ende dwijnt
so lange dat soe niet en scijnt
elc poghe dat hi gewinne
met soeten worden sine minne
nu es die werelt goudijn al
want wie thof hebben sal
vrouwen minne of heerscaps houde
men vindet al te cope met goude
al coemstu vort aristotiles
ende al dine aerte met sijt gewes
brincstu niet men sal di sluten
dat wiket du blives daer buten
nemmermeer ne comet te desen
dat sonde mach eere wesen
alse vele alse sants es uptie zee
alse menegertieren ende mee
comen hem sorgen van zinne
die volgen wille dommer minne
ghenoeghte die es cort van minnen
ende vele sorghen sijnre binnen
hets onrecht dat alt volc becoept
dat clene menechte beloept
peinster omme u naect de oude
die hier omme peinsen woude
hine verlore en ghenen tijt
speelt singet hebt delijt
die jaer geliden inder maniere
dat twater doet inder riviere
dat water en keert niet
alst nedere te dale vliet
alsoe peinst dat keren mach
no weder wile noch dach
hets eene grote rijchede
dat men leere goede sede
ic georloves in mine lere
dat men scalcheit met scalcheit kere
want die wet hevet gegeven
dat een man verwere sijn leven
miede ende gichte men maget scouwen
verwinnet heren ende vrouwen
goede cruden ende oec die nosen
wassen te gader men siet rosen
dicken biden netelen staen
het es nuttelijc gedaen
dat men scuwe dulle minne
ende uten sonden trecke de sinne
were die quaetheit int begin
want alse devel es comen in
ende tlijf vul wert van venine
so coemt te spade die medicine
die hem heden niene wacht
en heves maergen gene macht
welc tijt so heet es de moet
so wijc hem hijs al verwoet
hets quaet pinen jegen stroem
maer an wijken so nem goem
die henen mach varen in onweder
ende hem werpt jegen den stroem neder
die es dom ende ongeleert
een verwoet sin ende een verkeert
die hevet onwert als hi hort
hem an spreken wise wort
maer alse hi hem selven kinnet
gewont so eis tijt dat hi beginnet
dan sal ghenougen die zieke
dat men sine wonde wieke
doe van di die ledichede
so vliet di die minne mede
want alse gerne alse triet
in marassce te wassene pliet
also gerne volget mede
die minne der ledichede
men doget vele te meneger stont
omden lachame te makene gesont
oec moetmen wel dogen pine
omme meester vanden zinne tsine
wi jonge lieden werden bedroghen
alse hem vrouwen gepareert toghen
ende dan es emmer onse zede
dat ons vernoyet die outhede
hijs dom die hem an wijf keert
want si hebben hare ogen geleert
dat si wenen alstem gevoughet
dien de minne niet en ghenoeget
worde aerm want die aermoede
en weet hoe soe die minne voede
scuwe dat upsien jongelinc
den zieken dert ene clene dinc
die beesten sien alle nederwaert
want die erde es haer aert
maer god heeft den mensce verheven
ende dat hovet upwaert gegeven
ende wille dat hi merke van verren
den hemel entie clare sterren
scaemte ende trouwe sijn verdreven
in hare steden so sijn bleven
onscamelheit ende looshede
laghe cracht ende gierechede
nu levet men bi rove vaste
tusscen den wert enten gaste
nes altoes gheene sekerhede
noch tusscen swegher ende swager mede
rechte lieve ende rechte minne
es tusscen gebroederen dinne
die man staet na sijns wijfs leven
ende soe wille hem venijn weder geven
den sone dinct moeder ende vader
te langhe leven beede gader
goedertierheit es verdreven
felheit die es nu upheven
mi vernoyes ende ic scaems mi
te seggene wat al quaets oec si
doch lijcs al openbare
dat tware es meerre dan de mare
hout die middel entie mate
dat es di die sekerste strate
selden siet men teenegere stede
langhe gheduren mogenthede
swaer es danscijn en moet pogen
den sin die quaet wille togen
die nideghe en lacht niet
dan als hi enen mesfallen siet
alse alt volc vaert hinderwaert
so dinct hem dat hi wel vaert
men sal beiden den lesten dach
eer men eenen salich heten mach
decke dat vier nauwe ende seere
eert indi selven mere
minners mach clene dinc deren
men mach wel anden viant leren
alse wi prisen andere saken
souden wi donse wel prijs wert maken
die met minnen swaer es bevaen
hi dar wel alle dinc bestaen
wet god die werelt es blent
want sulc es diemen niet en kent
die mordaet jaget inder gebare
alse oft trouwe ende doget ware
ende hevet van sire quaetheit groet ere
aermoede die leert sere
somwile volget goede aventure
daert begin af was sure
ennes somwile niet quaet
dattem een verwinnen laet
alle gaen wi ter doot waert
maer dat deen vorden andren vaert
eist lanc eist cort traghe of snel
al teenen huse dit proeven wi wel
sekere vele eist tallen tiden
scelden dan met swerde striden
vromeghe herte dits geseget
en es gheene dinc ontweget
die ziele en mach niet versterven
alle andere dingen verwandelen ende verderven
ghierecheit es meester vor al
ic waense cume meer wassen iet sal
nochtan so meer wasset tgelt
so die dorst heeft meerre gewelt
scoenheit die es gerne verwaent
want hare dompeit dat al vermaent
verste al en es soe niet lanc
bejaget dicken groten danc
gramscap es quaet dier jegen vecht
want soe gaet dicken over recht
aldus maectmen die liede goet
alse die here des niet en doet
dat hi sinen lieden verbiet
want hijs die spiegel daer men in siet
die duve die eens ontbrac
des havecs claeuwen hort soe gecrac
van enegen vogel na oft bi
soe waent al dat havec si
ghelijc ende in derre maniere
dat men proevet gout biden viere
also moet men inder noot
proeven ware trouwe ende groet
alse di die aventure es hout
so wast di ane selver ende gout
die di ter noot niet en dient
dat was der aventuren vrient
die edel name diemen heet vrient
die wilen en was niet ontsient
die es te cope nu gheset
alst mi wel stont ende bet
waren vele die vriende hieten
maer alse mi die gelucke lieten
so moestic alleene bliven
vriendeloos metten keytiven
so hogher die persoen oec si
so genadegher met rechte daer bi
hi es dorper die sinen viant
slaet aldaer hi leget int sant
eere hevet eenen snellen voet
soe loept henen metter spoet
meer messit dat men uutslaet
den gast dan menne niet ontfaet
trouwe die staet nu ter ure
ende vallet metter aventure
niemen en mach nu wesen lief
hine hebbe der aventuren brief
ende soe slaet haer donreslaghe
ende vliet al vriende ende maghe
hets eerlike hoghe daet
datmen vriende in staden staet
gheluc es der liede ghemeene
ende hanct bi enen drade cleene
ende dat men recht nu sach staen
sachmen altehant vergaen
god speelt wel indie menscelichede
ende die wile hout ghene stede
eene maniere es vander doot
te levene in rouwen groot
hier gaen uut ovidius bloemen
diere meer can machse noemen
maer sijn werc dat was so lanc
dat mi gaf te groot bedranc
te makene al uut ende uut
maer sine bloemen al over luut
die so hebbic hier ghenoemt
ende niet al so hoe dat coemt
dies meer wille doe ondersouc
sine auctore mine rouc
dat hijs meer daer in vint
redene die den leeken es blint
en onderwindic mi niet vele
maer die scone bispele
diemen gerne lesen hort
ende daer een niet in wert verdort
ende nuttelijc sijn in vroetscepen
daer eist goet sijn met begrepen
het es menech die niet en acht
der vroetscap ende daer omme lacht
alse hise hort ende mede spot
dit es tgelike van enen sot
maer vroede lieden horen gerne
vroetscap ende niet in scerne
want in vroetscap hebben si delijt
in sotheit sceren ende verwijt
daer omme als dies vele es
coeptmen lichte des sijt gewes
al waert goet dat es waer
nochtan moet lichten daer
dit sijn ovidius sproken
derre es goet nu ontbroken
ende spreken vort vander jeesten
die ic gerne soude vulleesten
gave mi god gratie ende zin
so ware mi dit dicht te min
nochtan hopic up sinen troost
dat hi mi hier af verloost
dese bouc die hier naer sal comen
salic ons noch vorwaert noemen
van tyberiuse den here
hoe hi wart eenech here
sine seden ende sijn doen al
ende sijn leven groot ende smal
dat suldi vinden wel bescreven
inden sevenden bouc hier neven
entien sesten endic hier mede
die sevende die spreect oec gereede
die des wille wesen vroeder
ons heren jeeste ende sire moeder
ende oec hare miraclen mede
salmen vinden hier ter stede
alse augustus was verstorven
hevet troemsche rike verworven
tyberius sijn stiefsone
int jaer ons heren begonst die gone
dat men xvi screef dits waer
ende regneerde xxiii jaer
dese was int beghin
ghevoughe een deel ende min
wildi eeren dan men hem dede
alse hi quam ter hoochede
smeekers ende diene wilden prisen
die scuwedi in alre wisen
hordi stille oft openbare
van hem eenege cranke mare
oft vanden sinen hi liet al varen
ende seide elc mach wel te waren
spreken al dat hem dinct goet
hovesch ende wel ghemoet
was hi alse in ommekeerne
omme te groetene ende lieden teerne
sinen bailliuwen screef hi te waren
die die tributen wilden verswaren
also dat herden souden sceren
hare scape ende niet verteren
waersaghers dreef hi uter stede
maer daer na alsijs daden bede
so hevet hise weder ontfaen
updat si der dinc wilden afstaen
daer naer wart hi goliaes
van wiven dul ende dwaes
ende at ende dranc dach ende nacht
entie meest dranc was best geacht
ende hi gaf hem heerscapien
lant goet ende bailgien
nochtanne was hi sere vrec
sijns gelds al was hi somwile gec
daer naer sette hi sinen zin
omme roof omme sulc ghewin
ende dede lieden jugieren omme dat
omme dat si hadden groten scat
gelijc of si mesdadich waren
ende nam alt hare sonder sparen
en geen dach en conste gebliven
hi en dede lieden ontliven
entien lieden was verboden
te claghene van haren doden
wie so wroeghen wilde was ontfaen
ende gehovet maer sonder waen
daer ne was ontscout gheene
sine storven omme sake cleene
alsemen iemene te hove ontboet
so seker was hi der doot
dattere genouch dronken venijn
int hof vorden ogen sijn
sulke gaven hem dootwonde
nochtan nammense in corter stonde
ende men leidse ende sloot
indien kaerker half doot
die doot dochtem so mare scinen
dat alse hi eenen wilde pinen
dies gheware wart te voren
ende wildem selven eer versmoren
doe liet hi dese wort uutgaen
wapene dese es mi ontgaen
eenen anderen pijndi die hem bat
dat hi hem corten wilde dat
neen sprac hi dats onverdient
noch en bestu niet so mijn vrient
een man waest sterc sere inden strijt
over die scouderen entie borst wijt
anders toten voeten neder
wel ghemaect vort ende weder
metter luchter hant gerader
dan metter rechter altegader
vingren stijf ende ogen goet mede
nachts alst was deemsterhede
sach hi clare dans gene ghile
maer dat was eene corte wile
alse hi van enen slape ontspranc
maer dan verdonkerden eer iet lanc
sine ogen dat hi niet en sach
in deemsterheden daer hi lach
hi ginc stijf in sinen ganc
daertoe van sinen leden stranc
ende nickende ende stille
vele swighens was sijn wille
metten vingre hi wisens plach
daer al overmoet an lach
gesont was hi meest talre stont
van live ende van leden ront
omme die gode achti cleene
want hem gaf sijn waen alleene
dat alle dinc alsonder wet
ghesciede alst ware gheset
nochtanne so was hi vervaert
so welken tijt dat donderende waert
ende dan so drouch hi achter rome
eenen hoet van lauwerbome
omme datmen seget datter en can
en gene blexeme gevesten an
gheleert so was hi wale
indien aert diemen heet liberale
maer in sijn dichten no in sijn scriven
ne consti genen ende ghedriven
in sinen tiden so ghesciede
een wonder onder die heidine liede
tote rome indie stede
daermen omme met rechte mede
alle die gode mochte begeven
alset nu hier staet bescreven
ene edele vrouwe hiet pauline
scone reine getrouwe fine
haren man die was geminnet
van eenen here dien soe kinnet
moghende edel ende rike
maer hine constse sekerlike
in manieren en gene geboghen
hoe nauwe dat hire omme dede pogen
noch bi mieden no bider bede
doe peinsdi eene behendichede
die riddere die mundus hiet
hi belovede gaf ende behiet
den papen die ysis temple wachten
der godinnen dat si achten
souden omme alsulke saken
dat hi der vrouwen mochte genaken
ende si visierden dat anubis
een god hadde gewagen dus
dat soe tote dien temple quame
ende soe sinen wille vername
want met haerre suverhede
wildi sine heimelichede
hebben up ene stille nacht
dus hebbent die papen vortbracht
ende soe was dies sere vro
ende seit haren man also
datse anubis begerde
die god ende soe node werde
sinen wille also in desen
soene wille onderhorich wesen
dus es soe bi haers mans wille
gegaen inden tempele stille
aldaer ysis in was godinne
ende niemene dan soe en blever inne
omme die heilecheit tontfane
soe reedde hare om te biddene te gane
ende peinsde ende nam dies ghoem
ende waent dat in haren droem
anubis haer god sal comen
die nacht heeft sinen ganc genomen
also verre dat soe sliep
mundus die here diet al beliep
dede maken alsulke gedane
ende sulc abijt alse dbeelde hadde ane
dat in anubis eere daer stont
hi cussese eerst an haren mont
ende dat wijf die wart in wake
doe seidi in siere sprake
dat hi anubis ware die god
twijf gelovets soe was sot
ende seide dat soe salich ware
dat hi wilde comen te hare
alse hi sinen wille bat
soe en ontseide niet al dat
maer soe vragede mach een god dan
sijn met vrouwen alse een man
wat seghestu seiti bestu sod
jupiter doverste god
en was hi niet met alchmenen
ende der gode menech eenen
mogestu weten ende connen
die sijn van vrouwen gewonnen
du salt met eenen god oec wesen
ende eenen god oec winnen an desen
twijf dede al dat hi hare bat
ende keerde tharen man na dat
die hem vroylike gheliet
dat sinen wive dus es geschiet
nu coemt hare mundus te gemoete
ende bespottedse in sine groete
ende seide paulina anubis
die grote god die dijn vrient is
riep mi te sinen dienste mede
aldaer ic minen wille dede
alse twijf verstont die waerheit des
dat soe aldus daer gehoent es
hevet soet gheseit haren man
diet vort brochte tyberiuse dan
dien sere vernoyede der onnere
van sulker vrouwen van sulken here
ende dede ysis papen vaen
die der scalcheit lijeden saen
ende deedse alle ontliven daer
die godinne dedi daer naer
werpen indie tybre saen
ende haren tempel in sticken slaen
mundus die behilt sijn leven
maer hi was des lants verdreven
wantene minne daertoe dwanc
bidi waest dat hi ontspranc
scamen mochten si hem sere
die sulken god hilden over here
die hem hare wijf dus scent
dus es dese boerde ghehent
egissipus die heileghe man
brinct ons dit vor waerheit an
in tyberius eerste jaer
regneerde herodes dats waer
archelaus broeder in galylee
xxxii jaer ende nemmee
naer dat archelaus was
gebannen alsemen eersten las
in tyberius derde jaer
staerf ovidius dats waer
bi tomus inder geten lant
van rome gebannen alse viant
omtrent lx jaer was hi out
also alse die cornike inhout
int dertiende jaer dat hi was
keyser so ghesciede das
dat met eere erdbeve vel
meneghe stede ghevest wel
dese tyberius sendde mede
tote jherusalem in de stede
prokerere valerius
van hem seghet josephus
dat hi bejach in alre wise
hilt over eene dinc van prise
dese vercochte harentare
dat paepscap doen al openbare
dat te voren indie juedsce wet
den rechten hoire toe was geset
also alsi van aaron quamen
x jaer was hijt te samen
bailliu in jherusalem
doe quam pylatus na hem
van tyberius ghesent
in sinen tiden so eist bekent
dat herodes in des keysers ere
tyberius maecte ende veste sere
dat al noch heet tyberien
desen tyberius horic lien
dat hi te dien tiden ontboot
menegen coninc ende heren groot
dat si tote rome quamen
die hi ontervede alle te samen
ende nemmermeer en keerden weder
ende nam die lande vort ende weder
pylatus lesen wi vorwaer
was den jueden fel ende swaer
ten xvden jare dat tyberius
in rome regneerde aldus
so was jan baptiste de goede
in die wostine int aermoede
ende predecte doepsel ende doepte mede
ende hiet den volke dat elc dede
penetentie van sinen sonden
want het soude in corten stonden
die ghene comen ende wel houde
die de sonden vergeven soude
ene hare hadde jan
van kemels hare die drouch hi an
een gordel van pelsen gesneden
die spise van siere menscelicheden
dat was sprinkele enegertiere
diemen eet in wilder maniere
ende wilt honech at hi mede
doe quam daer ter selver stede
jhesus cristus omme tontfane
van hem doepsel indie jordane
daer behort toe menege dinc
twi die gods sone doepsel ontfinc
daer so menege redene dus af seget
eerst want hi wille dat men pleget
oetmoedicheit omme dese dinc
waest dat die here ontfinc
doepsel alse van sinen knecht
ander redene wasere echt
dat was om dat hi niet en woude
dat hem iemene daer af ontscoude
sindent hi hem dopen liet
die dies noot en hadde niet
derdewaerf omme dat hi mede
den watre gaf die mogenthede
waer bi dat sine macht soude ontfaen
ende alle sonden daer bi afdwaen
ende doe was hi out xxx jaer
ende also vele meer dats waer
alse van kerstdaghe tote xiiidach
daer sijn doepsel up gelach
aldus willen somege heren
die ons die waerheit leeren
daer baerde hare die drievoudichede
diet seide aldaer ter stede
dits mijn uutvercorne sone
selve was hi daer die ghone
indie menscelike gedane
daer toe die heilege geest vort ane
quam in eere duven gelike
upten gods sone van hemelrike
naden doepsele wi lesent dus
ginc in die wostine jhesus
ende dat was een wildert doe
tusscen jherusalem ende jerico
om dat hi gehingen woude
dattene die duvel proeven soude
dus wildi hem coren laten
ons te vordeele ente baten
niet dat noint meer oft min
coringe quam in sinen zin
dan die duvel van buten sprac
dat sinen zin niet an en stac
sonder coringe wet nochtan
sone levet gheen heilech man
want gregorius spreect dit wort
die duvel seit hi die en cort
den ghenen niet dit wiltmen weten
dien hi vrilijc hevet beseten
die duvel peinsde in sire laghe
dese die vasten mach xl daghe
sonder spise mach dit wesen
die gods sone maer in desen
twifeldi te min oec des
want hi wel wiste dat moyses
ende helyas vasten mede
xl daghe elc nadie waerhede
maer alse hi vernam die dinc
dattem hongher aneghinc
ginc hi proeven ende mecken
oft hine in sonden mochte trecken
ende omme te wetene openbare
dat hi die gods sone ware
die hi wel wiste dat comen soude
maer hine wiste niet so houde
want hi waende sonder saghe
sine coemst te doemesdaghe
hi proevedene in drien saken
teerst oft hine guls mochte maken
teersten dat hi den steen gebode
dat hi hem verkere in brode
anderwaerf in vrecheden
daer hine teere hoger steden
up eenen berch drouch ende togede
hem die rijcheit ende pogede
bider gierecheiden strec
oft hine mochte maken vrec
derdewaerf in hoverden
daer hine drouch siere verden
uptie penne vanden temple
oft hi hem nader fierheit exempele
openbaren wilde int gone
dat hi ware die gods sone
alse hi dus ghecuert hadde gode
stac hine woch met sinen gebode
ende dingle quamen ende dienden hem daer
jan baptiste stont daer naer
ende hadde jongren daer hem tween
sente andries was die een
ende hi sach waer jhesus quam
ende seide dit es de gods lam
die jongers die volgeden hem mede
ende besaghen jhesus stede
waer dat hi te woenne plach
andries sach oec updien dach
symoene die sijnt pieter hiet
sinen broeder als hine siet
seget hi wi hebben kerst vonden
voer jhesus leedde hine tien stonden
die doe seide dat hi woude
dat symoen pieter heeten soude
ten anderen daghe jhesus vant
phillippe ende seidem altehant
volch mi ende hi deet also wel
doe vant phillip nathanael
ende brochtene te jhesus vort
doe seide onse here dese wort
siet hier eenen ysraelite
waerlijc alre loosheit quite
nochtan wilde god niet van desen
dat hi soude apostel wesen
want hi was uut wel geleert
maer die simpele heefti geheert
want hi met eenvoudegen diede
wilde verwinnen die wise liede
jhesus was gevoert hier na
in een dorpkijn heet chana
ende es oec in galylee
hi ende sijn moeder ende daer toe mee
sine jongers teere brulucht
nadie lants zede entie tucht
daer maecte god van watre wijn
daert anesagen die jongers sijn
het willen wanen wel si some
dat dese selve brudecome
jhehan was ewangeliste
dien jhesus daer diet al vorwiste
alse hi huwelijc doen woude
hiet dat hi hem volgen soude
hier naer dede onse here mee
up dat mere van galylee
dat een lac es een staende mere
soete te drinkene dies heeft gere
pietre andriese sach hi ghinder
jacobpe ende janne zebedeus kinder
ende riepse vander visscerien
om dat si leerden bi hem castien
ende over vissche lieden vaen
die den duvel wilden ontgaen
dien dedi met sinen worde
haerre beeder scepe van borde te borde
vul vissce vaen si volgeden naer
doch keerden si thuus weder daer
daer na quamen si in nazaret
daer jhesus was teere lesse geset
ende las eene prophetie
die van hem vorsprac ysaye
daer seidi al openbare
dat hi dat selve ware
daer die prophetie af sprake
hem allen wonderde der sake
upten paschen es hi saen
in jherusalem gegaen
ende stac uten monster onsochte
die daer cochte ende vercochte
aldaer so quam hem die mare
dat johan gevangen ware
doe liet hi judea saen
ende es in galylee gegaen
herodes coninc van galylee
vinc baptisten om els nemmee
dan hi hem in alre wijs
dat lachterde over mesprijs
dat hi sinen broeder met gewelt
sijn wijf nam ende hem onthelt
die phillip bi namen hiet
herodias die dit versiet
herodes wijf omme dese dinc
dede dat men janne vinc
ende dedene in eenen kaerker leggen
jhesus die dit horde seggen
es te cafernaum comen
ende hevet tpredeken an hem genomen
openbaerlike sprac hi tien stonden
doet penetencie van uwen zonden
hemelrike sal u naken
dus ginc hi sermoene maken
duer galylee ende waerheit togen
inder jueden synagoghen
ende genas scone ende wale
alle siecheit alle quale
onder tfolc van sire paertien
sijn name ginc al dore surien
ende hem volgeden vele liede
sulc omme dwonder datter gesciede
dat sijt wilden anescouwen
sulke volgeden hem met trouwen
omme dat si leeren wouden
hoe dat si hem behouden souden
selke omme evel dat hem wach
want hise alle te genesene plach
sulke volgeden hem ende sochten
of sine iet begripen mochten
sulc omme datse honger dwanc
alse ghi sult horen eer iet lanc
dat hi voedde vm man
met lettel broots dus gingen si an
ende alse onse here dit versach
dattem tfolc dus anelach
es hi up eenen berch gheseten
ende riep tote hem alse wijt weten
xii die hi apostelen hiet
dit sijnse nu en vergeetse niet
pieter andries jacob de meeste
jhan phillips matheus die feeste
onsen here maecte ende tetene gaf
doe hi stont der toelnen af
jacob die mindere bartholomeus
symoen ende judas thadeus
thomas die lange in twifle was
entie verradere judas
dese hevet hi apostel genoemt
hem entien volke datter coemt
maecti een sermoen daer ter steden
ende leerdem viii salicheden
dats viii pointe dat hise houde
wie so heilech wesen woude
daer naer so leerdi hem mede
hoe si doen souden haer ghebede
ende leerdem pater noster daer
dat cort es ende in worden niet swaer
dies maket cort onse here
dattem niemen ontsculdege der lere
daer in so sijn vii ghebeden
al dat ons ter zalicheden
ter zielen bedaerf enten levene
dat hebben in dese sevene
alse dit sermoen was gehent
heeft god sine apostelen gesent
predeken ende gaf hem in desen
dat si evel mochten genesen
want die miraclen maecten dwort
ghelovelic dat men daer hort
hi wijsdem waer si souden gaen
wat scuwen ende wat anevaen
ende wat ontsien ende wat niet ontsien
vandien berghe gingen si mettien
ende ghenas daer eenen lasersen man
sonder die hant te doene daer an
in cafernaum ginc hi nadas
daer hi eenen knecht ghenas
die diende eenen centurioen
pieter die oec hiet symoen
hadde eene swegher die hi oec mede
aldaer ghenas van dien rede
daer naer quam hi teere port
diemen naym noemen hort
vordie porte vander stede
verwecti eenen doden mede
ende was eere weduwen sone
doe voer hi over na dat ghone
over dat mere van galylee
doe verstormde die wint die zee
ende hi gheboot hem sinen wille
doe laghen si beede gader stille
die zee entie wint te hant
want hise mettien worde bant
alse hi quam an dander lant
twee man dat hi ghinder vant
die met duvelen waren beseten
hi dede hem der liede vergeten
so dat si gode baden
dat si den zwinen moesten scaden
hi gaefs hem orlof in sijn wort
daer hebben siere iim versmort
doe vloen die herden indie stat
ende seiden haren heren dat
in cafernaum keerdi weder
doe lietmen eenen juchtegen neder
dordie latten voer sine voete
dien gaf hi sijns evels boete
ende verliet hem sine sonden
doe leet hi ten selven stonden
dor samarien dat lant
upten put quam hi te hant
bi sychem die jacobs heet
daer sat jhesus ende ontbeet
hi was moede ende oec mede
waren die jongers in die stede
omme eten daer quam hem ane
een wijf eene samaritane
die bekeerdi ende overmids hare
volcs eene grote scare
in galylee quam hi na tgone
daer hi eens mogens regulus sone
daer hi selve niet en was
met sinen worden saen genas
ende alse hi met mattheus at
seidi aldaer ter stat
dat hi comen ware te waren
om te bekeerne die sondaren
oec verwecte hi vander doot
jairus dochter eens heren groot
ende vanden bloetevele een wijf
eer hi gaf der andere tlijf
tween blenden gaf hi dat sien
ende eenen anderen oec nadien
die blent doof was ende niet sprac
hevet hi genesen sijn ongemac
daer na alst somech meester set
so quam hi in nazareth
in symoens huus die lasers hiet
daer quam magdalene ende hi verliet
hare al hare sonden swaer
dies soe volgede soe hem naer
jan baptiste lach ghevaen
ende hevet inde karker verstaen
twonder dat jhesus cristus dede
sine jongers die twifelhede
hadden oft dat cristus ware
hevet hi an hem gesent aldare
die brochten dattem was geladen
jhesus antworde met staden
ende verteldem tiere stede
die miraclen die hi dede
ende alse die jongren woch gaen
prijsde god janne saen
ende seide dat geboren van wive
en geen meerre ware van live
hier naer heeft geset onse here
lxxii jongers omme mere
te predeken in sire namen
ende sendese emmer ii ende ii tsamen
die quamen blide weder ende vro
dat hem ghevallen was also
datse in die name jhesus
die duvele ontsaghen aldus
up eenen saterdach daer naer
ginc onse here ende mettem daer
die jongers ende mettien si leden
dor een coren daer ter steden
ende hem hongerde ende si namen
van den cornehare te samen
ende wrevent ende atent daer
die phariseene quamen daer naer
ende seiden dat si in diere maniere
braken des saterdages viere
onse here ontsculdegedse bider noot
ende proevet bi davite al bloot
die broot at ende selve nam
alset hem ter noot so quam
dat niemene at int ghemeene
sonder die papen alleene
up eenen anderen saterdach
daert menech juede anesach
was hi indie synagoghe
daerne wachte menech oghe
daer ghenas hi altehant
eenen met eere manker hant
hi brake die viere seiden die dwase
dat hi tsaterdages ghenase
daer na quam hi in sijn lant
ende castiede daer te hant
hem wondert ende haddent ommare
wanen sulke sake ware
een smeets sone nu ghesciet
want joseph die sijn vader hiet
was een smet van houtinen werke
ende luut alleene onder die clerke
temmerman ende smet also wale
dies seghet ment smede in dietscher tale
omme dus ongelovege wort
dede hi lettel indie port
miraclen ende seide mede
datmen en ghene werdichede
den propheete doet in sijn lant
hier omme bolghen si te hant
ende hebbene uter stat verstoten
ende leeddene up enen berch duergroten
daer eene steile roedse was
om af te werpene maer das
ne mochten si vulbringen niet
want hi hem so niet doen en liet
hi leet dor hem alsonder noot
noch sietmen daer ter stat al bloot
van nazareth eene mile
die stede ende heet nu ter wile
ons heren spronc ende noch es daer
van sinen clede lijctekijn waer
also alse hem die roodse weec
ende alset oec sijn mantel streec
ende hoe sijn rigge stont inden steen
noch eist gesegelt al nu vor een
te dien tiden soude herodes houden
feeste alst die costumen wouden
van sire feesten daer tumde ende spranc
eene dierne vor sconinx banc
die was dochter herodias
doe swoer die coninc vor datter was
dat hi hare gheven soude
so wat soe bade ende hebben woude
doe bat soe alse die moeder riet
baptisten hovet ende anders niet
daer wart hare brocht in een plateel
baptisten hovet al gheel
sijn lachame was geleghet
in sebasten alst tware seghet
sijn hovet sere verre van hem
indie stat van jherusalem
bi dies outs herodes zale
men weet dies die waerheit wale
dat die quade juliaen
alse hi trike hadde ontfaen
van rome dat in sinen tiden
dat heidijn volc sere beniden
die miraclen die daer gescieden
ende ontgroeven met haren lieden
sijn gebeente met gewelde
ende spaersdent daer achter velde
doe versaemdensise echt sciere
ende verbrandendse in eenen viere
ende worpen dat pulver te winde
omme datment nemmermeer en vinde
maer some moenke waerre mede
daermen dese quaetheit dede
ende lasenre vele vanden beenen
sijn hovet was vonden sint van eenen
die maercellus hiet bi namen
dats behouden al te samen
hier seghet jan damasscen
dat hi ghelesen hadde vor een
an josephuse die doet verstaen
hoe jhesus cristus was gedaen
dattem sine windbraeuwen beede
versaemden in den ghesceede
boven der nesen sine ogen beede
waren van scoenre gestadechede
ende sijn anscijn lanc ende gherecht
jeronimus die scrivet echt
dat die maget der mageden kint
ghelike en vant noch en vint
van mans wille en quam hi groet no clene
maer hi quam van gode alleene
ende hadde indie ogen sijn
eerande sterre seijn
en hadde dat niet gewesen
en ware niet comen te desen
dattem dapostelen van enen upsien
so saen gevolget hadden indien
maer alsemen sien mach diere up meet
hoe een steen die naelde trect
ende menne weet hoet mach gescien
also was jhesus upsien
herodes horde openbare
van jhesus kerste die niemare
ende seide ic dede janne ontliven
wie mach nu dit wonder driven
gherne haddi jhesus ghesien
maer onse here wildem ontflien
ende trac danen in ene wostine
daer hem na volgeden die sine
ende menech ander sonder noden
ende daer hi met vijf broden
ende met ii visscelkine nochtan
versaedde v dusent man
ende ii corven sijnre upgeheven
vanden crumen diere bleven
doe wilde tfolc in allen saken
van hem enen coninc maken
want onder hem als hem dochte
bi hem gebreken niet en mochte
up eenen berch ontginc hi hem allene
sine jongers ghemeene
ghinghen in een scip te waren
want si tmere over souden varen
maer die wint die was hem jegen
ende worden harentare gedregen
alse wint ende water geboot
jhesus sach hare pine groot
ende quam nachts te hem gegaen
upt water ende si worden ondaen
want si waenden alremeest
dattet hadde ghesijn een geest
ende troostese pieter sprac ter stat
here oftu selve best dat
heet mi te di comen dan
com ende alse hem twifelen began
wart hi vervaert ende sanc
god halp hem dat hi niet verdranc
altehant so viel die wint
entie storm wart niet een twint
ten anderen daghe in meniger wise
so prijsden die liede die spise
die hi indie wostine gaf
maer manna seidsi daer wilen af
onse ouderinge lange af aten
es meer te prisene utermaten
doe seidem jhesus al bloot
dat hi ware des levens broot
entie hem oec niet en ate
dat hi verlore al die bate
die ware int euwelike leven
dit wort die hem saten beneven
ne constent niet wel verstaen
dus sijnre vele van hem gegaen
hier naer so battene een pharisee
met hem ende hine wiste nemmee
an hem te lachterne van ommaten
dan dat sine jongers aten
met handen al ongedweghen
doe sprac onse here daer jegen
dat die ziele niet besmet
datmen ongedwegen et
maer quaet gepens vander herten
dat doet die ziele al verswerten
daer naer hevet hi hem geset
int lant van surs ende van sayet
te begane neven der zee
doe quam een wijf van chananee
die met haerre oetmoedichede
ende met nerenstelikere bede
bejagede ane hem al dat
dat die viant die besat
haerre dochter hevet verdreven
ende soe vort gesont es bleven
van danen es hi saen gegaen
int lant dat name heeft ontfaen
van x steden ende dat is
dlant datmen heet decapolis
aldaer hevet hi ghenesen
eenen die lange hevet gewesen
stom ende doof daer na van hem
ghinc hi in jherusalem
toter probatica pissine
daer ghenas hi vander pine
up eenen saterdach eenen man
doen seiden die jueden dan
dat hi tsaterdages viere brake
dat hi dade sulke sake
oec seidi ghenouch openbare
dat hi die gods sone ware
ende hem macht ware gegheven
den doden te gevene tleven
ende oec voerseidi hem saen
dat si antkerst souden ontfaen
doe ghinc hi danen bider zee
indie wostine van galylee
daer hi voedde teere stat
iiiictm man ende maecte sat
met vii broden ende lettel visschen
sonder dattere saten ten disschen
vele wijf ende vele kinder
van danen so voer hi ghinder
in vulgedaen daer hi mettien
eenen blenden dede sien
doe so quam hi saen daer na
bi phillips cesaria
daer hi vragede wie hi ware
den apostelen al openbare
voer alle dandere seide pieter dus
du best die gods sone cristus
daer belovedi sekerlike
hem die slotele van hemelrike
ende daer seidi hem al bloot
sine passie ende sine doot
over vi daghe daer na dan
nam hi pietre jacobpe jan
ende leidese up tabarie
uptie berghe alle drie
ende verkeerde sine ghedane
voer hem daer sijt saghen ane
in sinen sterffeliken leden
die claerheit der ontstervelicheden
liet hi hem daer anesien
oec spraken an hem mettien
moyses ende oec helye
die si saghen in die paertie
ten naesten daghe hi ghenas
eenen die beseten was
omme dats hem die vader bat
want sine discipelen en consten dat
niet ghedoen met gheere dinc
voert te cafernaum hi ginc
daer quamen die den roemschen scat
innenden ende heeschten dat
dat hi van sinen weghe ghave
dien roemschen scat die rechte have
doe senddi pietren ter zee
den eersten visch ende nemmee
vinc hi ende nam uut sinen monde
alst hem te voren god orconde
daer hi vor hem ende jhesus
mede betaelde het was aldus
indien weghe die apostelen streden
welc ware van meerre werdicheden
doe leerdem onse here oetmoet
ende seide die hem onderdoet
die sal dalre hogheste wesen
daer na seidi hem na desen
parabolen ende bispele
die hier toe behoerden vele
alse vanden scape dat was verloren
ende hoe hijt haelde diet hadde vercoren
ende vanden verlorne bisante mede
die twijf sochte met nerenstelichede
ende vanden sone die sijn goet
overdede metter spoet
ende daer gaf hi pietren den raet
dat hi sijns evens kerstijns mesdaet
vergave sdages alse hem bedaerf
tote vii waerf lxx waerf
ende dat toghedi biden here
die den knecht dies hem bat sere
vergaf eene grote scout
ende doe hi daer naer met gewout
sinen schuldere die knecht
niet en verliet nam hi hem echt
al dat hi hem hadde gelaten
die here daer na te sire ombaten
echt es hi in judea gegaen
ende dede den phariseen verstaen
dat niemene en sciede van sinen wive
dan omme mesdaet van haren live
in galylee es hi gegaen
want die jeuden wildene verslaen
een gijlre was in ghenen daghen
ende ginc predeken ende ghewaghen
dat hi die gods sone ware
hem volgede eene grote scare
dien hi belovede in sijn sermoen
wilden si hem sacrificie doen
dat hi voer haren ogen te waren
up te hemele soude varen
pylatus hevet dit vernomen
dat si in garisim sijn comen
ende ontsach hem sulkere voere
want die jeuden waren in roere
ende begincse ende slouch aldare
den ghijlre ende al sine scare
doe voer jhesus quam die mare
doe seidi al openbare
dat die jeuden selken soude naken
sine beterden hare saken
echt up eenen saterdach
ghenas hi een wijf die lach
ghetorment vanden viant
ende ontbant hare den bant
daer soe mede xviii jaer
hadde gebonden wesen swaer
doe begrepene die jeuden echt
doch verwan hise alle int recht
nu naket der jeuden feeste
sine maghe mindste ende meeste
wilden dat hi te jherusalem
voere ende si dan met hem
eere hadden indie stede
omme die miraclen die hi dede
hi en dede niet dat si rieden
die ghemeente vanden lieden
seiden some van hem daer
die eene loghene die ander waer
doch quam hi ter feesten dare
maer al niet int openbare
entie jeuden sendden saen
boden diene souden vaen
maer alse sine horden spreken
en consten sire hem niet toe gebreken
ende keerden sonder vangen daer
indien temple quam hi daer naer
daermen hem brachte tien stonden
twijf die in sonden was vonden
daer hiet hi werpen den eersten steen
die ware sonder zonde gheen
daer hise telivereerde mede
daer leerdi vort scuwen vrechede
want cort es des menscen leven
ende hevet hem bispel gegheven
vanden riken vrecken ries
dien sijn coren so wel wies
ende maecte sine schure wide
ende hiet sine ziele wesen blide
hi hadde noch lange te levene
doe sprac hi mede daer benevene
dat hi ware der werelt lecht
entie gods sone oec gherecht
ende hi ware eer abraham was
hier omme so bolgen si hem das
ende wildene steenen omdie dinc
maer hi dectem ende ontginc
hi ginc henen ende ghenas
eenen die blent geboren was
entien jongelinc die hem vraget
hoe men tlange lijf bejaget
leerdi die rechte saken
die den mensce vulmaect maken
euwelijc leven hi behiet
ende hondertvout loen hem die liet
sijn wijf sijn goet ende sine vriende
ende hem getrouwelike diende
den vrecken seidi dat bispel
dat den riken man ghevel
die lazaruse ontseide die crumen
daer hi omme moeste in die helle tumen
up eenen saterdach alse hi sat
in eens phariseus huus ende at
daer sine wachten want vierdach was
eenen vul waters hi ghenas
ende proevedem dat gheorlovet ware
want weldoen nes nemmer ommare
want viele eene beeste in enen pit
men moeste wel uuthalen dit
daer sprac hi jegen die hoverde
alsemen eenen bidt dore werde
tetene dat hi neder zitte
want meerre eere ware hem ditte
datmenne up bet hogere trake
dan menne bat nederstake
entie werscepe maken sal
bidt hi den riken hi hevet al
dats hem wert in desen live
maer bidt hi aerme keytive
dat sal hem verghelden god
diet hevet al in sijn ghebot
teere kercwijnghen ginc
onse here naer dese dinc
te jherusalem teenen male
binnen salomoens portale
die jeuden hebbene beringhet
ghevraget vele ende ghedinghet
omme dat hi openbare
seide dat hi gods sone ware
doe seidi si mochtent merken
openbare an sine gewerken
oec seidi vor hem allegader
dat hi een ware metten vader
daer togedi hem bider scrifturen
datmen in somegen uren
erdsche liede gode noemt
daer dat gebot gode toe coemt
met desen twifele vander namen
payedi hem allen te samen
henen ginc hi over die jordane
so datmen hem dede te verstane
dat sijn vrient lazarus ziec lage
doe vermerrede hi twee daghe
om dat hi iiii dage ware versceden
eer hi hem daer toe wilde gereden
doe quam hi in bethania
xv stadien jherusalem na
daer maria ende martha hem seiden
waer si haren broeder leiden
onse here die de helle dwanc
dat soe die ziele an haren danc
ghelossen moeste riep dit wort
al wenende lazarus com vort
daer quam hi die bi naturen stanc
levende ghegaen sinen ganc
dit was voer paschen indie weke
ende vele volx was sekerleke
te jherusalem binnen comen
omme die feeste die wi noemen
ende vele jeuden saghent mede
daer hi lazaruse upstaen dede
entie miracle quam vort
te jherusalem indie port
die bisscoppe entie phariseen
gingen te rade over een
ende ontsaghen hem bi hem
te verliesene jherusalem
lant ende volc ende hare wet
want alt volc hem daer toe set
alse hem te volghene naer
cayfas die sprac aldaer
die bisscop was in ghenen jare
eene prophecie clare
dat nuttre ware dat hi storve
ende beter dan alt volc bedorve
jhesus trac bet af entie sine
bi estrem neven die wostine
hier blivet der ewangelie scrifture
ende telle u eene aventure
die groten karle sonder waen
sendde die paues adriaen
het was een coninc alsemen hort
tote edissen indie port
viere dachvaert wanic over waer
so staet soe anthyochen naer
agabarus hiet hi die here
die horde jhesuse prisen sere
omme die miraclen die hi dede
ende screef an jhesus in sine bede
dat hi te hem comen woude
ende hi die jeuden laten soude
die emmer stonden naer sijn leven
ende hi sinen volke wilde gheven
die gratie die hi den jeuden onde
jhesus screef weder hem ter stonde
begeredstu vlescelike te siene ane
mijn anscijn ende mine ghedane
ic sende di in een cleet bescreven
mine ghedane in mijn leven
daer du den brant van dinen gedochte
bi temperen moges ende maken sochte
ende du en twifels niet daer bi
dattet ongelovich si
dattu van mi heves vernomen
alsten ende es vulcomen
dat voerscreven es van mi
so salic senden te di
een miere jongers die den dinen
sal gheven gesonde van pinen
die u oec met waren dingen
sal ten gelove bringhen
men vint oec in ene andere stede
dat agabarus boden mede
doe si keerden mettien clede
daer gods anscijn in stont gerede
alsi thuus quamen dat si datte
staken onder eene latte
alsi waren bider zale
ende indie latte also wale
mede bleef ons heren gelike
ende dat cleet was sekerlike
te rome gevoert de latte mede
bleef tote edissen indie stede
daermen af seghet over waer
dat soe es noch heden daer
eusebius seget horter na
in ecclesiastica
dat agabarus was here
over eufrata met groter ere
ende was so siec dat hi en conde
ghevinden ne ghene gesonde
doe hi jhesumme horde nomen
ende sine miraclen van somen
met eenen oetmoedegen brieve
bat hi dor sine heileghe lieve
dat hi sine bande ontbonde
want hem niemen gehelpen conde
maer jhesus verstem dat genesen
oec dedi hem eere in desen
dat hi weder screef sonder waen
dat sijn wille soude sijn saen
eusebius die dar des lijen
dat hi inder librarien
tote edissen vant bescreven
in des selves agabarus leven
ende begonste die wort aldus
euchanien sone agabarus
jhesum den behoudere goet
die hem openbaren doet
omtrent jherusalem saluut
hets mi gheseit al over luut
hoe du sonder medicine
ghenesen does van alre pine
dattu met dinen worden allene
den blenden sien does gemene
entie croplen recht does gaen
den lasersen claer wesen saen
ende verdrives quade gheeste
sware evele die alre meeste
ende lange quale geneestu saen
ende oec doestu die dode upstaen
ende alsic dit hebbe gehort
peinsic in mine herte vort
dattu god sijs hier nedercomen
oft gods sone tonser vromen
hier omme biddic ende scrive di
dattu comen wils te mi
dor dine werdichede
om te genesene mine siechede
die mi langhe hout ende sware
oec hebbic vernomen mare
dat die jeuden upti raden
hoe dat si di sullen scaden
ic hebbe eene suverlike stede
al en es soe niet sere groet mede
nochtan es soe groot genouch
ons tween omme onse gevouch
jhesus hevet dus weder gescreven
ende hevet den brief ghegheven
ananian den messagier
nu hort dat transscrifte hier
salich bestu agabarus
die mi beghers te siene aldus
ende ghelove ane mi draghes
ende mi noch nie en saghes
hets gescreven die mi sien
sullen mi met gelove vlien
ende die mi niene scouwen an
sellen an mi gheloven ende leven dan
dattu screves dat ic quame
tote di ende dijn evel bename
ic moet sien dat al si gehent
daer ic omme bem ghesent
ende alst al es vuldaen ten ende
te hem keric die mi sende
ende alsic van hem ben ontfaen
salic eenen minen jonger saen
an di senden die di al
dijn evel ghenesen sal
ende di enten dinen gheven
daertoe teuwelike leven
ende dire stat gheven die eere
datmense verwint nemmermere
oec so was dit mede daer an
in suriaens gescreven nochtan
alse onse here te hemele waert
was ghevaren naer sine upvaert
was thadeus daer ghesent
vanden apostelen alsement kent
alse hi daer quam indie stede
ende agabarus sach mede
die miraclen die hi wrochte
quam hem daer in sijn gedochte
dat hi dat ware ende niemen el
daer jhesus brief af sprac so wel
doe senddi omme thadeus waert
thobien ende sprac sech metter vaert
eist waer es met di een man
die vele groter wijsheit can
so sech hem dat hi come te mi
gherne here seide hi
doe hevet hijt thadeuse gheseit
ic come antwordde hi ghereit
want ic meest omme hem bem comen
thadeus hevet den woch genomen
te hem upten naesten dach
ende alsene die coninc comen sach
sach hi die claerheit fijn
in des apostels anscijn
alse oft ware eene godlichede
doe neech hi hem aldaer ter stede
dies wonderde menegen man
die dat licht niet en sach an
agabarus die sprac waerlike
du best bode sekerlike
jhesus gods soens van hier boven
thadeus sprac dijn geloven
dattu ane hem hads onbekent
hevet mi hier te di ghesent
ic ghelove also an hem
sprac hi dat ic jherusalem
gherne soude ende alle die jeuden
destruweren die quade reuden
diene cruusten haddic there
ende nontsaghic niet de were
vander roemscher moghenthede
thadeus antworde dede
onse here jhesus die hevet algader
vuldaen dattem hiet sijn vader
ende alse hijt al hadde vuldaen
voer hi up te hemele saen
agabarus sprac ic weet wel
an hem ende an niemene el
ghelovic ende an sinen vader
thadeus sprac ende omme dit algader
leggic mijn hant in sinen name
al hier nu up dine mesquame
alse hi dit dede so wart hi
thant alre siecheit vri
hi ghenas daer niet alleene
den coninc maer alle ghemeene
eenen hiet abdus ende sinen sone
rike ende aerme ende aldie ghone
die met evele waren beswaert
dies menech mensce wonderende waert
ende leerdem ons heren wort
doe sprac agabarus bet vort
bider macht gods so doestu dit
nu doe dat di mijn herte bit
ende telle mi diet gerne wiste
die coemst van jhesus criste
ende dat wonder dat hi dede
daer af ic hebbe gehort oec mede
thadeus seide doe maerghen vroe
alle dine borghers versamenen so
ic sal hem allen cont maken
sine coemst ende bi wat saken
dat hi alleene nederquam
ende met groter menechte upclam
tote sinen vader daer hi sit
agabarus hi dede dit
ende hiet hem allen van siere port
dat si quamen horen gods wort
ende men thadeus gheven soude
vele van selvere ende van goude
hi wederseit sere utermaten
ende seide wi hebben donse gelaten
sone waren wi niet harde vroet
stonden wi omme vremde goet
daer bekeret thadeus al
nu keric vort meer weder al
ter ewangelien ystorie
daer ic af sciet omme memorie
te doene van desen dinghen
die buten der ewangelien ghingen
in tyberius xviiide jaer
jhesus cristus naer dat waer
die propheten hadden vorsproken
wildi die felle doot bestoken
in sijn xxxiiiste jaer
so tydi boudelike daer
te jherusalem ter stede
daer hi wilde sterven mede
daer hi henen ginc daerwaert saen
quam hi teenen castele gegaen
daer hem te ghemoete dan
quamen x laserse man
die ghesonde wilden ontfaen
dien hiet hi ten papen gaen
ende alsi daerwaert souden tiden
ghenasen si in dien woch tien tiden
deen vanden x es weder gegaen
ende dat was een samaritaen
ende danctes gode twaren
dandere ix die jeuden waren
ne danctens clene no groet tien tiden
ons heren woch lach in sijn liden
dor tlant van samaria
hi voerseide sine doot daer na
ende dat hi soude sonder waen
ten derden daghe van dode upstaen
nu waenden zebedeus kinder
jacob die grote ende jan ginder
dat hi soude cortelike
besitten een erdsch conincrike
in jherusalem die twee broedere
brachtent te voren haerre moeder
dat soe bade eene bede
onsen here diet gherne dede
soe bat alse hi ten rike quame
dat hi hare ii kindere name
ende sette an elke zide eenen
jhesus die verstoet haer meenen
ende leerdem oetmoet
die gevet die vaert ente spoet
ten hemelrike niet werelt ere
doe naecti jerico sere
daer maecti enen blenden siende
daer quam zacheus die hem diende
ende diene in sijn huus ontfinc
dien bekeerdi eer hi ghinc
bi dien weghe alse wijt vinden
quam hi gaende bi tween blinden
daer deen berthelmeus af hiet
dien gaf hi tlicht eer hi wech sciet
dus es hi hebben wi vernomen
vor paschen in bethania comen
daer hi verwecte lazaruse
ende was daer in symoens huse
die lasers hadde gewesen
ende van gode was ghenesen
vele jeuden quamen daer mettien
niet omme dat si wilden sien
jhesus onsen here alleene
maer lazarus mede gemeene
die van dode was verwect
nu hevet dat paepscap gemect
omme lazaruse te verslane
want groot volc hilten daer ane
een wersceep gaven hem de vrient
ende martha es eene die daer dient
ende lazarus sat mede ende at
onder tfolc dat ghinder sat
dedi vele dinghen verstaen
hoe die helle ware gedaen
entien torment entie pine
dus lesement in sente augustine
dus hevet die helle onlanc vonden
haren wroughere indien stonden
maria ontdede een rike vat
ende ghoot diere specie uut dat
ende salvede jhesus hoeft wel soete
ende daer naer sine heilege voete
ende droghedse met haren hare
dit hadde judas onmare
datment den aermen niet en gaf
want hi ontfangre was daer af
ende hadde besiden sinen zac
aldaer hi sine diefte in stac
ende so drought die kaytijf
sinen kinderen ende sijn wijf
tileke daer na upten zondach
die voer jhesus passie lach
trac hi in jherusalem
sine jongers waren mettem
dedi den ezel halen
ende alsi neder souden dalen
vanden berghe van oliven
quamen kinderen man met wiven
ende worpen cledere inder straten
ende scoten palmen vele utermaten
ende riepen ende songen also wel
osanna coninc van israel
somech phariseus hem bit
verbiet dinen jongers dit
doe seidi swighen dese cleene
so sullen roupen dan die steene
ende aldus ghesciede die dinc
doe jhesus andie cruce hinc
entie jongers stille moesten maken
die steene sceurden ende spraken
ende alse hi quam een deel bet vort
so beweendi die goede port
alse oft hi seide du wenets gereet
wistu wat di te comene steet
mettien ginc god inden temple
omme ons te ghevene exemple
dat wi eerst int bedehuus gaen
alse wi eene dinc bestaen
ende gode upgheven onse gebede
ende dan doen onse besichede
dander was omme dat hi woude
dat die werelt merken soude
dat hi sijns dancs quame mede
in also openbaerre stede
alse die tempel was dat hi anginc
die doot sonder bedwongene dinc
tderde dat hi wilde togen
den paepscepe vor die ogen
dat al bider papen quaethede
ghedestruweert soude sijn de stede
daer hi omme hadde gheweent
want die papen hadden hem verheent
want elc grote offrande woude
datmen altoes vinden soude
beesten ghenouch in dien portale
ghebrake oec iemene teenigen male
ghelt te copene die beesten
so vonden si diet mochten geleesten
penninghen sonder wouker mede
ghereet daer up sekerhede
sonder wouker maer up miede
onse here voer aldie liede
maecte eene ghesele ghinder
ende waerpt al uut meerre ende minder
copers ende vercopers te waren
leenres ende wisselaren
men leset dat uut sinen ogen ginc
eene claerheit eene vruchtege dinc
dies die papen hem ontsaghen
ende en dorstene niet verjaghen
jheronimus spreect teser stede
van aldien dat jhesus dede
dinct mi dit meest wonders waert
dat een man versmaet onwaert
so cleene gherekent in haren dingen
dat sine binnen der weken hingen
die scriben entie phariseen
diere menech daer was over een
ende haren wasdoem gherne saghen
met eere swepen mochte jaghen
ende so vele volx utesteken
taflen vellen zetelen breken
ende anders vele ende sonder were
dat een ongetellet here
niet so lichte en hadde gedaen
maer men mach dat wel verstaen
datse vervaerde sijn aensichte
daer die godlicheit uut lichte
inden temple quamen hem gehende
vele cropelen ende blende
die hi haers evels maecte claer
doe quam hem an dat paepscap daer
ende seiden wat tekijn doestu dan
dattu dese dinc vaes an
hi seide werp desen tempel neder
ic makene in derden daghe weder
alse of hi seide mijn lachame
dien ic gaf des tempels name
die wert van u nedergetrect
ende binnen derden dage verwect
die rike heeft hi daer versien
die inden bloc worpen mettien
hare offrande groot ende clene
doe sach hi ene weduwe allene
aerm diere in warp ii dinge
alse coperine vingerlinge
doe seidi dese heeft meer gegeven
dan alle dander want hem es bleven
daer si hem getroosten in
maer deser en bleef meer no min
doe seidi hem een bispel na desen
hem die heilech waenden wesen
hoe inden tempel waren gestaen
een phariseus ende een publicaen
die phariseus hem verheughet
siere weldaet siere deughet
die publicaen hi bat verlaet
gode van siere mesdaet
die sondare die hem bekent
bleef behouden dander gescent
ende alst avont was daer na
ginc hi in bethania
want niemen en was inde stat
die den aermen jhesus bat
omme dat hi niemen smeken woude
waest dat hi herberge hebben soude
ofte broot metten sinen
hi moester omme in bethania pinen
doe quam hi ten temple ende saen
navonds es hi weder gegaen
dat was aldie pineweke
si gaen si keren sekerleke
ende noch eist recht dat de kerstine
in die weke dogen pine
nichodemus die meester was
vanden jeuden scaemdem das
daghes te horne ons heren lere
nachts sprac hi an onsen here
die hem leerde properlike
den woch vanden hemelrike
des maendages quam god inden temple
ende gaf den volke daer exemple
ende castiede ende leerde
die zondaren ende bekeerde
oec waren ten paschen comen
heidine sulke van hem somen
seiden te phillippe naer dien
dat si jhesumme wilden sien
doe nam hi andriese daer
si seident jhesuse ende hi daer naer
voerseidem dat die heidine houde
hem te hem bekeren soude
oec seidi die erdsche here
wert saen uutverstoten sere
daer meendi den viant mede
dien sine doot vele scaden dede
ende ic sprac hi daer beneven
werdic vander erden verheven
ic saelt ane mi trecken al
dat meent datmenne crucen sal
navonds alse hi dit hadde geleert
es hi in bethania gekeert
des disendages quam hi echt doe
dat paepscap bevragedem doe
in wies macht eist dattu does
dattu predekes ende niet geroes
jhesus antwordde alse in een bispel
ende seide dat ghevel
dat een man hadde twee kinder
doe seidi ten eenen ghinder
ganc henen seiti in minen wijngart
in does sprac hi ende hat onwaert
daer naer berau hem dat hijt liet
ende dede dattem die vader hiet
daer naer sprac hi den andren toe
ganc henen seiti vader ic doe
nochtan sone dedijs niet
welc haerre dede dat die vader hiet
daer naer so seidi hem mere
hoe dat wilen was een here
sinen wijngaert dorpers vermieden
die doot sloughen sine lieden
ende sinen enegen sone tsamen
alsi omme die rente quamen
doe sprac hi van des coninx feeste
daer toe quamen mindste ende meeste
entie niet en hadde sijn brudecleet
moeste daer ghedoghen tleet
die phariseene verstonden vele
dat up hem gingen die bispele
ende proeveden nauwe ende sochten
hoe dat sine begaen mochten
ende gaven hem teersten enen prijs
ende seiden meester dattu sijs
warachtech des sijn wi vroet
want dune smeecs om niemens goet
weder eist recht so niet
dat dat jeudsche volc des pliet
dien van rome te gevene tseins
hi die horde haer gepeins
seide eenen penninc toget mi
si dadent ende doe seide hi
wies es tgebeelde datter in staet
entie lettre diere omme gaet
des keysers seidsi doe seidi echt
ghevet den keyser sijn recht
ende ghevet gode dat sine mede
haddi gheseit daer ter stede
simpelike gheeft uwen tseins
so was dat in haer gepeins
om dat dat jeudsce volc dient
in offranden ende goet vertient
dat hi dan bi selker sake
swaerlike up die wetten sprake
ende haddi gheseit gevet hem niet
so hadsi gheseit hi verbiet
den romeinen tsine onderdaen
ende haddene dan ghedaen vaen
daer na verwan hi die saduceen
die wederseiden over een
dat ghene verrisenesse en ware
met haren bouken al openbare
dat men verriset naer dese doot
een phariseus een meester groot
leerdi welc tnaeste gebot ware
ende welc sijn recht naest daer nare
biden man die gewont also
was tusscen jherusalem ende jerico
ende dien een samaritaen
also wilde in staden staen
oec proevedi al openbare
daer dat hi gods sone ware
bi davite ende daer naer mede
leerdi den volke daer ter stede
dat si die leeringhe over een
hilden vanden phariseen
maer dat si souden begeven
te levene naer haer leven
oec schalt hi aldaer ten stonden
die phariseus van vele zonden
van ongelove van gierecheden
van quader leere van ghulsecheden
van vrecheit van overdaden
van ypocrisien van ongenaden
ende hi es uten temple gegaen
ende voerseide alsonder waen
datment al destruweren soude
ende seidem tekene menechfoude
van diere dinc van diere plaghe
van siere coemst ten joncsten daghe
doe sprac hi sinen jongers ane
en wetti niet in uwen verstane
dat naer ii daghe paschen es
ende des menschen sone up des
verraden sal sijn ende oec vercocht
ende oec ander crucen brocht
een woensdaghe daer na so quamen
die meesters der paepscap tsamen
want jhesus was woch gegaen
ende hadden an hem verstaen
dat hi gheseit hadde te dien
ghine sult mi nemmermeer sien
si quamen int hof cayphas
ende droughen over een das
dat sine emmer wilden ontliven
maer hem dochte beste dat bliven
tiere feesten dats omme tgescal
dat tfolc daer maken sal
judas hevet dit verstaen
ende es daer te hem gegaen
ende boot te cope sinen coninc
rechts alse eene onwerde dinc
want dat men te cope biet
dat en schijnt also wert niet
alse datmen dinghet ende souct
daer gavene die scalc vervlouct
omme xxx selverine tier stede
alse elc x cleene dede
omme dat jhesus was vercocht
upten woensdach so eist vort brocht
dat dat die rechte vastene si
naden vrijndach die des es vri
alse tcovent was vast gemaect
souct judas peinst ende haect
hoe dat hine best int gevouch
verrade ende heimelijcst genouch
ten donresdaghe diemen heet wit
hiet god sinen jongren dit
dat si ginghen in die stat
ende seidem lijctekijn te dat
want hem goet dochte ende hi woude
datmen hem ghereeden soude
sinen paschen dat was dat lam
daer die paschen ave quam
ende anders waent men vor waer dat
dat onse here gheen vleesch en at
sonder dat paschelam alleene
ende dat was oec te maten cleene
navonts sat hi daer ende at
met sinen jongers ende wart ter stat
van hem ende es upgestaen
ende dwouch hem hare voete saen
ende ginc weder sitten mede
doe seidi them dat hijt dede
omme exemple dat hi woude
dat elc anderen dienen soude
doe seidi te hem met staden
uwer een sal mi verraden
elc seide bem ic dat here
doen seidi een lettel mere
die sine hant in mijn vat
met mi al nu maket nat
dats die mi verraden sal
want si xii plaghen al
ute eenen vate aldaer si quamen
mettem tetene te samen
jan lach in ons heren scoot
ende at met genouchten groot
doe tekende pieter dat hi vragede
an onsen here ende hi bejagede
an onsen here dat hijt wiste
bider soppen ende met liste
bem ict meester sprac judas doe
du seghes antworde jhesus daer toe
judas ginc woch ende het wert nacht
onse here wijsdem daer de cracht
sinen jongers den lachame sine
te sacreerne in brode in wine
ende leerdem die worde mede
ende gaf hem selven daer ter stede
eten ende drinken dor sine goede
sinen lachame met sinen bloede
jhesus voerseidem mettien
dat si hem alle souden ontflien
maer pieter seide dor tsterven here
wet dat ic van u niet en kere
doe seide jhesus du sult te nacht
driewaerfmijnsloochenen in desere jacht
nu es onse here utegegaen
bi monte oliveete int hof saen
dat judas wel kende mede
dat hi gherne was tier stede
daer bat hi driewaerf onsen vader
omme onse bederve waest algader
ende sijn zweet wart al bloet root
also hi vacht jeghen die doot
ende hi quam te sinen jongers gegaen
die sliepen ende hi hietse upstaen
hi es hier bi sprac hi met staden
die ghene die mi sal verraden
nochtoe dat hi in dese tale was
quam met siere scaren judas
die hem die papen ende pylate
ghegheven hadden tsiere bate
gewapent quamen si ende brochten lecht
een tekijn gaf hem judas echt
dien hi custe dat hijt ware
hi custe jhesum daer nare
jhesus seide wien soucti
jhesum seidsi doe seide hi
ic bemt dit wort stacse ter neder
nochtan so stonden si up weder
ende vinghene ende hebbene gebonden
tote annen leedesine tien stonden
die cayfas sweer doe oec was
daer naer ten bisscop cayfas
alle die jongers ontvloen hem daer
pieter volgedem van achter naer
al tote des bisscops int hof
daer hijs gode driewaerf ginc of
alse hi den hane crayen hort
ghedochtem ons heren wort
ende ginc uten hove tien kere
ende weende bitterlike sere
des maerghens leverdesine pylaten
ende beloghene sere utermaten
teersten dat dat sach judas
berau hem alte sere das
ende seide ten papen ic hebbe mesdaen
die xxx denar warp hi saen
inden tempel naer dese dinc
ghinc hi daer hi hem selven hinc
pylatus vragede den jeuden dan
wat si seiden uptien man
si seiden dat hi openbare
seide dat hi gods sone ware
ende hi ontriet ghemeenlike
tseins te gevene den keyserike
pylatus keert alse hi dit siet
omden cheins en vraget hi niet
maer hi vragede openbare
of hi der jeuden coninc ware
onse here sprac mijn rike nes niet
van deser werelt diemen siet
so bestu coninc dan sprac hi
du seghes dat ic coninc si
sprac onse here ic quam hare
omme te seggene dat ware
wats waerheit sprac pylate
doe ghinc hi uut siere strate
ende seide ten jeuden wat so men make
in vinde an desen ne ghene sake
doe seiden si hi hevet met siere voere
al dat volc ghemaect in roere
omme ende omme weder ende vort
van galylee tote deser port
alse pylatus horde das
dat jhesus van galylee was
ende herodes daer bi hem
was doe in jherusalem
die selve herodes die sente jan
baptisten sijn hovet afwan
hevet hi hem jhesum ghesent
omme dat hi wille dat hine kent
want hi was van sinen lande
weder hi wert es eere of scande
herodes sach dorgherne dien
want hi iet tekens waende sien
van hem maer so wat hi sprac
jhesus altoes gheen wort ontbrac
doe hiltene herodes voer sot
ende cleedene met witten dor spot
ende sendene weder pylaten
pylatus pijnde utermaten
hoe hi jhesum verlossen soude
maer dat jeudsce volc en woude
ende riepen alle cruust den man
pylatus wijf die sendem an
dat hi hem niet en bewonde
van dien rechten man tier stonde
pylatus sine hande dwouch
ende seide voer menegen man genouch
ic bem onschuldich ghi siet an
des bloets van desen rechten man
die jeuden antworden ghinder
up ons come ende up onse kinder
doe dedene gheselen pylate
an eene columme sere utermate
daermen noch ane siet sijn bloet
ende heet dat men ant cruce doet
pylatus ridders diene namen
daden hem an altesamen
eenen roc ende eene dornine crone
ende bespottene onscone
ende spuweden up hem daer na saen
hebben si hem dat afgedaen
ende daden hem an sinen roc
ende gaven hem sinen galgestoc
te draghene daer buter port
aldaer hi ane was vermort
naer jhesum quam menech wijf
die beweenden sijn suver lijf
doe sprac hi weent om mi niet
maer om die scade ende om tverdriet
so weent dat u toe comen sal
te calvarien quamen si al
dat upt fosseit was vander stede
daer sine cruusten maer sine bede
was daer over hem algader
want hi hat vergef hem vader
wat si doen en weten si niet
sine cleedere hi af liet
want hi hinc ant cruce naect
daer af hebben si iiii sticke gemaect
vandien mantele hem vieren een deel
maer die roc hi bleef gheel
elken ridder quam een stic
diene cruusten dus wanic
maer die roc gheviel bi lote
eenen ridder vandier rote
pylatus hi screef dese dinc
boven sinen hovede der joden coninc
es dit jhesus van nazareene
dit was in ebreus gemeene
in griex ende in latijn gescreven
dat lase wiere ginge beneven
tusscen tween dieven hinc onse here
die joden die bespotten sere
ende deen dief bespotten mede
dander begreep sinen onsede
ghedinc mijns sprac hi here mijn
alstu coems int rike dijn
jhesus sprac ic wille du sijs
heden met mi int paradijs
maria sijn moeder ende jan
ende magdaleene nochtan
ende maria cleophaee
stonden daer bi ende andere mee
up dat wort spreect ambrosius
vander moeder een wort aldus
voer dat cruce stont marie
die edele moeder die maget vrie
ende sach met haren soeten ogen
haren sone die wonden togen
soene mercte niet haer kints doot
maer onse salichede groet
want machlichte soe bekende
der werelt verlos bi sinen ende
die edele zale daer god in lach
waende mede up dien dach
want soe hare daer ter pinen boot
iet ghehelpen mogen met haerre doot
maer jhesus diet hevet verstaen
hevet der moeder wille ontfaen
maer hine rochte els helpe gene
die menscheit te verlossene allene
doe beval die soete man
sire moeder sinen vrient sente jan
die vulmaecte suverhede
dat magedoem die reinechede
ne beval hi gheenen manne
dan der reinre maghet janne
omme dat een soete geselscap ware
een vulmaect man ende een clare
ende oec elc anderen soude verchieren
met siere reenre edelre manieren
anden middaghe dats ware dinc
dat jhesus andie cruce hinc
so wart over al die werelt mede
uutgrote donker deemsterhede
want die zonne niet sien en mochte
haren here die staerf onsochte
want wi lesen dat doe alleene
die clergie was tote athene
ende ne gheen philosophien
en conste die redene gesien
van derre dinc in gere wijs
doe seide die ariopagita denijs
dat die god vander nature
pine gedogede in dier ure
dies maecten si hem daer
in siere eeren eenen outaer
ende screven daer boven hi horde doe
den onbekenden gode toe
sijnt vantene sente pauwels daer
ende predecte ghinder ende daer naer
bekeerdi dien vroeden denijs
ende wart sijnt bisscop van parijs
in heidinen boeken vinden wi mede
dat doe was dese deemsterhede
dat erdbeve was in bithinen
ende dat vielen vander pinen
in nychene die goede stede
husen cleene ende grote mede
aldus scrivet eusebius
voert so scrivet hi mede aldus
dat een flegon een wijs man
daer vele leringhen leghet an
entie dien tijt wel besciet
desen tijt niet achter en liet
hine bescreeft in sinen jaren
ende seghet omtrent middach twaren
dat die dach wart donker nacht
entie deemsterheit hadde die macht
datmen sterren sonder waen
andien hemel mochte sien staen
dit es al een met onsen doene
alset quam omtrent rechts noene
riep jhesus sinen vader an
ende gaf sinen gheest up dan
entie cortine die daer hinc
inden temple daermen ginc
tusscen sancta sanctorum ende sancta
scuerde ontwee verre ende na
steene sceurden erde bevede
ende menech man die levede
horde roupen in die lucht
maken wi henen in die vlucht
die dode gingen uten graven
die tale ende antworde gaven
meneghe in jherusalem
een senturio entie waren met hem
entie wachten onsen here
maecten hem inwaert ten kere
ende lijeden openbare tgone
dat hi ware die gods sone
ende want die grote saterdach
upten naesten daer na gelach
ende het ware onschone dinghe
dat iemene an die galghe hinge
baden die jeuden datmen brake
hare been ende mense aftrake
doe braken si der dieve been
maer an jhesus braken si geen
omme dat sine vonden doot
maer een ridder daer vort scoot
ende ontdede hem die zide dan
daer water ende bloet ute ran
ende diene stac alsement bevint
hiet longius ende was blint
ende mettien bloede dat ran neder
so wart hi daer siende weder
ende gelovede an onsen here
sidert gesciedem die eere
dat hi dat ridderscap upgaf
ende stont derre werelt af
ende alder quaetheit ende woende daer na
int lant van capadocia
in cesarien der port
daer hi bider apostelen wort
wart bekeert ende geleert mede
ende daer indie selve stede
levedi xxxviii jaer
van zonden fijn ende claer
ende menegen bekeerde mede
hort sine passie daer ter stede
die dinc es also gheschiet
dat een bailliu octavius hiet
diene voer hem comen dede
ende vragedem hoe hi hiet mede
ic heete seiti cristiaen
want men moet lijen sonder waen
al te voren in dit leven
die gratie die god heeft gegeven
die bailliu sprac die vor di waren
die en hebben niet te waren
an desen name gewonnen mede
sech dinen name na de waerhede
longus sprac hi bem ic genant
ende ysaura heet mijn lant
wel geboren ende edele vrient
hebbic ente werelt gedient
ende al dat mi verstaerf oec an
gavic minen broederen dan
die ghaven mine rente daer of
die gavic vort dorden gods lof
die bailliu sprac doe edelhede
entie goden anebede
dattu leven moges met genaden
ende dine pine niet en verladen
longius seget dus spreect onse leren
niemen en mach dienen ii heren
want mijn god die raet al goet
ende dine gode al onspoet
du spreex te vele sprac die baeliu
maer diene onse gode nu
ende dijn god saelt di vergeven
want du bester toe verdreven
ende oec so togen wel dine ogen
dattu en souds die pine gedogen
neen sprac longius laet dit staen
maer du sout kerstijndoem ontfaen
ende dijn here saelt di vergeven
alse dune kennes diet al doet leven
die bailliu wart hier omme gram
ende dede datmenne daer upnam
ende ute sinen hovede die tande brac
entie tonge daer hi met sprac
longius bleef nochtan de sprake
ende seide gelovestu derre sake
dat warachteghe gode sijn
daer an leget die gelove dijn
ghedooch dat icse moge breken
ende moghen si latet hem wreken
ende eist dat si mi mogen scaden
ic wilre ane roepen genaden
ende of si en doen mi ghene dere
so gheloof an minen here
doe gaf hijs hem orlof tier wile
longius nam eene bile
ende sloucht al sticken quaet ende goet
wat so in dien tempel stoet
die duvelen sijn utegevaren
ende vloghen met haren scaren
inden bailliu ende indie papen
doe gingen si briesscen ende gapen
longius sprac nu segt mi dat
wat doedi in dit beelde vat
si seiden daer men jhesum kerste
niet en noemt ende sijns es berste
daer es onse wandelinghe
doe sprac longius gemeenlinge
wildi u desen goden antien
oft weder wildi hem ontflien
siet hier uwen bailliu onsoete
scumende liggende onder mine voete
die lieden riepen hem alle an
wi bidden di gods heilech man
verdrijf dese uut derre stede
longius dede sine bede
ende si ghingen henen jaghen
vele die dit anesaghen
die geloveden an onsen here
saen daer naer so corde sere
die quade gheest den bailliu
longius sprac hi ic merke nu
dat bider kerstijnre toverie
ghesceden es dese stede vrie
vanden goden vernemet dat
die keyser hi verderft die stat
affrodius sprac wat sal dit wesen
hem die ons allen heeft genesen
ende ghesuvert heeft die stede
wildstu dien doen dorperhede
die bailliu sprac daer was niet an
hi betoverde ons die man
affrodius sprac gelovet mie
wacht datti niet wers ghescie
oftu an desen mesdoes meer nu
doe wart erre die bailliu
ende dede affrodosiuse afsniden
sine tonge ten selven tiden
doe wart hi blint daer ter stede
altehant bi longius bede
doe riep hi affrodosiuse an
ay bidt longiuse den heilegen man
dat hi voer mi bidde saen
want ic hebbe sere mesdaen
affrodosius antwort
ic seit ende ic was onghehort
nu doe den goeden man geen quaet
ende hore hoet met mi staet
dat ic sonder tonghe spreke
die bailliu sprac sekerleke
niet alleene en bem ic blent
ne maer mijn lijf al omtrent
dinct mi swaerlike gepijnt wesen
longius sprac wiltu genesen
doe mi ontliven cortelike
ic bidde vor di dan sekerlike
ende dus so mogestu ghenesen
doe dedine onthoveden na desen
ende bat hem up ghenen dach
ghenade daer sijn lachame lach
wenende voer sine zonden
ende hi wart siende tien stonden
ende groevene met groter eere
ende bleef kerstijn vorwaert mere
hier so sullen wi weder keren
an die ystorien ons heren
des vrijndages alse onse here hinc
een goet man hiet joseph hi ginc
spade an pylatuse ende sprachem hier ave
dat hi hem jhesus lachame gave
nychodemus ginc met hem
pylatus sprac ganc ende nem
vander crucen daden sine gereet
ende leidene in een dinne cleet
ende salvedene ende bondene mede
met clederen na der joden zede
ende leidene in een nieuwe graf
dat der roedsen gehouwen was af
bider crucen waest in een hof
daer sine hadden gedaen of
nychodemus ewangelie seghet
daer van jhesus vele in leghet
alse die jeuden dat vernamen
dat joseph ende nychodemus tsamen
begraven hadden onsen here
dat sise sochten nauwe ende sere
ende andere diere waren mede
maer elc ontscoot in sine stede
maer nychodemus die quam vort
alse die prince was in die port
entie goede joseph mede
die gevaen wart daer ter stede
in eenen kaerker hi saen lach
tote over den saterdach
datmenne verdoen soude na dat
an dat prisoen en was geen gat
dan eene dore diemen sloet
ende leider voren hoede groot
oec bezegeledse alsict las
anna ende cayfas
maria magdaleene sach
ende eene andre marie waer lach
jhesus ende mercten die stede
ende gereden met groten wille mede
hare specie sulc alsi wouden
daer si jhesum met salven souden
entie jeuden daden wachten
dat graf vaste ende met crachten
nu ruste dat vleesch inden grave
die ziele die versciet daer ave
es ter hellen saen gevaren
die so rovedi te waren
mogendelike sonder waen
van dien heilegen die waren gevaen
abraham entie andre mede
die nam hi ute met mogenthede
ende leedese mids dor die viande
ende brac te stride hare bande
hets waer al hiet dit ene helle
daer abraham ende menich geselle
heilech in was hi entie sine
waren daer in sonder pine
ende niet sonder rouwe algader
want si haecten weltijt die vader
sinen sone senden soude
omme dat elc oec wesen woude
in hemelrike ende gode anscouwen
die dende es van allen rouwen
ende sonder dat gods anscijn
sone mach ghene bliscap sijn
die nacht naden vrijndach leet
die saterdach daer na gereet
entie nacht naden saterdach
daer jhesus vleesch in sijn graf lach
des zondaghes verrees hi vroe
beslotene grave want alsoe
alse hi quam ten erdschen rouwen
beslotene lachame tonser vrouwen
also verrees hi beslotene grave
eenen moenc twifelde hier ave
te rome seget die scrifture
tsente laureins buten mure
ende wart al gegordes riemen
wiet hem dede en wiste niemen
sijn rieme gesloten geworpen neder
voer sine voete ende geseit weder
cristus mochte in derre wisen
beslotene sinen grave risen
dit ghesciede ende het was waer
alsemen scrijft xisupc jaer
ende xi gods incarnatioen
men tellet ons over waer dit doen
dat derde bevede alse god upstont
ende daer naer in cortre stont
quam dingel ende dede af den steen
entie wachters over een
hadden den vaer doe so groot
dat si laghen over doot
doe quam maria magdaleene
vul van rouwen ende van weene
met anderen haren gesellinnen
ontsteken metter gods minnen
ende saghen dat graf ondaen
enten inghel sonder waen
sittende daer upten steen
vervaert waren si over een
ende maria die sach bet in
den doden en sach soe meer no min
dinghel vragede wat soe sochte
wenende antworde soe alsoe mochte
ende seide soe sochte onsen here
mettien siet soe omme tien kere
waer jhesus daer stont bi hare
soe waende dat een hofman ware
ende teersten dat hi maria seide
kende soene ende sonder beide
soe te sinen voeten sciet
maer hi sprac en com an mi niet
thanden wilde soe wech metter mare
entie andre wijf met hare
ende jhesus quam hem te gemoete
aldaer hilden si sine voete
dus brochten si al openbare
den apostelen die niemare
verstaen suldi dit over waer
dat int neghentiende jaer
dat tyberius keyser was
cristus staerf enter doot genas
sine verrisenesse proevedi waer
met menegen lijctekine claer
dat was dat hi vaste woude
datter niemen an twifelen soude
hi toghede lachame ende wonden
hi at hi dranc te vele stonden
xl daghen sekerlike
wandeldi up erderike
ende dewangelie doet verstaen
dat hi x waerven sonder waen
hem verbaerde oec hier binnen
sinen vrienden diene minnen
twee waerven alse ghi mi doet scriven
so verbaerdi hem den wiven
die derde waerf pietren alleene
die vierde tween jongers gemeene
die tote emaus souden gaen
ter vijfter waerf hebwi verstaen
den x apostelen daer thomas
te jegenworden niet en was
dese vijf waerf dans ghene saghe
waren inden paschedaghe
daer naer den x ende thomas mede
doe hi hem die wonden tasten dede
echt doe vii jongers waren
indie zee visschen ghevaren
echt daer si omme waren in porre
in galylee te montaborre
ende upten dach van siere upvaert
den xi apostelen daer hi up waert
mettem etende tien male
ende na dien etene wet dat wale
also ghingen uter stede
die jongers entie wiven mede
upten berch van oliven
daer hi wilde te hemele cliven
dese x waerf seghet claer
dewangelie ende het es waer
nochtan willemen dat weten
dats meer was al eist vergheten
want sente pauwels ende andere ystorien
hebben dat noch in memorien
nychodemus ewangelie seget
die dinc die hier na gheleghet
alse leden was die saterdach
dat joseph inden kaerker lach
heeft dat paepscap ontboden
dat menne brochte omme doden
men ginc ten kaerkere ende men vant
gheel beede slot ende bant
aldaer tslot met was ghebonden
maer joseph en was niet vonden
hem allen wonderets niet hem somen
met desen es een ridder comen
van dien diet graf hadden gewacht
ende hi seide ons gheviel tnacht
erdbeve eert begonste daghen
mettien wi den inghel saghen
ende wi hadden vreese so groot
dat wi laghen over doot
den inghel horden wi nochtan
hoe hi sprac den wiven an
ende seide jhesus es verresen
in galylee sal hi wesen
altehant die jeuden namen
alle die ridders te samen
ende seiden wie waren die wijf dan
daer die inghel dus sprac an
ende twine haddise gevaen
wine weten seidsi sonder waen
wat wive het waren ende de vaer
en lietse ons niet houden daer
die jeuden seiden wat soes gesciet
wine geloven u des niet
doe seiden die ridders dans geen wonder
so menech scone tekijn besonder
alse ghi jhesuse saghet doen
ghine achtes noit ii oude scoen
wat soudi ons geloven dan
gheeft ons joseph uwen man
dien ghi in dien karker vinghet
wi doen datmen u jhesus bringhet
si seiden gaet tarimathien
daer vindi joseph alse wi lijen
doe seiden die ridders wat sal desmee
so es jhesus in galylee
dus seide dingel toten wiven
doe quam een vaer an den keytiven
ende seiden coemt dit onder die liede
het sal ghescien dat nie gesciede
want al tfolc groot ende cleene
sal an hem gheloven alleene
so dat si ghaven grote miede
up dat si seiden onder die liede
so waer si quamen openbare
dat hi hem bestolen ware
daer naer quamen drie andere man
ende spraken den groten heren an
enten jeuden daer menech dinget
ende seiden jhesum dien ghi hinghet
sagen wi te mont olyveten
sinen jongers spreken ende eten
ende daer naer te hemele varen
daer naer beswoerense die heren twaren
dat sijt en seiden vor gene liede
ende gaven hem scat ende miede
ende elc die stat rumde met eren
ende hietse weder thuus waert keren
alle die jeuden die quamen
in eere steden al te samen
ende maecten groet hantgeslach
ende seiden wat es up desen dach
ons ghesciet sondege keytiven
mettien si an josephe scriven
dat hi in jherusalem quame
ende hi vast gheleede name
dus quam hi ende dien ontfinc wale
nychodemus in sine zale
ende festeerdene alsemen doe plach
die jeuden vragheden upten andren dach
sech ons die waerheit te waren
hoe du ons dus best ontfaren
joseph seide in zonnacht
daer ic gevaen was in uwe cracht
ende ic in bedingen was
verbevede thuus al daer ic las
ende ic sach jhesus in diere gebare
alse oft eene claerheit ware
ende vander vreesen vielic thant
doe nam hi mi bider hant
ende hief mi up ende custe mi
ende seide nu en vervare niet di
ic bem jhesus alse hi dit seide
leedde hi mi daer ickene leide
ten grave doe wistic openbare
dat dat selve jhesus ware
althant gincgickene benedien
doe leeddi mi in arimathien
in mijn huus te miere steden
ende hi sprac nu wes in vreden
xl daghe blijft thuus met eren
ic wille te minen jongers keren
omme dus sonderlange wort
wart elc vervaert diese hort
ende riepen wapene keytive
wats gesciet in onsen live
joseph sprac u wondert des
dat jhesus dus verresen es
maer dins te wonderne niet clene
hine es verresen niet alleene
maer menech van hogen doene
kenneden den pape symoene
die jhesum inden tempel ontfinc
doe sijn moeder ten temple ginc
hi hadde ii sonen die sijn versceeden
ghi holpse ter erden gheleden
in hare graven en sijn si niet
gaet tarimathien ende siet
ghi vintse daer in hare gebede
gaen wi omoedelike ter stede
lichte si sullen ons seggen iet
wat dese verrisenesse bediet
des words menech man vro was
daer ginghen anna ende cayphas
nichodemus ende gamaliel
ende joseph selve also wel
in arimathien indie stede
vonden sise in hare gebede
met beden die si daden an hem
brochten sise in jherusalem
hoveschelike beswoerense si
bidien god adonay
dat si hem seiden openbare
of si gheloveden dat cristus ware
diese verwecte vander doot
dat sijt hem seiden al bloot
carinus ende leontius
die twee gebroederen hieten dus
si cruusten hare tongen beede
ende doe seidsi hem ghereede
gheeft ons brieve wi scriven ter stede
dat wi saghen ende horden beede
wi doe wi waren in deemsterhede
ende andere onse vrient daer mede
ons quam thant aldaer geronnen
claerheit gelijc der claerre zonnen
doe sprac onser alre vader
metten patriaerken algader
die waren ende seide dit lecht
bediet den makere der claerheit echt
diemen ons toesenden sal
die propheten spraken al
elc dat sine ende symoen
doude wart vro omme dit doen
ende seide omme dese selve dinc
wasic vro alsic hem ontfinc
inden tempel jan baptiste
was vro want hijt wiste
hier omme wart die viant gram
ende met desen een daer quam
die die porten ondoen hiet
wie bestu sprac men die daer gebiet
anderwaerven riep men also
ende men antwordem de gelike doe
derdewaerven seide hi ondoe
entie inglen quamere toe
ende ontdaden die vaste slote
daer sach ane die heileghe rote
dat licht comen van hemelrike
ende roven ghemeenlike
die helle vanden prisonieren
die waren in swaerre manieren
dus brachte god in derre wijs
die sine int paradijs
te gemoete quam der paertije
enoch ende sijn geselle helye
diese blidelike ontfingen
ende jegen die scaren gingen
die dief die bi onsen here hinc
was een die daer mede ghinc
ende drouch ons heren tekijn daer
een cruce scone ende claer
dit es seiden si indien
dat wi gehort hebben ende gesien
die rechte waerheit ende niet een wort
ne moeten wijs u scriven vort
hare brieven hebben si upgegeven
daer dit aldus in was bescreven
ende daertoe wonderliker dinc
dat ic cortelike overghinc
alsemen die brieven las over een
waest alleens vanden tween
niet eene lettre no mee no min
in deen dan dander hadde in
dese brieven neder ende hoghe
hilden die vander synagoghe
ende joseph ende nichodemus
gavens transscrifte pylatus
dese wort ende dese dinghe
die hier staen dus sonderlinge
staen in enen bouc alsic weet
die nychodemus ewangelie heet
van desen joseph van arimathien
maken hare favelien
die logenaren vanden grale
dat ic vor niet houde altemale
nu hort vort daer wi an keren
vander hoghere upvaert ons heren
upten xlsten dach so sat
jhesus cristus ende at
met sinen jongers te waren
ende was dat tiende verbaren
van dat hi upstont vander doot
hare onghelove hare archeit groet
scalt hi ende beval hem dat
dat si niet en rumden die stat
jherusalem maer siere gaven
ontbeiden souden hi soudse laven
mettier cracht van hemelrike
doe hiet hi hem ghemeenlike
dat die manne metten wiven
gingen upten berch oliven
daer quamen si hi sprac ter ure
gaet die werelt durenture
predect dewangelie daer gi loept
die ghelovet ende diemen doept
te behoudenessen hi coemt
dies niet ghelovet es verdoemt
alse hi hem hadde ghecastijt
ende daer naer ghebenedijt
voer hi up daer si toesaghen
met siere cracht upgedraghen
ende sit ter rechter hant sijns vader
alse diet noch doemen sal algader
ende alse hi hem was uten ogen
nochtan saghen si alse die pogen
emmer hem te scouwene naer
doe quamen twee ingle daer
troestende ende seiden hi coemt weder
noch in derre manieren hier neder
dat ghine nu varen saghet
ter stat waert keren si onversaget
ende vro alse die hoepten sere
omme die gichten van onsen here
in desen alsict hebbe verheest
eer ghesent was die heilech gheest
ghingen dapostelen te samen
ende bi ghemeenen rade si namen
hem tween uter jongren scaren
die ne ghene apostelen en waren
mathien ende joseph barsabas
die symoen ende juden broeder was
ende ons heren moyen sone
hare bede daden si voer die ghone
dat god daer vertoghen woude
wien men aldaer setten soude
in judas des verraders stede
lot worpen si nader ouder wet zede
ende dat lot viel up mathien
dus moesti teenen apostele dijen
niet dat joseph barsabas
derre dinc onwerdich was
maer mathias hadde die eere
aldus so wilt onse here
dese joseph barsabas
leet dort ghelove alsict las
vanden jeuden vele pinen
want hi predecte den sinen
dese moeste drinken venijn
maer dat ghelove sijn
was so staerc dat hem en dede
altoes ne ghene pijnlijchede
int lant van jherusalem
staerf hi lesen wi van hem
sijn dach was up de derde calende
voerden oest alsict kende
upten rechten tsinxene dach
also alsict bescreven sach
waren die jongers gods tsamen
in een huus alse wi vernamen
c ende xx teere scaren
onder man ende wijf te waren
ende beiden ghemeenlike
omme tgelof van hemelrike
ende waren in haer ghebede
aldaer so quam daer ter stede
een groot geruusch inde lucht
ende was des heilechs geests gerucht
ende vervulde groot ende cleene
alle die int huus ghemeene
elc sach up anders hovet echt
alse eene tonge gemaect een lecht
doe spraken die oude metten jongen
in alre manieren van tongen
nu waren in jherusalem liede
doe al dese dinc gesciede
van allen tongen diemen sprac
alsi horden dat ghecrac
so groot comen indie lucht
liepen si met groter vlucht
ten apostelen daer elc wale
horde spreken sine tale
ende wilden seggen al openbare
dat dat volc al dronkijn ware
maer pieter sprac den lieden an
ende seide ghi heren ghi man
ne waent niet dat wi dronken sijn
wine ontbeten noch heden wijn
maer dit es die heileghe gheest
alse ghi wel hebbet verheest
dat het wilen was beheeten
van gode biden propheten
ende dese gratie hevet ghesent
jhesus dien ghi daet torment
die gods sone es verresen
doe vielen si in rouwen met desen
ende vrageden wat doen wi dan
pieter seide vaet doepsel an
ende ontfaet den heileghen gheest
so suldi spreken alse ghi verheest
dat wi spreken met allen tongen
daer quamen doude mettien jongen
ende vinghen kerstijndoem daer an
omtrent xxx hondert man
dit was up die tsinxene dach
mettien voer die porte lach
vandien tempele alse wijt horen
een man hadde sine leden verloren
ende pieter ende jan
gyngen inden temple dan
entie cropel lach ende bat
pieter sprac in hebbe wat
selver noch oec gout met mi
maer dat ic hebbe dat ghevic di
in jhesus name van nazareene
stant up ende wes dijns evels rene
hier bi so stoet menech man
die pietren sere saghen an
pieter seide wat saels wesen
wat siedi up ons van desen
wine beterden niet sine mesquame
maer in des gods soens jhesus name
dien ghi voer pylatuse ontseit
ende daet sulke dorperheit
dat ghine selve crucen daet
in sinen name eist dat dese gaet
doe quam dat jeudsce heerscap daer
ende nament hem harde naer
dat sine maecten so groot
dien si brochten toter doot
ende hebbense daer ghevaen
ende in vangnessen gedaen
maer vele die dat wonder saghen
ende jhesus horden gewaghen
gheloveden ende hem wiesen an
dies daghes vm man
ten anderen daghe die heren quamen
diese vreesden ende namen
ende verboden hem meer vort
te predeken alsulke wort
van jhesus die apostelen spraken
wi saghen ende horden die saken
wine conent niet ontlien
te seggene dat wi hebben gesien
dus was der heileger kerken begin
dus aerme lieden dus cranc zin
begonste die kerstine wet
dus machmen merken dat geset
van gode was diese began
ende diese staende hout vort an
want upt gelove vander kerke
hebben so vele groter clerke
ende so grote heren gestreden
ende doen toten daghe heden
alse u wel wert cont hier naer
hildse god selve niet claer
soe ware lange ter scende
nu staet soe toter werelt ende
int begin der heilegher kerke
die ne ghene diere clerke
fondeerden maer die helege geest
hebwi in scrifturen verheest
was der kerstijnre goet gemeene
ende herte ende ziele was alleene
van cypre joseph barsabas
niet hi die met mathien was
gheset ter cuere hi vercochte
sijn lant ende dat ghelt hi brochte
ende leit ter apostelen voete
omme dat men daer mede boete
elken den sinen dies heeft noot
aldus dede elc cleene ende groot
vercochten huus ende lant
ende gavent inder apostelen hant
ende si gaven naer die persone
elken sinen noetdorste schone
een ananias ende een selfiere
sijn wijf daden quade maniere
want si oec vercochten thare
ende som tgelt in stilre ware
hilden si ende pieter hevet verheest
ende vernaemt biden heilegen geest
ende scaltse omme die quaetheit groet
daer vielen si bede neder doot
van danen vort sone quam daer inne
niemen met geveinsden zinne
dapostelen daden tekine groot
miraclen sulc dat dies genoot
noint wart gehort in gene sage
ende kerstijnheit wies alle daghe
so dat die lieden inder straten
hare zieke leiden dorder baten
dat pieters scade alse hi lede
up hem quame want die ziechede
ware quite talre tijt
des hadde dat jeudsce paepscap nijt
ende hebben dapostelen gevaen
ende in gevangnesse gedaen
nachts quam dingel ende ondede
die doren ende leededse uut mede
ende gingen tileke inden temple
ende leerden den volke goede exemple
doe quamen die heren ende met beden
ende leededse danen met vreden
want si ontsaghen der meenten daet
ende settense mids in haren raet
die bisscop stont up daer ter stat
ende seide wi verboden u dat
dat ghi niemene en castiet
indien name daer ghi up lijet
hine wilde niet jhesum noemen
nu es die dinc so verre comen
dat ghi hebbet aldie port
vervullet al ende in dat wort
si seiden bet doetmen dat wille god
dan men doet der liede gebot
omme dit wort so waersi gram
gamaliel dat wort upnam
een out man wert ende sere wijs
ende dien oec al tfolc gaf prijs
ende hiet dapostelen buten wesen
aldus begonste hi van desen
ghi liede sprac hi van israel
nu hort ende verstaet mi wel
ne sijt te haestich noch te zwaer
desen lieden radic vorwaer
want sijn dit geveinsde dinghen
vanden lieden sonderlinghe
so moet neemen swaren val
ende eist van gode comen al
so moet emmer staende bliven
hier omme laet een stic dit driven
doe proevedi hem overwaer
met ghescrichte harde claer
so dat sijn raet daer wart gedaen
ende men liet dapostelen gaen
maer eer waersi gegeselt wel
dattem al root wart dat vel
si gingen danen blide ende vro
dattem comen was also
dat si smerte ende mesquame
dogeden omme jhesus name
kerstijnheit wies emmer an
doe maecten die apostelen dan
vii dyaken van goeder namen
dat si tfolc souden tsamen
van uterleker dinc versien
entie apostelen souden plien
predecagen ende sijn in beden
daer so coren si upter steden
stevene phillippe prothorus
nychanor chimo nicholaus
ende permenas dese sevene
hadden name van goeden levene
over hem baden si in haer gebede
dapostelen ende leiden hem mede
die hant upt hooft ende hebbense bracht
te berechtene haer ambacht
dwort gods wies indie stat
ende vele papen geloveden an dat
ende dat kerstijnheit dat wies
alle daghe sijt seker dies
stephanus was in die stede
vul ons heren gratie mede
meneghe miracle gesciede
bi hem onder vele liede
so dat die jeuden disputeren
up hem ende constent niet verweren
want die heilege gheest sprac vor hem
doe namen si in jherusalem
valsche orconden die seiden des
dat hi der wet moyses
ende gode lachter hadde gesproken
dies hevet hi hem die dit gestoken
ghenouch gedaen vor alden raet
doe seidi vort hart ende quaet
hebdi oint ghesijn sekerlike
jegen gode van hemelrike
dat ghi den heilegen geest niet ghelovet
mettien hief hi up dat hovet
ende seide ic zie den hemel ondaen
ende jhesum cristum selve staen
toter rechter hant sijns vader
doe stopten si die oren allegader
alse oft hem allen rechts mesquame
dat si horden jhesus name
altehant worpsine uter stede
entie up hem valsche waerhede
seiden leiden hare cleder
bi sauls voete diene hadde leder
dan iemene vanden jueden el
want hi was den kerstinen fel
daer worpsine met steenen doot
alse hi stont indie meeste noot
seidi nu vergevet hem here
hare zonden want si min no mere
ne weten dat si doen mesdaet
in desen hem dat lijf utegaet
dit was deerste maertelare
doer jhesum inder kerstijnre scare
dese percecucie dese mort
dreef alle die desciplen uter port
want soe was groot ende ghemene
sonder die apostelen alleene
die bleven binnen gelijc den herden
die de wulven gerne werden
dandere gingen verre ende na
in judea in samaria
oec waerre vele die altehant
slechts rumden der joden lant
alse marthe dede ende marie
ende maximini entie paertie
daermen af sal seggen hier naer
hare aventure ende waer
nu versaghen dapostelen wel
dattem die jeuden waren fel
dattem stonde om volc te leerne
enten heidinen te keerne
in desen so vorpensen si hem
den kerstinen in jherusalem
te latene dien si mogen horen
si hebben bisscop daer vercoren
den minderen jacob in de stede
ende leiden hem up die hande mede
pieter jan jacob de grote
ende wijedene bisscop over de rote
noch daer men bisscop wijen moet
noch eist recht datment mettem drien doet
maer saulus scuerde tkerstijnhede
ende vinc wive ende manne mede
die kerstijn name hadden ontfaen
ende heefse in prisoene gedaen
die uter stat waren gesteken
ghingen dwort ons heren spreken
omme ende omme verre ende na
phillip quam in samaria
die dyaken stevens geselle
daer was een symoen een felle
een toverare die verkeerde de stede
maer phillip predecte mede
ende dede miraclen overgrote
ende doeptere eene mekele rote
alse sulc wonder sach symoen
ende hijt selve en conste gedoen
liet hi hem dopen ten beginne
met eenen gevenijnden zinne
dattem phillip te min vorwachte
dat hi dien aert entie crachte
leeren mochte die phillip dede
te jherusalem indie stede
quam mare ende men deet verstaen
dat samaria hadde ontfaen
ons heren wort si senden dan
pietren te hem ende jan
dat si den heilegen geest souden ontfaen
daer si die hant up leiden saen
want dat recht was algemene
der xii apostelen alleene
noch heden en vermt niemen el
dan bisscoppe weetmen wel
alsi dus quamen wie die gelovet
leiden si die hant up thovet
updat si doepsel hadden ontfaen
ende dan ontfingen si saen
den heilegen geest ende spraken wale
alrehande liede tale
int beghin der heileger kerken
was noot dusgedaenre gewerken
omme dat volc te bringene mede
met miraclen ten kerstijnhede
teerst dat symoen die toverare
dit wonder dus sach openbare
dat si den heileghen geest dus gaven
brochti vele ghelts ende haven
omme te copene die mogenthede
pieter seide aldaer ter stede
dijn ghelt ende dine have si
in verdoemenessen metti
dijn herte en es in gode niet recht
omme dattu souds wanen echt
dat gods ghichte te copene ware
bidt gode dien du verbolges sware
dat hijt di moete vergeven
van desen symoene es bleven
symonie hare name
die vor gode es onbequame
dese selve phillip doepte daer naer
van ethyopen overwaer
candacis der coninghinnen seriant
die hare tresore hadde in hant
ethyopen leghet bi endi
ende wie daer coninghinne si
die heet candacis bi namen
ende indie lande en quamen
anders coningen dan vrouwen
dese phillips hadde in trouwen
een wijf ende drie dochtren daer bi
prophetessen so waren si
alle drie indie nieuwe wet
sijn graf dat was hem gheset
tote cesarien indie stede
daer liggen sine drie dochtren mede
mageden ende prophetessen
dus vinden wijt in waerre lessen
saulus hine vermeet hem niet
hine dede scade ende verdriet
uptie kerstinen hi was rasch
doe nam hi lettren in damasch
te vaerne ende oec te vane
die kerstine wort hem traken ane
indien weghe quam hem daer
een licht vanden hemele claer
ende sloughene daer ter neder
oec sprac hem ene stemme weder
waer omme strijdstu te mi waert
hets di swaer stunen jegen den gaert
here sprac hi wie bestu dan
ic bem jhesus dien du strijts an
ende onse here seide wien hi woude
dat hi te damasch souken soude
doe stont hi up blent vander erde
ende men ledene siere verde
tote damasch indie stede
daer ontfinc hi doepsel mede
ende sine ogen worden claer
doe ginc hi predeken openbaer
dat kerstijn gelove den jeuden
aldaer leeddene die quade reuden
die borghers waren in die port
laghedene ende haddene vermort
ne maer dattene die jueden thanden
over den muur met eere manden
nederlieten ende hi ontginc
hier latic der apostelen dinc
tes ickere weder come an
ende sal u vort seggen dan
van onser vrouwen van hare upvaert
te hemele was gheopenbaert
myletus screvere af dat hi wiste
bi sente janne ewangeliste
vrouwe moeder alre vroude
fonteine van onsen behoude
precieus boven allen goude
dierst alre steenen menechfoude
mi bedinken mine scoude
die ic wrochte in onghedoude
nu waert tijt dat ic mi scoude
ende ic bade omme uwe houde
dies so biddic een deel boude
welken tijt so mijn herte spoude
dats alse dende coemt van mire oude
hoet mi vanden helschen coude
dat mi dat vier niet en bescoude
laet tfleesch hem mingen metter moude
ghehinghet vrouwe dat die zondaren
lesen ende horen u upvaren
also alsement bescreven vint
u es die waerheit al bekint
ende wi sijn hier inden waen
in uwer namen willict ontfaen
some scrifturen si belijen
vander moeder gods marien
dat soe upt ander jaer daer naer
naer ons heren upvaert claer
mensceliken ende dede
ende soe int selve jaer oec mede
met vleesche upvoer over een
nu dinct mi seggen damasseen
dat soe met janne ewangeliste
die hare heimelicheit wiste
levede xxiiii jaer
onse here selve weet dat waer
hier volghen wi miletus das
die bisscop te samarien was
ende seit het seidem sente jan
nu hort hoe dat hijs began
miletus spreect dus alsict las
een leonius met ons was
ende met dien apostelen mede
die den woch liet der waerhede
hets waer der apostelen vite
screef hi som wel ende met vlite
maer haer leven ende haer castien
screef hi al vul heresijen
onser vrouwen ende ende hare upvaert
screef hi also hinderwaert
dat die kerke scuwet die wort
ende daertoe lesen niet en hort
maer dat wi horden ende wisten
van sente janne ewangelisten
dat sullen wi hier sekerlike
scriven wel ende properlike
alse onse here den jongelinc
daer hi anden cruce hinc
janne siere moeder beval
doe bleef sij in siere hoeden al
tote dien dat elc apostel nam
sijn lant dattem anequam
in te predekene nam jan
ephesum want het viel hem an
ende onse vrouwen bleef algader
met sire moeder met sinen vader
beneden den berch der oliven
over dander jaer horen wi scriven
dat jhesus cristus te hemele clam
onser vrouwen int herte quam
dat ghepens van haren sone
ende soe wart wenende omme tgone
ende dinghel die quam te hare
diese groete al openbare
ende brachte van ere palmen een rijs
dat wies in dat paradijs
dit hebbic di brocht dus hare
dit sultu voer dine bare
doen draghen want inden derden dage
wert dine ziele sonder zaghe
van dinen lachame ontfaen
ende dijns ontbeit sonder waen
die gods sone entie dine
ende alle die ghesellen sine
ontbeiden dijns met haerre partije
doe antworde aldus marie
ic bidde dat dapostelen tsamen
te mi comen in gods namen
dinghel seide dit sal wesen
ende hi sciet danen met desen
maria heeft die palme ontfaen
die sere claer was sonder waen
ende drouchse in hare hant
upten olivenberch te hant
ende alse tgebede was gedaen
keerde soe weder neder saen
ende sente jan die aldoe was
in ephesum alsict las
die was daer brocht altehant
elc apostel in dat lant
dat hi predecte wart gedraghen
sonder pine in corten daghen
ja in eere onlangere stont
daer onse vrouwe hiet ongesont
ende paulus ende barnabas
quamen daer sijt seker das
elc hevet anderen gegroet
ende wonderdem in haren moet
hoe dat elc van siere stat
daer comen was ende omme wat
so dat elkerlijc verkende
dat was om onser vrouwen ende
in huus so sijn si gegaen
ende groeten marien saen
weder so heeft soese gegroet
ende seide god die here goet
hevet mi nu ghehort indien
dat ic u mach anesien
nu biddic dat ghi waect vor mi
onthier ent die wile si
dat god coemt hi ontfaet
mine ziele alsoe woch gaet
si seiden dat sijt gerne daden
alsi aldus waren beraden
ende bi onser vrouwen saten
ende gode loveden utermaten
alst quam anden derden daghe
omtrent tierdse dans gene saghe
quam hem allen een slaep an
die daer waren wijf ende man
sonder dapostelen alleene
so sliept al groot ende cleene
ende drie magheden diere waren
doe so quam aldaer gevaren
jhesus cristus met sinen hove
in sange ende oec in gods love
ende in claerheit oec nochtan
jhesus sprac siere moeder an
com mijn moeder up verheven
com int euwelike leven
doe viel soe neder uptie erde
ende anebedene met groter werde
ende dancte mede onsen here
die sine dierne coes tiere eere
daer hise toe brochte mildelike
ende soe seide dese gelike
god van alre bliscap ghedinc
doer dine eere mijns aerminc
du wetes ende hets di bekint
hoe ic di hebbe ghemint
ende gewacht ende verholen
den scat dien du mi hads bevolen
ontfaerme di mijns ende gef mi vrede
vanden inglen der deemsterhede
dat mi niet en come te gemoete
sathanas volc sere onsoete
ende ic die quade niet en sie
comen te ghemoete mie
jhesus antwordde dese dinc
doe ic andien cruce hinc
quam hi tote mi aldaer
maer alse hi niet en vant een haer
ane mi daer hi an talen mochte
vloe hi tebarenteert onsochte
du sultene sien den quaden geest
naer dat die menschelichede eest
want bidi du moets enden mede
nadie rechte menscelijchede
maer hi en sal di niet moghen deren
ic bem diene di sal verweren
com want dijns ontbeit gemeenlike
tridderscap van hemelrike
di te bringene int paradijs
alse hi sprac in derre wijs
es maria te bedde gegaen
ende gaf up die ziele saen
die apostelen sagen daer
hare ziele so doreclaer
dat ghene sterfelike tonge
noch geseide noch gesonge
ten apostelen sprac onse here
neemt den lachame met groter ere
an de zuud oest zide vander stat
es een graf legtene indat
ende ontbeit mijns ic sal comen
michiel hevet die ziele genomen
die meester vanden paradise
ende onse here in derre wise
die es metter inglen scaren
up te hemele ghevaren
die drie mageden die int waken
mede waren te derre saken
hebben den lachame gedwegen
alse volc van ordinen pleghen
ende alsoe was van clederen bloot
quam die claerheit daer so groot
ghene ogen en constse ghesien
al mochtmense tasten indien
die bare hevet pietre geheven
ten hovede ende pauwels hem beneven
ende songen ende loveden onsen here
dander songen mede sere
jan ginc voren hare sone
entie palme drouch die ghone
eene crone alst van swerke ware
quam over den lachame dare
ghelijc alsemen scouwet ane
eenen rinc omtrent de mane
een groot here van ingelen boven
singhende ende gode loven
so dat derde weder clanc
so groot so scone was die sanc
vele volcs trac ute dan
bi naer xvm man
ute jherusalem der port
alsi dit hebben ghehort
wonderde hem in haer gedochte
wat dinghe dat dit wesen mochte
also dat si hebben bekent
dat jhesus moeder es gehent
ende dat es siere jongren scare
die so singhen omme hare
met desen hebben si die bare gesien
met groter vrouden henen tien
doe was daer der papen een
die dalre voerbaerste sceen
ende sprac in erren worde
alse hi gheene feeste horde
siet waermen tabernacle draghet
des gheens die ons heeft gejaget
ende onteert heeft ende ontgoet
siet welc eere men hem doet
doe liep hi omme ende wilde dare
dbedde afwerpen metter bare
doe worden hem die handen droge
al vort toten elleboghe
ende hi bleef clevende ande bare
ende wart ghepijnt harde sware
dingelen maecten dander blent
die daer waren al omtrent
doe riep die juede ic bidde di
pieter ontfaerme di van mi
mi es so wee ic en weet wat ic doe
pieter sprac mine gaets niet toe
maer wiltu met herten geloven
an jhesum die god es hier boven
so cusse dbedde ende sech tgone
ic ghelove anden gods sone
dat dese lachame drouch desen
die miltheit gods sal di genesen
hi deet ende daer uptie stede
wart hi ghesont in al die lede
doe benedijede hi onsen here
ende lovede daer sine eere
uten bouken moyses
den apostelen wonderde des
ende weenden van groter vrouden
pieter hiet hem die palme houden
ende indie stat daer mede varen
toten ghenen die blent waren
die gheloven wille anden hogen
lech hem die palme up de ogen
si sullen ontfaen dat sien
hi deet ende ghenas mettien
alle die gheloven wilden
selke hem oec so hart hilden
dat si storven onbekent
ten live enter zielen blent
die selve jeude es gekeert
metter palmen ende heeft geleert
den apostelen wat gesciede
onder dongeloveghe liede
den lachame droeghen mede
die apostelen toter stede
aldaer si een niewe graf vonden
ende leidene daer in tien stonden
ende loken tgraf ende hebben ontbeden
alle gader daer ter steden
die apostelen alst god hiet
niet langhe daer na god ne liet
hine quam aldaer ter stede
ende mettem menech ingel mede
met groter claerheit ende sprac te desen
vrede moete met u wesen
si seiden die ontfarmenesse dijn
here moete met ons sijn
hi sprac dese hebbic vercoren
alse diere af wilde sijn geboren
wat wildi wat ickere doe bi
si seiden here ghenoeghet di
ghelijc dattu sijs verresen
van dode te live dattu oec desen
lachame up does staen te waren
ende metti ter bliscap varen
hi sprac het sal also wesen
alse ghi hebt geseit van desen
hi hiet den inghel michael
die ziele halen ende hi deet wel
ende gabriel quam daertoe saen
ende hevet den steen upgedaen
doe sprac jhesus stant up minne
mine alre liefste vriendinne
omme dat noint in al dijn leven
dine herte an manne was gegeven
so sal dijn lachame verrisen
reene boven al datmen mach prisen
maria es thant verresen
ende dancte haren sone van desen
ende jhesus sine apostelen custe
ende voerde mettem inder ruste
siere moeder met sire scare
dapostelen worden harentare
elc ghedreghen in sijn lant
daer hi predekende was becant
alne wille niet die kerke
die ystorie noch de clerke
int nauste hem daer ane houden
omme dat si niet wel getrouden
wiese maecte of wanen soe quam
nochtan also alsict vernam
sone eist tiegen tgelove niet
ende menech heilech clerc die pliet
in goeden wane te houdene dat
dat maria dat reene vat
in hemelrike es te samen
met ziele ende met lachamen
ende dit moetmen geloven wel
sonder eenech valsch bispel
want augustinus in een sermoen
spreect aldus up dit doen
die marien in dit lijf
al minnede voer andre wijf
dat hi van hare ontfaen woude
vleesch alse hi man wesen soude
hets hovesch datmens gelove mede
dat hi sonderlinge hovescede
hare dede in des levens ende
die worme die sijn des vleesch scende
ende hier af so was jhesus quite
dies machmen geloven met vlite
dat hi mede wilde vrijen
daer af die nature marien
want jhesus vleesch ende dat hare
dat was al een al openbare
oec vinden wi gheset
dat eene nonne elyzabeth
die heimelijc was onser vrouwen
ende hare diende in goeder trouwen
vertoget was van haerre upvaert
dat hier nu wert gheopenbaert
hier naer suldi weten bet
wie soe was dese elizabeth
dus spreect die bouc die van hare bleef
entie men seget dat soe screef
up doctave vander upvaert
dat soe voer te hemele waert
onse vrouwe daert al an leget
omtrent alsemen messe seghet
wasic al buten minen sinne
doe verbaerde hare die coninginne
van hemelrike die goedertiere
mine troesterigge na hare maniere
doe badic hare aldaer ter steden
also alse mi hadde gebeden
een onser oudere in sire bede
vrouwe uwe goedertierhede
latet ghenoughen of gijt gebiet
ende maect ons hier af seker iet
of ghi te hemele voert alleene
mettien gheeste so ghemeene
met ziele ende met lachame mede
ende soe antworde daer ter stede
dit en canstu gheweten noch
het es te ghesciene doch
dat bediet dit wort openbare
voerwaert meer in alden jare
ne dorstic niet vraghen das
den inghel die mi heimelijc was
noch onser vrouwen oec te waren
alsoe mi wilde hare verbaren
maer hi die mi dit vraghen dede
hi loet mi so menege bede
daer ict mede soude bejaghen
alse tjaer was omme gedragen
dat hare upvaert quam na desen
haddic langhe ziec ghewesen
ende ic lach in mijn bedde cranc
ter wilen datmen messe sanc
quam mi een ommacht daer ic lach
so dat ic wel verre sach
een graf sere claer ende rike
ende ic sach alse eens wives gelike
aldaer ende staen bi hare
van ingelen eene grote scare
ende cortelike wart soe upgerecht
vandien grave ende met hare echt
inghelen vele hare beneven
ende up harde hoghe verheven
inden hemel daer na saen
so quam onse vrouwe ghegaen
ter dore daer icse plach
te siene up somegen dach
ende soe stont ende togede mi mede
hare glorie hare claerhede
doe was mi mede dinghel bi
doe vragedic hem wat het si
dat ic aldaer hadde gesien
hi seide di es getoget indien
hoe met live ende met ziele mede
onse vrouwe upvoer ter hoger stede
doe vragedic anderwaerf an hare
hoe langhe stont dattet ware
van haren ende tote dat quam
dat soe up te hemele clam
ende dit hevet soe mi verclaert
ende goedertierlike geopenbaert
ende hevet mi also gheseghet
ter tijt dat hare upvaert leghet
ten halven oeste heeft soe gegeven
den gheest ende gehent dat leven
ende over xl daghe daernaer
uptie neghende kalende dats waer
van octobre wart soe verheven
metten vleesche gode beneven
maer die heileghen hier achter waert
die van haerre vlescelike upvaert
niet en wisten clene no groot
namen den dach van haerre doot
ende hietene mede also nomen
alse of soe up dien dach ware genomen
echt daer naer over ii jaer
verbaerde hare onse vrouwe daer
alsoe mi vele dincs ontdede
doe bevragedic hare mede
hoe langhe soe was in desen aert
na haer soens jhesus upvaert
een jaer sprac soe ende meer vort
alse toten halven oeste behort
doe seidic vrouwe segt mi hier ave
waren dapostelen niet tuwen grave
ja si sprac soe altemale
ende met eeren ende harde wale
brochten si mi aldaer ic lach
echt up onser vrouwen dach
alsemen hare boodscap begaet
verbaert soe hare ende bi mi staet
doe vragedic hoe out soe ware
doe dingel boodscap drouch an hare
dat wort ende soe gode ontfinc
doe antworde soe dese dinc
ic hadde sprac soe xv jaer
ende also vele meer voer waer
alse van dat men hout den dach
daer mine gebornesse up lach
tote dat quam ten daghe daer na
dat dinghel sprac ave maria
dus vele hebben wi vonden bescreven
van onser vrouwen dat ons geven
bouken diemen geloven mach
nu sindent haren lesten dach
dat soe levede up erderike
hevet soe gedaen sekerlike
meneghe miracle ende noch doet
wie so minnet in sinen moet
marien hi hore hier naer
van hare someghe miracle waer
wilen so maecte constantijn
eene edele kerke scone ende fijn
in deere der moeder ons heeren
hi dede bringhen hare teeren
colummen groot scone ende diere
maer altoes in ghere manieren
ne constse die meester gherechten
hi ginc striden pinen vechten
daer jeghen maer en diedde niet
van pinen hi hem sere mesliet
so dat onse vrouwe te hem quam
in drome ende seide wes niet gram
nem uter scolen iii kinder
maerghijn in dine hulpe ghinder
met haerre hulpen sultu wale
die dinc vulbringen altemale
des maerghens so dedi dat
groot volc quam uter stat
gheent grote wonder te siene an
dat menech cm man
ne consten vulbringhen nie
dat vuldaden die kindere drie
snellike ende met cleenre pine
dus wart vulmaect de kerke fine
tote toletten in spaengen gevel
up onser vrouwen dach also wel
alsemen hare upvaert soude vieren
ende men in scoenre manieren
die messe vanden daghe dede
ende tfolc stont in sine gebede
riep daer ene stemme up dien dach
o wi leider o wi o wach
wat groter plaghen es dit
dat hier volc over een zit
die mijns soens tekijn draghen
int vorhovet ende sijns gewagen
alle daghe in hare gebede
enter jeuden verwoethede
onder hem regneren sal
dits mesprijs ende ongheval
die minen sone der werelt lecht
ende zalecheit der kerstijnre echt
mesprijs ende scande doen anderwerven
ende wilne echt metter crucen doen sterven
die meentucht ende andere liede
horden dat daer gesciede
maer die bisscop ende al die raet
vander stat te samen gaet
ende sijn dies over een gedraghen
dat si souken willen ende dorvragen
der jueden huus van alder stede
nerenstelike met groter wijshede
te siene oft si mochten vinden
dinc dies hem die jueden bewinden
dat onse vrouwe claghen mochte
so nauwe croopmen ende sochte
datmen een wassijn beelde vant
dat die jueden altehant
bespottet hadden ende geplat
bespuwet ende gegatsat
ende soudent hebben gecruust mede
ter lelicheit den kerstijnhede
alse dit daer die kerstine vonden
wraken si aldaer tien stonden
die mordaet uptie jueden
ende sloughense gelijc rueden
ende wraken die reene maghet
diet jammerlike hadde geclaget
in bisantia eene stede
was een van groter rijchede
ende wilde sijn van hoger namen
ende verdede al te samen
sijn goet ende sine scone rente
inder werelt parlemente
so dat sijn goet al overginc
ende hem ontsiende sine dinc
doe ghinc hi borghen ende leenen
te sinen vrienden meenech eenen
ende hilt ende verdeet oec mede
in eeren ende in hovescede
also dat hi no ghelt no vrient
noch kerstinen ghenen hadde gedient
also dat hi hem leenen woude
selfs eenen penninc van goude
eenen juede hi versochte
dien hi bat al dat hi mochte
dat hi hem iet leende indie hant
die juede eeschede eenen pant
entie kerstijn en hadde ghenen
no weder groten nochte cleenen
doe eeschedi borghe maer hi seide
voer mi en stonde indie beide
niemen dien ic levende weet
dune wilds nemen ghereet
te borghe alleene minen here
jhesum cristum dien ic eere
die juede seide hine wiste
no oec en kende jhesum criste
over god doch wetic dan
dat hi was een gherecht man
ende een propheete geefstune mi
ic wille dat hi dijn borghe si
doe sprac die kerstijn want hi ten worde
hier niet en es noch ter antworde
willickene di te borghe gheven
bider ymagien alse in sijn leven
ende eist dat ic breke dijn recht
ic wille bliven dijn eigijn knecht
nochtan so willic datmen hout
mi selven schuldich ande scout
die juede sprac si dan alsoe
beede te samen gingen si doe
met haren vrienden diet anscouwen
ter kerken van onser vrouwen
daer soe met haren kinde sat
die kerstijn man nam na dat
dat kindekijn bider hant
ende gaeft borghe ende pant
voer hem den juede vor dat gelt
die juede ontfinct ende telt
dien kerstijn tgelt metter vaert
die kerstijn sijn ghelt bewaert
an menegerande comenscepe
ende maectem henen met scepe
in verren lande ende vercoept
souct sijn vordeel ende loept
in fordsen in maercten harentare
ende coept weder ander ware
ende hevet sijn scip weder geladen
met harde menegen gewaden
ende binen dien dat hi tghent coept
ende hi harentare loept
omme te doene sijn bejach
so quam die gherechte dach
van te quitene dat goet
daer sijn borghe voren stoet
so dat hem int herte stac
ende alse waer een dach gebrac
ende hi was verre vander stat
daer hi schuldich was den scat
so sere hi hem omme dit ververde
dat hi nederviel up derde
alse een man die sterven woude
ende sinen zin verliesen soude
toe so lopen sine ghesellen
ende vragen hine wilt niet tellen
doch dat hi den toren verwan
ende sprac aldus hem selven an
wat diet omme niet gesorghet
hevet mi cristus niet verborget
hem salic leveren dat ghelt
ende doere mede dan sijn gewelt
des jueden schult dat hi geprant
ende deedse in eene scrine te hant
altemale no min no mee
ende leidse rechts indie zee
ghelt ende scrine hi beval
hem die zee maecte ende al
ende marien siere moeder
dits wonder dat alsonder roeder
also alse wilde die gods cracht
dreef verre waters in ere nacht
tote bisanten indie stat
voer des jueden huus dat sat
upten oever vander zee
des maerghens no min no mee
so ginc uut een knecht mettien
ende hevet dat scrinekijn versien
so dat hi die hant toestac
maer dat scrinekijn ontbrac
thuus es die knecht gelopen sere
ende seide dat wonder sinen here
die juede quam ende met cleenre pine
trac hi te lande die scrine
ende drouchse in huus ende heefse ondaen
dat ghelt nam hi ute saen
ende sette onder dbedde sine
ydel ende sonder ghelt de scrine
daer naer so verhort hi mare
dat die kerstijn comen ware
ende comanscepe hadde gebrocht
daer hi bate an hadde gecocht
ende es tote hem gegaen
gram ende erre sonder waen
ende sprac dusdaen wordekijn
ay hoe vray die kerstine sijn
dander seide twi spreecstu dat
die juede seide du heves gehat
mijn ghelt te dinen groten bejage
ende du en gholds mi niet ten daghe
dander sprac laet desen strijt
ic gaf di alt dijn wel te tijt
die juede sprac ic mach doen staen
dattu mijn ghelt heves ontfaen
maer dune coens dat niet gehouden
dat duut mi heves vergouden
die kerstijn sprac god selve allene
eis mijn ghetughe dins niet clene
die voer mi mijn borge was
coemt vort ende hort de waerheit das
ter kerken so sijn si gegaen
ende vele die daer bi hem staen
daer die kerstijn marien vint
ende in haren scoot haer kint
doe sprac die kerstijn here jhesu
alse gewaerlike alse du
gods sone best ende marien kint
ende du wets dware so ontbint
die waerheit altemale hier of
oft ic gedaen hebbe mijn gelof
dat beeldekijn sprac daert menich horde
du heves gehouden vorworde
daer tgelt in was die selve scrine
staet onder dbedde sine
den juede wondert als hijt hort
hine can geseggen jeghen dwort
maer dat juedscap heefti begeven
ende es vortmeer kerstijn bleven
bi orliens een stedekijn steet
dat avenioen hiet oft heet
daer die porters altesamen
hadden in deere der namen
marien ghemaect eene kerke
so dat si eens harde sterke
beleghen vanden vianden waren
ende begonsten hem vervaren
ende in die kerke liep met rouwen
beede die man entie vrouwen
voer marien ende baden
hare omoedelike ghenaden
dat beelde hebben si oec genomen
ende sijn weenende ten mure comen
ende settent up die poerte voren
om haerre vianden toren
ende omme dat soe die porte behoet
een die bachten dbeelde stoet
van binnen dede grote daet
ende hevet dien van buten gescaet
so dattene een van buten sach
entrouwen seiti dijn sterfdach
die es nu comen mordenare
dine wert nemmer geholpen van hare
die du waens datti helpen mach
soene heves macht up desen dach
ende schoot een quareel doe saen
onse vrouwe es upgestaen
ende rechte hare ende ontfinc
den scote vorden jongelinc
dander was vroe dien wel behaget
dattene also bescermt die maget
een quareel hi upleide
enten ghenen die mesprijs seide
onser vrouwen scoot hi doot
dese mare uteschoot
onder there men riep dese wort
onse vrouwe vecht over die port
den vianden wonders saen
hare wapenen hebben si afgedaen
ende maecten pays jegen die stede
selve ghingen si binnen mede
ende offerden offranden groot
oec beloveden si al bloot
dat si voerwaert meer en daden
up die stat nemmeer scaden
noch staet dat gebeelde daer
gherecht ende hevet over waer
in hem stekende dat quareel
ende sal alse langhe alst es gheel
een clerc was van haven rike
ende levede verweendelike
maer die ymmene van onser vrouwen
ende hare gedincnesse met trouwen
hilt hi vaste voer alle dinc
alse hi dordie kerke ginc
noch sorghe nochte besichede
noch oec ghene onlede mede
nochte verghetelhede en nam hem dat
hine knielde neder ende bat
ende seide des ingels vers daer na
ave maria gratia plena
ende daer na zalech si de lichame
die drouch cristus den soeten name
ende salech die borste die hi sooch
onse behoudere onse here hooch
so dat dese in een evel quam
ende hem wanhope den troest benam
ende dattene devel maecte so mat
dat hi tonge ende lippe at
ende so haddi sine ogen beede
hadde hijs gehat mogenthede
vanden ghenen diet hem benamen
lippe ende tonge was woch tsamen
ende was einselijc te scouwene an
want het was een onsinnet man
doe sach hi tsinen bedde staen
eene scone persone saen
het schijnt alsemen proeft om tware
alse offet sijn inghel ware
diene clagede aldus alleene
ay vrouwe der genaden fonteine
dits die dine gratie ende dine glorie
altoes hadde in sine memorie
dats die tonge die prijsde mede
dijns lachamen heilechede
entie dracht diere in lach
so menech jaer so menech dach
so dat hi cume indie kerke
dede ander eenege gewerke
laetstu die dine onberaden
wie sal den sinen staen in staden
doedijt niet moeder uutvercoren
want alle hope es verloren
eist dat die werelt onberaden
an di en vint ghene genaden
dese dinc die en sach
niemene dan hi die daer lach
in desen quam maria daer
die den haren altoes es naer
ende ontsculdegede hare mede
alse van haerre roekeloeshede
ten bedde daer die zieke lach
hare borste daer hi toe sach
stac soe den sieken inden mont
ende droepte daer in ter selver stont
den dau van haerre soeter melc
up siere lippen elc
ende up sine tonge mede
ende hi genas daer uptie stede
an lippe an tonge die was keytijf
ende oec over al sijn lijf
ende wart siere zinne ghesont
ende stont up ter selver stont
oec so togedi wel mede
dat god sine ontfaermechede
mettem daer hadde gedaen
want hi al verkeerde saen
van naturen ende van zeden
sijn goet gaf hi in goeden steden
ende hevet die werelt begeven
ende leedde vortmeer heilech leven
te sente michiels in bertaengen
staet in erc hogere montaengen
ene kerke in siere eere
daer vloyet hoghe ende harde sere
ende es versceden van anderen landen
alset ebbet machmen thanden
over toten berghe gaen
maer die vloet coemt dan so saen
ende loept oec mede so dapperlike
dat ors en es dat hare ontstrike
tote sente michiels feeste
so gingen daer mindste ende meeste
ter hogher tijt over dat sant
dat breet ende hart es ende vlac lant
ende alse si indie middelt quamen
was een wijf mettem tsamen
aerm ende met kinde swaer
ende men horde ruusschen daer
die vloet ende tfolc liep ende ran
alse oft waren verwoede man
dat wijf bleef alleene daer
want die gruwelike vaer
verwan also hare ghedochte
dat soe tselves niet staen en mochte
soe riep helpe met groten weene
maer elc was vor hem selven allene
want elc voer sijn leven siet
dies en achteds niemene niet
alse hare menscen troest ontfaert
riep soe up gode ende mesbaert
an sente michiele an onser vrouwen
liede diet oec van verren scouwen
ende stonden in sekere stede
hieven up die hande mede
ende riepen ane die moeder ons heren
maria quam haer selven teeren
also alse ghenen wive dochte
dat soe hare mouwe brochte
ende decte gheent vervaerde wijf
also dat an hare lijf
selves een dropel niet en was
maer indie seker stede soe genas
van eenen zone sonder vaer
tote dien dat ebbe was daer naer
ende soe mochte te lande gaen
dus quam soe ten berghe saen
haer anderen die indie vloet
alleene bleef ende te voet
dit wonder ende dese miracle sach
menech mensche updien dach
ene abdesse wilen was
die hare bewant al das
dat soe hare ordine wel helt
oec so dwanc soe alsemen telt
haer covent te houdene mede
hare regle na dien zede
maer want der goeder leven
dicken nijt heeft upgeheven
inder quader liede sin
die nonnen diere waren in
daer omme dat soese ter doget dwanc
wistens hare groten ondanc
ende pijnden omme haren scamp
hoe sise gebrochten in eenegen ramp
entie duvel die nacht ende dach
emmer indie laghe lach
die ghesellede hem oec mede
ander nonnen nidechede
so dat hi so verre gewrochte
dat hise in eene scande gebrochte
want dat soe bi haren drussate
wart met kinde dat was onmate
doch en liet soe clene no groot
soene dede dat dordine geboot
ende soe mede den nonnen dede
hare regle houden ende haren zede
ende waren sijs blide ofte erre
soe en lietse niet lopen verre
alsoe haers ghenesens was bi
die nonnen die waren onvri
worden dies an hare geware
ant gaen want soe wart te sware
so dat dese dinc wart cont
in haer alre ghemeene mont
alle ghemeene worden sijs vro
dat sise te wroegene wisten also
omme dat soe hem achter dede
dicken laten hare quaethede
lettren sijn thant gescreven
enten bisscop ghegheven
in wies bisscopdoem dat was
ende soe en wiste oec niet was
dat daer die bisscop comen soude
hare te proevene also houde
soe ontsach harde haer eere
die soe dicken wachte sere
alsoe wat en wiste doen
endse niet en liet gheroen
die sorghen diese altoos quellen
es soe in eere capellen
gegaen in hare heimelichede
alle daghe soe tselve dede
ende daer bat soe onser vrouwen
so soe best conste met trouwen
daer viel soe al nu indie bede
met lachamen met herten mede
met diepen zuchten ende met tranen
ghinc soe bidden ende vermanen
die genadeghe moeder ende maghet
dat soe hare aflaet bejaghet
van haren zonden ende bevrede
inder grotere scanden mede
in desen rouwe in dit mesbaren
es soe in eenen slaep gevaren
alse haer dochte van groter rouwen
aldaer sach soe onser vrouwen
met tween inglen comen te hare
diese troeste vanden mesbare
ende seide ic hore dine bede
ic hebbe di bejaghet mede
an minen sone van dinen zonden
aflaet nu te desen stonden
ende quitnesse van dire scande
die du nu ontsies voer hande
in dien slape soes ghenas
maria hiet den inglen das
dat si dat kint draghen souden
eenen hermite die dat houden
soude altote vii jaer
dhermite en woende niet verre van daer
dit hebben dinglen ghedaen
mettien ontwiec dabdesse saen
ende vant haer selven vanden laste
ontladen diese bant so vaste
soe dancte ons heren milthede
ende oec siere moeder mede
nu es die bisscop daer comen
ende hevet capittele ghenomen
ende ontboot dabdesse saen
soe quam indie capittele gegaen
ende ghereedde hare te sittene mede
vorden bisscop in hare stede
doe hi sach dat soe daertoe ginc
scalt hise seere omme die dinc
ende met fellen worden saen
hiet hise daer neder gaen
soe ginc danen alsemen hare hiet
entie bisscop hi ghebiet
ii clerken dat si gaen an hare
ende haers buux nemen ware
si ginghen naer ende proeveden
alse vele alsi behoeveden
tondersoukene van sulker saken
ten bisscop quamen si ende spraken
dat sise ombeschult van kinde
vinden inden ondervinde
nu waent die bisscop vanden lieden
dat si sijn verkeert met mieden
ende wille hem selven vander saken
eenen ondersoukere maken
ende doeter toe al dat betaemt
bisscop te doene die hem scaemt
hi vintse onschuldich der boeten
die bisscop valt hare te voeten
ende bidt vergeffenesse saen
van dien dat hi hevet mesdaen
ende alle dandere die haer lachter
hadden gesproken van achter
dien was hi gram ende dede gebieden
dat si uut dien cloester scieden
die abdesse die hare kende
schuldich wel van sulker scende
alse hare daden hare nonnen
al waser felheit met geronnen
hadde lievere dat soe seide
den bisscop die waerheit gereide
dan si souden sijn ontvoughet
diese daer hadden gewroughet
so dat soe hem te voeten vel
ende seidem waer ende niet el
van al dat hare was gheschiet
een wort sone decte soes niet
van wondere moeste benedijen
die bisscop der maget marien
dor wien dat god dat wonder dede
twee clerken sendde hi ter stede
ten hermite te vragene das
of dat kindekijn daer was
si voeren daer ende vonden
waerheit van dien kinde tien stonden
dhermite sprac dese dinghe
hier quamen nu twee jongelinge
die gaven mi dit nieboren kint
ende seiden het hadde mi ghesint
maria selve al over waer
ende hietent mi houden vii jaer
die clerken setten hem ten kere
ende telden dit al haren here
vroe was die bisscop ende liet
dat kint alse onse vrouwe hiet
mettien hermite vii jaer
doe ontfinc hijt selve daer naer
ende settet ten lettren ende wart vroet
ende van levene heilech ende goet
alse doude bisscop sijn meester staerf
waest sulc dat het verwaerf
den stoel sijns meesters ende met trouwen
dienet marien onser vrouwen
die hem enter moeder mede
sulke scone gratie dede
kinder ende scolaren jonc
alse up haren eersten spronc
speelden wilen vor ene kerke
alse noch dicken pleghen clerke
elc warp anderen eenen bal
nu waser een onder dandre al
die een vingerlijn oec drouch
dies hi weigher was genouch
een sijn lief gaeft hem up minne
doe ontsach hi hem daer inne
dat ment ontwee werpen mochte
in die kerke hijt doe brochte
of hijt ieweren besteden conde
dat hijt naden spele vonde
doe sach hi onser vrouwen staen
in eene ymagie wel ghedaen
dies hem harde wonderen began
om die scoenheit die hare lach an
neder knieldi up hare voete
ende sprac hare eene groete
ende seide te waren uwe scoenhede
gaet boven al ende boven hare mede
die mi gaf dit vingerlijn
up getrouwe minne fijn
dies utic mi haerre minne
ende wille u dienen vort met zinne
up dat ghijs danket mi
ende ic dies noch werdich si
dat ghi mi weder hebbet lief
mettien hi tfingerlijn uphief
ende staect andes ghebeelden vinger
dat no wijder was noch inger
entie vingher die stont hem recht
dat beelde alse oft antworde den knecht
so deetter een tekijn toe
want het loec den vinger doe
indie palme nederwaert
van wondere wart hi vervaert
ende riep totem allen besonder
die daer waren ende togdem dwonder
ende teldem mede te waren
hoe hi ter dinc hadde gevaren
si rieden hem die dit vernamen
dat hi der werelt uutte te samen
ende hi altoes niet en stonde of
hi en dade al sijn belof
so mochti vrient sijn met trouwen
jhesuse ende oec onser vrouwen
nu was die jongelinc sere rike
ende en horde niet wel gewillike
ende liet dat belof al liden
ende wilde ter werelt tiden
hi nam een wijf bider wet
so dat hi quam bi hare upt bet
ende hi quam in eenen vake
nu hort wonderlike sake
hem dochte dat hi gevoelde ende sach
dat tusschen hem enter bruut lach
onse vrouwe die maghet fijn
ende togedem dat vingerlijn
ende hem sine trouwe verweet
uten vake schoot hi gereet
ende taste al omme daer hi lach
omme dat beelde dat hi sach
maer hi en vant een twint niet noch
doch hilt hijt over een gedroch
echt viel hi in eenen vake
doe sach hi aldie selve sake
waer onse vrouwe vor hem stoet
ende toghedem wreeden moet
ende hem tanscijn hevet ontkeert
ende seide them hi wert onteert
omme dat hi hare hevet tebroken
die vorwaerde diere was besproken
die jongelijnc hi wart vervaert
vander maningen ende hi en spaert
langhere niet hine liet al varen
des nachts sloep hi woch te waren
in eenen cloestre wart hi begeven
daer hi leedde moenken leven
ende diendere der maghet marien
sire uutvercorne lievere amien
met trouwen sonder schult van wive
toten ende van sinen live
het was een scip mids in de zee
daer in pelegrimme mee
dan ander have in was geladen
ende wilden wilds hem god ghestaden
int heileghe lant van over mere
mettien quam hem eene dere
dat tscip inden bodem scurde
die stierman dat zeil aventurde
ende hevet den boot toeghescoten
die voerbaerste van alder roten
hevet hi mettem in ontfaen
ende liet dander volc daer staen
ende seide ghiheren clene ende groot
ghi siet voer u die doot
ende daer en es geen ontgaen
bidt gode dat hi moete ontfaen
uwe ziele want omme sine doot
sidi comen in deser noot
dit daden si so si best conden
ende in eere cortre stonden
sanc dat scip ende alle die liede
een bisscop sach dat daer gesciede
ende dreef rouwe ende jammer groot
omme siere gesellen doot
maer alsi ten boete ghinghen
die bisscop mettien edelinghen
ontfiel hem een man inde zee
van dien ne saghen si nemmee
alsi te lande wart dus varen
ende screien ende mesbaren
omme die verdronkene scare
sien si omme harentare
oft si ieweren saghen driven
die hare die si saghen ontliven
niet eenen en hebben siere vernomen
maer uten watre saghen si comen
tortelduven wit ende scone
die upwaert vloghen inden trone
dat hilden si over dat tekijn ware
dat die verdronkene scare
te hemele voeren indier gelike
te lande quamen die heren rike
ende alse die bisscop te lande quam
sach hi vor hem ende vernam
den man ontgaen vander doot
die tusscen den scepe entien boot
daer sijt saghen ginc te gronde
sere hem wonderen begonde
ende warens vroe ende vrageden saen
waer bi dat hi ware ontgaen
hi sprac doe ic int water scoot
aneriepic te miere noot
maria met minen monde
ende also roepende gingic te gronde
maer die moeder der ontfarmechede
die altoes ghene vergetelhede
te hem waert en can gedraghen
die omme hare doghet gewaghen
hevet mi met haren mantele gedect
ende uten watre hier getrect
alle diet horen loven ende lijen
upter moeder gods marien
enen abt gheviel oec mee
dat hi indie baerdsche zee
met eenen sere swaren tempeeste
begaen was tellet die jeeste
so dat si alle sonder blijf
ende elc sorgede omme sijn lijf
elc riep up sinen sint
dien hi kent ofte mint
entie elc waende dat machten meest
hadde inder zee tempeest
alse dabt siet dat elc roept eenen
nu den groten nu den cleenen
ende niemene roept min no mee
andie sterre vander zee
sprac hi u roupen wat saelt dogen
an die gheene die minst moghen
daer up roepti alden dach
ende hare diet al vermach
daer an leghet niet u moet
hets waer hets goet dat ghi doet
bet aneriepti waerdi vroeder
der ontfaermecheden moeder
doe riepen si alle daer ghemene
an marien der maghet reene
dat si haers ontfaermen soude
selve die abt also houde
riep an hare met allen crachten
nochtan dat hi binnen ii nachten
gherust en hadde groot no cleene
ende gheten dan een appel allene
hi begonste in die zee
te singen felix namque
mettien verse daertoe also
dats ora pro populo
sine moenken songen mede
cume endden si haer gebede
upten mast en stont openbare
een licht oft eene tortijtse ware
dat dat scip verclaerde met allen
entie storm was tevallen
die zee wart slicht ende onse vrouwe
brochtse te lande sonder rouwe
in dat vorbouch van noyoen
was een joncfroukijn aerm in sijn doen
die met spinne metter hant
hare lijfnere sochte ende vant
eens up onser vrouwen dach
alse hare boetscepe gelach
alse hare dinghel gabriel
anebrochte dat smaecte so wel
so soudsoe spinnen ende dede quaet
ende daer soe nette haren draet
claf hare die draet daer ter stede
an tonge ende ane lippe mede
so dat hare die leppe swal
entie tonge dat soe naer al
hadde verloren hare tale
die mont mede altemale
was met spuwe al omme bescumet
want die nature die dat rumet
was hare altemale ontfaren
screyen moeste soe ende mesbaren
alse die en wiste wat doen
men lededse in noyoen
tsente eloye es hare geladen
omme te biddene genaden
maer daer en vant soe negheene
doe gingen si alle ghemeene
ter hoeftkerken onser vrouwen
hare te biddene met trouwen
aldaert menech sach tier stat
die oec mede vor hare bat
aldaer ontbant hare lippe ende tonge
entie aerme dierne jonge
hevet onser vrouwen geheert
ende es gesont thuus gekeert
een keyser te rome was
dien onse here jonste das
dat hine brochte teenen wive
edel van zeden ende van live
entie scoenste diemen vant
noch en gheenen oncusschen bant
sone drouch soe in haren zinne
maer gherechte huwelix minne
den keyser quam wille an te waren
dat hi verre wilde varen
visiteeren heileghe steden
omme te doene sine ghebeden
ende dat bi sijns wijfs gemoede
sijn lant liet hi indie hoede
sinen broeder dien hijt beval
die zin ende herte leide al
ane die scone keyserinne
doch ontecti sine minne
der vrouwen diene al ontseide
maer so naer doch hijt haer leide
dat soes qualike conste ontgaen
ende soe dede hem verstaen
dat soe soude doen sinen wille
hier binnen dede soe maken stille
eenen tor daer soe in dede
twee jongelinge ende daer mede
twee joncvrouwen die dienen souden
den swagher daer wilsoene in houden
ende men hem met eere line
uphale die lijfnere sine
nu quam die dach dat soe behiet
te doene den jongelinc dat hi riet
dies hi vro was ende blide
hi ghinc voren also betide
ende alse hi binnen der dore was
sloot soene daer binnen ende liet das
niemene dan hare den slotel draghen
rome was in ghenen daghen
in goeden payse ende in vreden
ende dat al bi haerre wijsheden
die keyser merrede jare vive
so dat mare quam sinen wive
dat hare here quam int lant
soe waes vroe ende dede te hant
die baroenen jegen hem varen
den swagher liet soe uut twaren
onversien want soe woude
dat hi den broeder groeten soude
so dedi oec eer dan die vrouwe
die keyser sprac nu sech up trouwe
broeder twi bestu dus gedaen
here seghet hi sonder waen
dit hevet gedaen u quade wijf
die niemene heeft ontseit haer lijf
ende mi wilde soe daertoe mede
bringen te sulker quaethede
ende omme broederlike trouwe
slotic mi vor die quade vrouwe
in eenen tor tote nu
ende come aldus jeghen u
alse die keyser horde die mare
dies hi niet en was in vare
viel hi in ommacht uptie erde
doe hi bequam ginc hi ten perde
ende reet vort des dages daer naer
quam jegen hem al sonder vaer
die keyserinne die niet wiste
no clene no groet van desen twiste
ende also helsen waent haren here
slouch hise int ansichte sere
ende riep ii knechten ende seide spoet
dit quade wijf neemt ende verdoet
int wout daert niemen en weet
si ledense int foreest gereet
omme hare te gevene de doot
maer die scoenheit was so groot
dat si droughen over een
dat soude sijn haer negheen
hine soude eer daer sijn met hare
eer dat soe ontlivet ware
so dat si an hare vinghen
ende wilden hare vuulhede vulbringen
maer soe sach te hemele waert
ende roept up gode ende mesbaert
up onser vrouwen riep soe mede
so dat geviel ter selver stede
dat een edel man daer leet
die hare horde driven tleet
die met geselscap dat hi brochte
die apostelen te rome sochte
ende alse hi horde dat ghescal
reet hire toe ende dandre al
ende saghen die eerlike persone
van knechten handelen onscone
ende sloughense beede gader doot
der vrouwen vrageden si welke noot
datse brochte daer ter stede
soe decte hare werdichede
ende leide te samen hare hande
ende bat dat hise uten lande
mettem voere ende soe na desen
sine dierne moeste wesen
dit dede die here gerne te waren
ende soe es dus mettem gevaren
des mans vrouwe heefse ontfaen
lievelike ende beval hare saen
hare eighine kint dit was haer mare
ende soe hilt alst haer kint ware
spel ende feeste plach soe te spaerne
indie kerke was soe ghaerne
maer die duvel volgede haer naer
ende heefse mede gecort aldaer
nochtan omme niet hijs began
want hine wanre altoes niet an
een ridder was daer inden love
die minde dese vrouwe van love
ende ginc hare an met scoenre tale
met belove scone ende wale
om te hebbene sijn gevouch
soe sprac soe mindene genouch
reinlike alse den broeder haers heren
maer anders en waerre geen keren
alse hi siet dat niet bespeeft
so peinst hi nauwe ende beweeft
dat hi sulke dinc mach vinden
dat hi moghe dat wijf scinden
dat mense dode oft verdrive
nachts so stont up die keytive
daer soe sliep ende dat kint mede
dat hare up getrouwechede
bevolen was ende morderde tkint
ende leide tmes so datment vint
in haer bedde up dat ment souct
te bedde gaet die man vervlouct
ende dat bloet vanden kinde mede
ende liep onder hare ter stede
soe wart ontwake daer soe lach
ende soe riep keytive o wach
die moeder stont up entie vader
ende dat inghesinde algader
ende vinden tkint bi hare doot
ende tmes bi hare van bloede root
lichte machmen geloven das
dat groot rouwe ghinder was
ende hi die mordenare mede
weende ende maecte serechede
ende wilde die vrouwe hebben doot
diere af en wiste clene no groot
hi sprac du heves dit wijf ontfaen
diemen soude hebben verdaen
in anderen lande om hare mesdaet
men bernse dats mijn raet
maer die here die verboot
datse niemene en sloeghe doot
scipliede ontboot hi te hande
diese voerden in vremden lande
aldus moeste soe sceden dane
ghesletens haers latende trane
ende ginc te scepe alse die soude
varen so waer so men woude
alse die scipmanne in de see quamen
ende si hare scoenheit vernamen
spraken si an hare lude ende stille
of soe wilde doen haren wille
maer daerne diet ghene bede
want soe minde suverhede
si seiden nu kies deen vanden tween
du moets met ons sijn over een
of sonder twifel over bort
die vrouwe sprac vorwaer dat hort
dat ic lievere hier verdrinke
dan ic mine suverheit minke
die scipmanne sien dat aldus staet
ende keerden anders haren raet
dat sise upsetten tien stonden
daer si eene hoghe roedse vonden
daer soe al dien nacht alleene
sonder slaep was groot of cleene
van screiene ende van vastene mat
alse die binnen drien daghen en at
indie dageraet quam haer an
een slaep dat haer vaken began
ende onse vrouwe quam te hare
die troost es van allen vare
ende der glorien coninghinne
met bliden anschine daermen inne
alle bliscap mochte scouwen
hoghe sprac soe ter vrouwen
omme dattu heves sekerlike
omme die trouwe van huwelike
vele ghedoghet ende gedraghen
nu meer vort van desen daghen
sal die coringhe van di scheden
ende du salt dijn lijf met payse leden
ende donrecht dat di es gedaen
dat wert openbare saen
nem onder dijn hovet dat cruut
wie so es lasers andie huut
ghevet hem drinken in miere namen
hi gheneset alte samen
die vrouwe ontwiec met desen doene
ende was vro vanden visioene
ende las dat cruut daer updien dach
dies ghelijc soe noit en sach
ende hevet haer handscoen afgedaen
entie beede ghevullet saen
omtrent mestijt quamen daer
scipliede diemen waent vor waer
datse onse here ghinder sende
soe riepse alsoe tscip verkende
ende hem ontfaermde dat so scone
ende so edelike persone
was in so swaerre aventure
si voerdense in een lant tier ure
daer soe enen lazersen sach
daer vele eiselijcheden an lach
ende soe gaf hem drinken met wine
vandien heileghen crudekine
indien name van onser vrouwe
ende hi genas van sinen rouwe
haer name ginc harentare
also dat oec quam die mare
indie stede ende indie port
daer hi woende die vermort
sijn neve hadde in haren aermen
nu mochts elken mensce ontfaermen
so dore packers was die ghone
vele bat men hare omme tghone
eert diet datmen omme haer sent
doch so quam soe al ombekent
haer here bat up ghenaden
dat soe den broeder stae in staden
men sal hare geven dat soe heest
ic doe sprac soe ende aldermeest
dit up eene voerworde
dat hi segge van worde te worde
alle dinghe hier ter stede
voer hem vii die hi oint dede
men maecte vast die dinc tien stonden
die zieke seide vele zonden
maer altoos die quade mort
ne dorsti niet bringen vort
doe seide soe mine medicine
es an di verloren pine
houtstu eneghe dinc behuut
doe sprac die broeder brinc al uut
dattu mesdaen heefs groet ende clene
mettien so wart hi in weene
ende seide die mort vanden kinde
doe sprac hi die de vrouwe minde
dattem tferlies noch also groet
vanden wive ware alse van skints doot
doe wilde soe daer haer selven melden
ende seide quaet met quaden ghelden
ne willic pleghen te gere stont
mettien maketsine gesont
die here bat dat soe ware bleven
hi wilde hare teenen manne geven
den broeder dien soe hadde genesen
ende soe sprac dit mach niet wesen
ende soe es danen ghevaren
ghenesen die lasers waren
ende te rome indie stede
al ombekent van hem allen mede
des keysers broeder was lasers mede
dat die wrake ons heren dede
so dat hem ant leven ghinc
doe was daer omme dese dinc
die vrouwe gehaelt al ombekent
om hem te beterne sijn torment
so dat soe sprac van desen man
daer nes geen genesen an
hine segge sine mesdaet ter cure
voerden paues entie senature
vorden keyser ende voer hare
doe seidi met groten vare
hoe hi belooch die keyserinne
die keyser was na uten zinne
ende riep ay mi aerm keytijf
hebbic dus verloren mijn wijf
ende alle die dit horden mede
weenden ende dreven jammerhede
ende meslieten hem om die vrouwe
maer soe sachte haren rouwe
alsoene al hadde genesen
ende seide weest in payse van desen
ic bem daer ghi omme mesbaert
die bliscap die ghinder waert
ne mochte getellen geen man
die keyser die wildse dan
teere vrouwen neemen ende te wive
maer soe bat hem dat die dinc blive
want soe belovet hadde onsen here
man te kenne nemmermere
ende bat den paues ende andere man
dat sijs hare geholpen dan
dus es soe der werelt ontronnen
ende begeven daer met nonnen
daer soe gode ende onser vrouwen
diende wettelijc ende met trouwen
te rome so was hier te voren
een man rike ende wel geboren
ende hadde een wijf des gelike
edel sere ende daertoe rike
alle dinc quam hem wel int gevouch
els dan die vrouwe geen kint en drouch
an gode hebben si hem ghekeert
ende sine aerme gherne geheert
dat hi hem gave een kint
ende god hevet hem toeghesint
ende teersten dat wart geboren
keerde in feesten al die toren
entie vader hevet vermint
also sonderlinge dat kint
dat die lieve sonder mate
verduwede die karitate
ende liet achter alte sere
gode te dankene vander eere
somwile bepensdem die man
ende keerde tsinen weldaden dan
ten lesten dedi gode belof
te stane der werelt of
ende te vaerne in eene wostine
ende met herten ende metter pine
gode te dienne tsinen live
maer die bant van sinen wive
dwanckene dat hi metten rechte
ne conste gecomen uter hechte
dies hem gheorlovede ongerne
ende seide want mij swaer tonberne
dat geselscap es van di
up eene dinc getroestic mi
dattu vor mi kies die gods minne
ende anders niemen in dinen zinne
want oec van gode coemt dit belof
so sceldic di quite hier of
alleene dat ic in dinen zinne
bliven moet met reender minne
deser dinc waren si bede vro
die vrouwe plach vort also
der aermer een deel te bet
omme dat soe was ombeslet
maer dat kindekijn ghewies
ende moeste der mammen dor dies
onberen want so verre quam
die vrouwe gheent kint met hare nam
te spisene te beddene ende helt
weeldelike alsemen telt
nachts sliept bi hare ende het sat
sdaghes altoos met hare ende at
ende omme dat vleescelike minne
dicken verblent des menscen zinne
so ghesciede sulke scende
dat dat kint die moeder bekende
ende dat soe met kinde waert
alsese die dracht hevet verswaert
viel soe wel naer in wanhopen
nochtan bleef die hant open
in aelmoesene in dogheden mede
ende dicken was soe int gebede
hier binnen so quam die dach
dat soe der droever dracht gelach
ende cume waest ter werelt comen
soene hevet hem dat lijf genomen
ende waerpt in ene proveie daer nare
omme dat der werelt niet wert mare
nu heefse die dievel ghevaen
indie ziele ende wilse saen
voer aldie werelt doen verderven
ende jammerlike dode sterven
dus maecti hem alse enen clerc gedaen
ende so henen te rome saen
ende so te hove omme dese mare
die grote heren wordens geware
ende vrageden wie dat hi si
een clerc sprac hi ende oec es mi
cont harde meneghe scrifture
ende oec wetic wel ter cure
te vindene verstolen goet
hier af bem ic sere vroet
dus quamen hem vele liede an
ende hi berechte elken man
so dat alle die dieve thant
afstaen moesten ende rumen tlant
dus gewan hi vanden heren
werdicheit ende vele eeren
alse hi sinen tijt versach
sprac hi dus up eenen dach
anden keyser ende andie heren
wildi so soudic u leeren
ende cont maken eene dinc
noint keyser noch coninc
sone horde dies ghenoot
wapene dat niet al nes doot
rome die stat oft verdronken
oft metter lovien versonken
hier te voren in langere stonde
want so dorperlike sonde
es ghevallen te rome binnen
een wijf ghelijc ere godinnen
die hier heeft so goed eene wort
die hevet haer kint vermort
dat soe wan an haren sone
hoe mach god ghedoghen tgone
dit wort hadde onwert hem allen
ende seiden ries laet staen dijn callen
want wi alle dit beghome
houdense over die beste van rome
dit es sprac hi dat ic vermoede
maer come vore de vossine hoede
ende men make up de maerct een vier
ic does haer lijen of ic wille hier
dat men mi werpe inden brant
dat dochte den keyser recht thant
ende hiet datmense soude halen
om antworden te derre talen
men haledse met derre tale
ende teersten soe quam inde zale
eist jeghen hare al upgestaen
entie keyser deedse saen
bi hem sitten alse hi woude
ende hiet datmen daer swigen soude
ende hevet hare voren gheleit
wat die meester hevet gheseit
ende hiet dat soe dade onscout
ofte lijede sulker ongedout
soe die vroet was ende wijs
sprac omme dat dese mesprijs
swaer es diemen mi over leghet
so eeschic of dat recht geweget
datmen mi gheve raet ende dach
dat ic mi ontsculdeghen mach
dus wart hare verste ende dach gegeven
up alle menschen die leven
ne trooste soe niet van enen baste
maer an gode hout soe haer vaste
ende dat was met berouwe groet
omme te comene uter noot
tien tiden wi lesent dus
was een paues hiet lucius
te sinen voeten dat soe quam
entie dinc die hare mesquam
hevet soe hem gebrocht al vort
soene dectes niet een wort
ende bat hem van derre wonde
medicine thaerre ghesonde
hi diese sach in berouwe groet
ontfaermde haerre groter noot
hi trooste hem der gods genaden
ende seide hi soude hare beraden
dochter sprac hi weene al mate
gods ons heren caritate
sine miltheit uptie zondaren
ne mach verblenden no vervaren
al die quaetheit die mach wesen
die hem berouwet dan van desen
hem es alle grootheit cleene
pieter ende magdaleene
alse hem berau hare mesdaet
hoe saen waersi in heilegen staet
ic radi vor recht ersatrie
dattu die moeder gods marie
eers ende an hare roeps genaden
want soe hevet al beraden
soe es vandien sondegen de sake
niemene hevet haers oec brake
die met ongheveinsder herte
an hare roept in sine smerte
in wille u niet te sere laden
want mine mages nu niet gestaden
maer pater noster si nu te desen stonden
absolucie van dinen zonden
met desen worde met derre tale
was dat wijf getroest doer wale
ende bat onser vrouwen marien
dat soese moeste bevrien
vanden viant diese anespreect
ende vander zonden die utebreect
ter werelt inder lieder mont
die dach quam die niet en stont
ende soe hevet hare vriende genomen
ende es aldus te hove comen
haer troost hare hope was sekerlike
an marien van hemelrike
noch soene begafse oec niet mede
die moeder es der ontfaermechede
die haer zuchten hevet bescouwet
entie mesdaet die haer rouwet
maer ongesien aldaer ter stede
met haerre jeghenwordichede
was soe aldaer int ghedinghe
ende bescermedse sonderlinghe
dus quam int dingehuus gegaen
die vrouwe ende wille te rechte staen
daer soe wart ontfaen met eeren
vanden keyser ende vanden heren
doet al sweech wijf ende man
sprac die keyser den clerc an
sie hier twijf nu sprec dan
daer die redene omme began
ende daer du af heves gheseit
onghehorde dorperheit
die valsche clerc sach ende dochte
wie die vrouwe wesen mochte
ende seide dese es hare ongelike
hets eene andere sekerlike
doe seiden si alle sech dine wort
neen sprac hi die de quade mort
dede ende dat overspel
en es dit niet dat wetic wel
dese es scone heilech ende claer
ende vul dogeden over waer
in dar niet spreken het moet wesen
maria hevet met hare gewesen
ende hoetse al noch voert an
mettien so seindem elc man
entie duvel hi voer dane
alse een rooc te scouwene ane
alle sijn si vro diet scouwen
ende benediden onser vrouwen
entie vrouwe die bleef vri
ende ghewan in rome daer bi
van deser saken grote name
dus genas soe der blame
het was een pape in eere stede
die eer dor ghelt dan dor gode dede
vul van goede vul van zonden
in werelt eere sere ontbonden
dese hadde in siere cure
eenen edelen te ghebure
die rike was ende oec mede
eene vrouwe sonder rijchede
eene aerme weduwe dese twee laghen
up haren ende ende saghen
datmen tgelach moeste betalen
elc bat om den priester halen
die priester hi wart ontboden
dat hi quame te sulken noden
ende horen wille den riken
moengen ende met olie bestriken
entien zieken bevelen gode
ghewar was hi mettien bode
alse die tscaep minde alleene
om die wulle maer groot no clene
sone achti noch en hadde ghere
hoe hi hem den wulf verwere
thant ghinc hi indie zale
ter camere in also wale
daer die rike sieke lach
in bont in graeu alse hi dit sach
sprac hi hier si pays ende vrede
maer dit was omme niet een bede
daer sach hi staen lieden vele
die grote priselike bispele
smekende spraken vanden man
maiseniede ende kindere daer an
die beweenden haren here
doch so was daer sulc die mere
minde tgoet dan die daer lach
al maecten si buten gheclach
die mont riep wapene groot
therte bat al omme de doot
die pape vragede ende hi las
ende nam bijechte sulc alsoe was
hi sat hi smeecte al dat hi telt
es algader omme ghelt
hi troost hi vraghet waert hem meest si
ende maect den man met talen vri
die nochtan al onbewaert
moet onder des duvels swaert
entie quade valsche propheete
smerdene met sinen beheete
den verdoemden riken man
daer gheen behout en was an
hier binnen so quam een saen
vander aermer weduwen gegaen
ende bat hem dat hi quame ter noot
want soe laghe up die doot
maer die pape ne antworde niet
want hi al upten riken ziet
maer die dyaken die bi hem stoet
die sprac dus in sinen moet
hets grote zonde tonsen behouf
entien wive vrese grouf
eist dat dese aerme weduwe ent
sonder bijechte ende sacrament
so dat hijt sinen here seide
die hem dese antworde anleide
snuedel lettel ghi ghevroet
dat dese edel man ende goet
alleene moet varen hene
omme eene oude verlevede quene
doe antworde die dyaken
here en belghet niet der saken
wildi ic gaesse visenteren
gaet henen sprac hi wien maecht deren
die dyaken hevet genomen
ons heren lachame ende es comen
daer die aerme weduwe lach
an hare en was geen bejach
aerm van goede van deugeden rike
ende si lach ontfaermelike
up derde ende een lettel stroes daer mede
maghere ende verhongherde lede
cume was hi binnen comen
dat hi ghinder hadde vernomen
dat huus ingelen al vul
aldaer dat wijf lach int mul
enter moeder gods marien
metter mageden compaengien
sach hi aldaer dat soe steet
ende drogede der weduwen dat sweet
met eenen cledekine sere wit
alse die dyaken sach dit
stont hi ende wart wonderende sere
aldaer hi brochte onsen here
knielde maria ende al hare scare
ter erden neder vor jhesum dare
ende teerst dat si up waren gestaen
hiet soene coenlike ingaen
ende oec so maectene daer mede
onse vrouwe een sitten ter stede
ende hietem dat hi sitten ginghe
hi sat ende horde die dinghe
die de weduwe hem doe seide
hi bijechtedse sonder beide
ende gaf hare den lachame ons heren
ende las over hare gode teeren
salme ende beval die ziele
gode ende sente michiele
vroe ende blide metter vaert
ginc hi srijcs mans huse waert
teersten dat hi binden huse quam
sach hi ghinder ende vernam
swarte catten sonder waen
om des rijcs mans bedde staen
entie zieke sachse mede
met groter vervaerlijchede
ende lach ende riep al over luut
jaghet die catten die catten uut
ende helpt mi si sullen mi scoren
een duvel gelijc swarten moren
quam met enen hake tien spele
ende stac den riken indie kele
entie ziele vliet ende bevet
alse die en ghenen troost en bevet
in al die daet die soe keytive
dede binnen haren live
entie doot die ginc hem an
die moer brieste ende dander stan
ende hi trac hem dien haec uut
doe gaf dander een swaer luut
ende gaf up den droeven gheest
doe quamen daer andere duvelen meest
die ghene ziele sere sloughen
ende danen sleepten ende droughen
indien donkeren pitte groot
in die euwelike doot
alse die dyaken dit sach
langhe hi in ommacht lach
maria verbaerde hare daer
ende troestene in sinen vaer
so dat hi them selven quam
ende beter leven anenam
dan hi te voren hadde geploghen
onser vrouwen ende gode den hogen
dancti alre ghenaden
ende bleef voert in weldaden
tote cleermont in alverne
was een bisscop die niet gherne
sinen tijt verloes in idelheden
onser vrouwen in suverheden
ende jhesum cristum haren sone
diendi ghewillike die ghone
eens ghinc hi in sente michiels kerke
met vele lieden leeke ende clerke
in eenen winkel alleene staen
sine herte heefti te gode ondaen
die bisscop hiet bonitus
die dienst nam ende aldus
doe ginc tfolc groot ende cleene
maer hi bleef staende alleene
ende gesloten oec daer in
dies was hi bouder in sinen zin
ende bleef vaste in sine gebede
met herten ende met zielen mede
eene stemme hordi inden trone
alst ware recht een liedekijn scone
mettien eene claerheit quam
eene russchinge hi vernam
alse of groot volc daer quam gaende
mettien sach hi daer al staende
waer onse vrouwe quam marie
met eere uutclaerre paertie
van zielen ende van inglen inne
ghelijc alse eene coninginne
die coemt met enen groten here
ende zongen met groten ghere
ende onse vrouwe die sanc mede
eere ende lof der godlijchede
mids dorden choer ginc die schare
ende alsi quamen ten outare
vragedemen wie messe singen soude
maria antworde also houde
hier es bonitus die bisscop goet
hi eis wel wert dat hise doet
alse hi dit horde wildi vlien
noch machmen daer tekijn sien
hoe hi wech tart inden steen
oft hi en hadde hartheit gheen
doch so was hi daer ghesocht
ende voer onser vrouwen brocht
ende gheghaerwet ende gedaen
messe ghinder aneslaen
die hi eerlijc daer dede
onse vrouwe danckets hem mede
ende gaf hem teenen juwele rike
een cleet gemaect in hemelrike
dit machmen sien ende niet te scerne
tote cleermont in alverne
want men toget daer den lieden
ende niemene en can bedieden
hoe men dat gemaken mochte
wit ende licht eist ende sochte
naer desen bonitus so quam
een ander diemen te bisscoppe nam
die ongelijc was sinen voersate
hi vermat hem te siere ombate
iet dies gelijcs te winne mede
up dat hi sine ruste dede
in sente michiels kerke daer
ende dit wildi proeven waer
daer ghinc hi in dronken ende sat
ende also bleef hi daer ter stat
slapende alse die wijn geboot
doch sciet hi danen sonder noot
want doe hi in wake waert
hine wiste hoe hi quam an de vaert
maer hi vant hem sonder scade
in sijn selves kemenade
dus wart die dulle prophete
bedroghen bi sinen gheheete
ende leerde met omoedicheden
gode te soukene ende met beden
in ostervaus bi awenchijn
woende een aerm mannekijn
eens soudi dor een dorp liden
ende een steen lach tsiere ziden
daer hi sinen voet an stac
ende met torne hi dit sprac
in sduvels namen over een
so was daer gheleit die steen
thant quam hem daer an groet leet
want gelijc dat men water heet
hem int anscijn hadde gegoten
wart hi daer te hant gescoten
so dat hi vorder en conde gegaen
uut sinen ogen so droep saen
so vele waters dat hi van dien
een twint meer en conde gesien
thuus ledemen hine const gedogen
daer verloes hi een sire ogen
so dat hem dat anscijn zwal
ogen neuse mont ende al
ten vierden daghe wart altemale
sijn anscijn eene rode ghale
so datmen waende al openbare
dat hi al puur pakers ware
daer naer ginct vort ende weder
tevel al toten voeten neder
ende hem vercrompen alle die lede
so dattem die hielen mede
vercrompen anden ende waren
menech leet menech mesbaren
dogedi ende verloes oec mede
dat ghevoelen an al die lede
men moesten draghen telker stat
daer hi soude doen dit oft dat
sijn huuskijn stont ander strate
daer lach hi ende bat der karitate
vanden lieden diere leden
ofte ghinghen ofte reden
ende hi was in swaerre hoeden
van evele ende van aermoeden
nochtan in al sijn rouwen
lovedi gode ende onser vrouwen
ende bat over die ghene mede
die hem daden hoveschede
hi vaste hi clagede sine zonden
daer voren bat hi tallen stonden
alse die tijt quam ende god woude
dat hi sijns ontfaermen soude
teenen paschen alst soude sijn
hordi te awenchijn
mattene luden ende metter vaert
keerdi thovet darewaert
hi boot die hande die hi allene
roeren mochte ende niet de bene
so siet hi ene eerlike persone
van eere vrouwen dore scone
edelike ende wel ghecleet
dien verdochte sijn grote leet
ende sine grote verduldichede
ende seide wet dat dine bede
voer gode gehort sal sijn
doe di draghen tawenchijn
voer tgebeelde marien der maget
ende bidt hare dat soe dijns gewaget
god die sal di helpen saen
dit hevet ghene man gedaen
ende ghenas daer up die stat
van alre dinc die hem messat
ene jodinne lach hier te voren
in aerbeide alse wijt horen
so swaer ende daertoe so onsochte
dat hare niemen gehelpen mochte
men beidde alleene om die doot
mettien in hare pine groot
quam up hare van boven een lecht
ende eene stemme daer ute recht
die seide roep an marien
jesus moeder soe sal di vrien
dat licht voer wech maer dat wort
hevet hare therte so dorbort
met goeder herten ende wel beraden
riep soe an marien genaden
thant so gaf hare onse vrouwe
eenen sone alsonder rouwe
die juedsche wijf die bi hare saten
horden dien name dien si haten
ende wildense morderne om dat wort
maer onse vrouwe halp hare vort
dat die wijf dat lieten wesen
ende alse die vrouwe al was genesen
vloe soe ter kerken ende haer kinder
ende ontfingen dat doepsel ghinder
tote spieren upten rijn
es een gebeelde scone ende fijn
in onser vrouwen eere geset
daer quam een wijf ende haer kint met
ende soe knielde ende bat
hare kindekijn stont vor hare ende at
ende sach upt scone jhesueel
doe braect van sinen brode een deel
ende boot dien beeldekine daer na
seit in sijn duutsch pappa pappa
dat beeldekijn begonde weder
spelen jegen dat kindekijn daer neder
ende seide du sult pappen met mie
alse leden sijn der daghe drie
die moeder horet ende wart versaget
ghere wort soe ghewaghet
eenen ouden canoenc vanden chore
die seide goet wijf nu hore
hout dijn kint tote an dien dach
want dijn niet langer sijn en mach
den kinde quam die rede te hant
ten derden dage men dit waer vant
want jhesus voeret met hem
onder die kindere van bethlehem
een wijf was die enen andren wive
haren man nam als eene keytive
nochtan alsoe ter kerken ginc
plach soe emmer eene dinc
wat besicheden hare over lach
alsoe onser vrouwen sach
so sprac soe des ingels groete
so soe best conste met goeder moete
haer amijs getrouwet wijf
dien vernoyede haer lijf
om dat soe sach haren man
tander wijf hem trecken an
ende hadde geent wijf sere leet
nu soe el wat doen en weet
keert soe hare an onser vrouwen
ende bidt leet ende vele rouwen
over twijf an die gods gewout
die hare haren man onthout
alsoe haren wille al
waent dat men hare doen sal
hevet onse vrouwe hare verbaert
an hare die wrake begaert
wat bidstu sprac soe over dit wijf
an mi wrake up haer lijf
in dar hare doen ghene plaghe
want soe groet mi alle daghe
metter uutnemender groete
die mi boven alle dinc es soete
doene dorste gheent wijf niet soeken
an onser vrouwen meer met vloeken
ende ghemoete dat wijf up enen tijt
ende sprac alse hare gaf die nijt
ay vule vrouwe dorper ende quaet
wat ghi mi al leets beraet
dat ghi mi neemt minen man
dien ic metter wet gewan
nochtan en scuwedi mi niet
hoe gherne dadic u verdriet
want ghi neemt mi alle daghe
mine bliscap dats mine claghe
ic hadde eenen troost alleene
op marien der maghet reene
om mi te wrekene dien toren
maer dien troost hebbe ic verloren
soe seide mi sone mach geen wee
an di doen omme dattu ave
alle daghe voer hare spreex
daer du den toren al bi breex
dander seide vort hier naer
hout van mi over waer
dat ic di late dinen man
nemmermeer comickere an
ende vortmeer van deser stede
so belovic suverhede
hare die mi ghenade dede
om so cleenen dienst oec mede
dus stont deen af siere sonde
dandere vort van ghere stonde
hadde haren man quite ende vri
bi onser vrouwen ghenasen si
het was een man edel ende rike
ende nochtan sekerlike
jegen die aerme milde ende sochte
des den duvel sere verdochte
ende dede an eenen lachame
van eenen die in deuwelike blame
verdoemt was omme sine sonden
ende quam te hem te dien stonden
ende hi hevetene over enen knape gehuurt
die gheene dient ende besuurt
meer dan dander vii knechte
so dat hi alle sine dinc berechte
ende hi hem te hoedene beval
een huus daer hi in leide al
die zieke die hem quamen toe
omme dat hi hem hare noot vuldoe
maer altoes pogedi ende dochte
hoe hi den here bedriegen mochte
waest upt water waest upt lant
maer die duvel die en vant
wech no sake tijt no stonde
dat hine belopen conde
also haddi hem bewaert
met weldoene alsonder aert
so verre ginc van hem de mare
dat vele lieden quamen dare
te besiene den milden man
so dat een bisscop zin ghewan
dat hine mede wilde sien
die wel was ontfaen van dien
maer die viant haddene vernomen
ende en wilde niet te voren comen
ter maeltijt vraget die here das
waer es u knape die hier was
so langhe dat hi te voren quam
alsen die bisscop vernam
verstont hi biden gheest te hant
wie hi ware die seriant
doe so vragedi te desen
hoe langhe heefti hier gewesen
langhe sprac die goede man
ende daer es vele bederven an
want hi es getrouwe ende recht
die bisscop sprac dits een quaet knecht
entie duvel uter hellen
hi riepene ende hietene tellen
wat hi daer ter stede sochte
die viant sach dat hi en mochte
nieweren ontgaen hi en moeste lijen
ic bem sprac hi van dien partijen
die uten troen waren gesteken
nu can dese een ghebede spreken
dat hi seghet alle daghe
daer bi ontgaet hi miere plaghe
ende dicken alsic al was bi
hem te hebbene ontginc hijs mi
dies lijede die quade keytijf
doe liet hi dat dode lijf
voer hem allen liggen up derde
ende voer henen siere verde
die bisscop den man anelach
ende vragedem wat hi te lesene plach
daer hi den viant bi ontran
doe sprac hi alse een leec man
dat hi lettren en ghene kint
maer ter tijt dat hi was een kint
leerdi een ghebede alleene
ende dat can hi ende el ne gheene
van onser vrouwen die hi noch wiste
ende van sente janne ewangeliste
ende dat seidi hoe soet gha
ende dat was o intemerata
het was een ridder rike ende vrome
die also berechte home
dat hi huwelijc ontseide
want het dochtem ledicheide
want men dicke de wapene begevet
alsemen vrouwen te lief hevet
nochtan en liet hi niet bliven
daer omme tgeselscap van wiven
eens tijddi in normendie
teenen tornoie met sire partie
ende soude dor enen casteel liden
daer hi omme indien tiden
sine ogen liet gaen harentare
doe wart hi eere maget geware
die daer dor die strate ghinc
ende hem met haerre scoenheit vinc
sinen knape riep hi ane
ende seide pijndi te verstane
wie vader ende moeder sijn
van deser scoenre maghet fijn
sech dat sise mi te nacht
te bedde gheven sonder cracht
ic wille hare dan x lb gheven
ende wel cleeden daer beneven
die knape diene liet achter niet
hine dede dat hem sijn here hiet
ende brochte die maget vercleet
te sijns heren herberghe geleet
want vader ende moeder woude
dat soe den knape volgen soude
naden male sone was anders wedde
dan soe ginc in des heren bedde
dien ridder dient wel behaget
dat hi metter reinre maghet
hebben sal al sijn gevouch
ende soe was diet swaerlike verdrouch
met geweene met groter cracht
ende het was eens tsaterdages nacht
die vele goeder lieden vrijen
in deere der moeder gods marien
die ridder seide nu segt bequame
hoe es uwe kerstine name
hoe ontfadi mi in deser wijs
over viant niet over amijs
gadijs uwen vader af
die mi u sijns willen gaf
soe antworde met groter scame
here marie es mine name
ic mach wel sware herte dragen
ende over mi selven claghen
want mi beter es die doot
dan te levene in scanden groot
in miere suverheden verloren
want ic belovede hier te voren
mier suverhede onser vrouwen
ende gode te dienne met trouwen
ic hadde gherne nonne gewesen
maer mijn vader es te aerm te desen
ic bem een deel gheleert ter lide
ende can onser vrouwen ghetide
dat mi een aerme clerc oec leerde
die tonser herberghen ginc ende keerde
die heileghe gheest hi quam daer in
altehant in des ridders zin
die uut sinen zinne dede
den brant der onsuverhede
ende seide ja du heets marie
ende oec eist recht dat men vrie
den nacht van den saterdaghe
wes vri van mi vander plaghe
hare teeren die es dine genanne
ende daertoe meer nochtanne
want du nonne wilt wesen vri
voer gode so belovic di
eist dattu met mi varen wout
dattu dinen wille hebben sout
up dese voerworde sliep soe dien nacht
bidien ridder alsonder cracht
des maergens voer soe haerre verde
mettien ridder up eenen perde
tote daer bi dat lach dat velt
daermen den tornoy up helt
daer liet hise teere abdien
ende belovede hare bi marien
dat hi soude over hare ontfaen
den cloester so in staden staen
eist dat god sijn leven spaert
dat sijs bleven al ombeswaert
ende daertoe wille hise daer nare
visenteeren alle jare
maer dese chaertre bleef ombescreven
want die ridder es doot bleven
saen daer naer upt tornoys velt
ende begraven daer alsemen telt
want het was tien tiden zede
ende der werelt werdichede
bleef iemene in tornoyes spel
datmenne grouf daer also wel
die joncvrouwe pijnde hare in desen
hoe dat soe sulc mochte wesen
dat gode bequame in alre wijs
ende omme haren reinen amijs
peinst soe welken tijt hi keere
dien beval soe onsen here
doet al keerde sonder hi
des balch dabdesse bidi
dat hare trouwe was tebroken
ende ginc der joncvrouwen an met sproken
so dat soese met tranen dede
onser vrouwen anroepen inder bede
dat soe togede doer hare goede
hoet met ghenen ridder stoede
ende onse vrouwe heeft hare verbaert
ende seide soete lieve spaert
laet staen dijn weenen ende dijn zuchten
ic bem maria ghine dorvet niet vruchten
dijn lief die di dede begeven
es in dien tornoy doot bleven
ende begraven ter selver stede
ende want hi mi die eere dede
an di eist recht dat hijs genoot
hi hadde berou voer sine doot
ende es in die behoudenesse
nu ganc toter abdesse
ende segge dat soene hale te hant
ende hier legge over den pant
dat hi der beden hier gheniete
ende hare troost te dinen verdriete
daer du eene rose sies up een graf
die daventure daer niet en gaf
want soes gewortelt diepe in derde
ende riect soete ende werde
vro es die maghet na dmesfal
ende seghet der abdessen al
maer soe hadde onwert die sprake
ende hilt over gheveinsde sake
entie joncvrouwe valt weder
met beden an marien neder
doe sprac maria tier stonde
sech hare in lijcteken dese zonde
dat soe hier af bijechte spreke
dat god up hare niet en wreke
doe seide hare die joncfrouwe dat
ende soe kennet uptie stat
ende ghinc oec ende haer covent
up des tornoys velt ommetrent
onthier ende soe up dat lant
den ridder bider rosen vant
in haren cloester heeft soene gedregen
ende dede sijns met eren plegen
een scrivere was in vlaenderlant
die malen conde andie want
ende met pincelen beelden maken
hi eerde ende diende in sinen saken
onser vrouwen van hem ginc mare
dat hi een groot meester ware
alse hi den duvel maken soude
naer dat hi conste ende woude
maecte hine so hi lelijcst conde
so dat die duvel tere nacht stonde
hem vragede in drome ere saken
twi hine wilde so lelijc maken
hi waers hem onhout ende fel
die meester seide ic doe wel
want dattu best die mi raet
alle dorperlike daet
die viant seide hi soudem deren
oft hi soude dies ontberen
daer omme en wilds dander niet laten
hine screvene lelijc utermaten
eens soudi in enen portale
eene ymagie scone ende wale
maken na onser vrouwen gedane
daer leidi sinen zin vaste ane
ende pijndem ende dochte
hoe hise scoenst gemaken mochte
vort leidi sinen zin daer ane
hoe hi naer serpents ghedane
den viant formeerde onsoete
liggende onder hare voete
dit sach die viant ende met treken
peinst hi hoe hi dat sal wreken
die mielre stont up sine stage
ende pingierde ghene ymage
een storm quam ende een gecrac
dat ghene stagie ommestac
alse die scrivere dit beseft
an marien hi therte heft
ende biet die handen ende bit genaden
maria heeftene saen beraden
want dbeelde hiltene bider hant
ongescaet ende ongescant
tote dien datmen hem hulpe brochte
dat hi nederquam al sochte
het sat een na minen wane
ende dobbelde ter losane
so dattem niet wel viel te sise
hi versprac in dorpere wise
gode so hi lelijcst conde
daer naer met sinen dorpren monde
es hi tonser vrouwen ghekeert
ende sprac dattem die duvel leert
ant hovet hi sijn beghinsel nam
so dat hi ten borsten quam
doe vloucti den lachame
die gode was also bequame
dat hire selve in wilde rusten
maer niet meer en mochts hem lusten
want sonder vuerste clene of groet
bleef hi up die stede doot
den vader quam dese mare
die daer ginc verdroevet sware
om te beweenne sijn kint
indien weghe dat hi vint
sinen ghebuur dats wonder groot
die nieuwinge was bleven doot
ende seide ic bringhe di eene mare
jammerlike ende harde sware
dijn sone die es hier doot bleven
ende euwelike int ander leven
ende dit lijctekijn van mi hout
du vintene van achter gespout
sijn ruggebeen altemale
sijn herte ghescuert also wale
met desen verloos hine te hant
entie vader al dit waer vant
in acquitaengen in eere steden
waren twee ridders die met vreden
haer lant hilden dattem ginc an
maer die een was des anders man
alse die meeste here soude sterven
sijn goet dat soude aneerven
sinen sone die niet was groot
den anderen ridder hi ontboot
ende seide ic bevele di algader
mijn kint ende wes sijn vader
leert ende wijst ende voet
alse die hoir es in mijn goet
die ridder staerf dander nam tkint
dat hi vaderlike mint
ende leerdem alle doghet
maer alse tkint quam te siere joghet
wart ghesellijch met keytiven
diet in tavernen ende met wiven
mettem daden ommegaen
noch hine wilde nemmeer verstaen
die leere van dien goeden man
maer sijn goet corten began
alse sijn maghetoghe dat sach
hi cochte dattem gelaghe lach
ende losset daer hijt te wets liet
up aventuren oft hi noch iet
hem betren wilde oft hem verdochte
dat hijt weder lossen mochte
maer dander tsuffede vort an
ende bleef een verloren man
nu was een bailliu indie stede
die met dien dievel ommeginc mede
ende riep den jongelinc ende sprac
mij noset sere dijn ongemac
wilstu volghen minen rade
ic bringhe di uut alre scade
jaic sprac hi danc hebt dan
hi stac hem goede clederen an
ende hi nam te hant ii paerde
navonds voeren si haerre vaerde
daert donker was in ene wostine
daer quam die duvel entie sine
daer die bailliu met ommeghinc
vervaert so wart die jongelinc
die bailliu sprac wes niet vervaert
dese sal di maken rike ende waert
alsene die viant bi hem siet
riep hi hets al omme niet
die kerstine sijn valsch ende quaet
eist nochtan dat hi buten gaet
cristus ic willene maken rike
die ghene deet maer onwillike
om gheen bedwanc om geen berouwen
en wildi sceden van onser vrouwen
doe hietene varen siere verde
die viant met groter onwerde
entie bailliu haddene te leder
hi nam hem weder paert ende cleder
ende hietene woch gaen ende plien
siere quader hyraudien
die ghene ginc in dole in die stat
so dat hem daventure gaf dat
dat hi ghinc in eene kerke
daer die papen entie clerke
mattene songhen vander upvaert
marien te hemele waert
onser vrouwen gebeelde hi sach
daer hi wenende voren lach
ende bat oec an hare ghenaden
dat soene moeste beraden
onser vrouwen gebeelde hem neech
daer hi ter erden neder seech
dit sach die ridder die daer was
te mattene ende sijn gebede las
ende sijn voghet was te voren
het haddem van eersten toren
dat hine daer hadde ghesien
maer doe hi dit sach gescien
hevet hine besiden gheleet
ende beswoerne onder enen eet
dat hi hem dade verstaen
ofte hi iet goets hadde gedaen
ende hi hem sine herte ondade
hem en quamer nemmer af scade
wat vragedi here van mire doghet
ic bem ontset ende al ontvoghet
wat dogeden so soudic doen
dese nacht en liet mi geroen
in moeste doen so sware zonde
dat gheen kerstijn gehoren conde
ende hi tellede hoe hi hadde gevaren
dies seide die ridder te waren
goet ghesciedi emmermere
dattu marien daets die eere
al wistuus niet laet di geweken
soe dede di een ghenadich teken
want haer beelde neech di weder
daer du laghes ter erden neder
laet varen dine aermoede
nem mine dochter met minen goede
na mine doot willict di vrijen
dits dijn in deere van marien
een edel man alsict vernam
was die tote sire ouden quam
doe liet hi die werelt varen
ende wart een conveers te waren
te clervaus indie abdie
ende al en consti ghene clergie
daer omme sone liet hijs niet
hine dede dattem die regle hiet
in eenen oest het hem ghevel
dat hi mede ginc also wel
alse dandere broederen ten labure
doe hiet men ter selver ure
sitten gaen want die hande sine
waren onghewone ter pine
hi sat ende slouch voer sine herte
ende het dedem binnen smerte
dat dandere pinen ende hi sit
te hem selven seidi dit
ay keytivech man verloren
hoe menech man wel geboren
ende edel so gaet hier laburen
hadden si ter werelt willen geduren
die waren nu van groter namen
hoe vele gaenre hier te samen
die hem selven hier verdomen
ende noch teeren sullen comen
ende alle noch sullen sijn vercoren
te bisscoppen te abden ende te prioren
ende du ledich sitten sout
versnodelt onnutte ende out
entie jongelinge scone ende claer
draghen vor di den last swaer
die de concientie wit
reene hebben ende onbesmit
alse hi dit sprac saen daer naer
siet hi van dien berghe daer
comen nederwaert te dale
een wit gheselscap altemale
daer eene vrouwe voghet af was
die scoenste daermen oint af las
voer hare ghingen met tween dwalen
si twee ende si begonsten dalen
in dat geselscap up dat velt
daermen oeste met ghewelt
hi siet waer die vrouwe groet
dat broederscap aldaer soe stoet
ende sonderlinghe ter selver stont
elken cust an sinen mont
ende helsedse altemale
daer naer dat soe nam die dwale
ende droghedem af ghereet
vanden aensichte zant ende zweet
ende troostelike wort toe seide
die waren in meesten aerbeide
die kerel diet sach errede hem das
hine wiste niet wie het was
maer hi sprac dus in sijn gedochte
hoe qualijc men geloven mochte
ter werelt dat dit religioen
dat so swaer heet in sijn doen
dat het wijf soude an hem tien
niet alleene in sprekene in sien
maer in helsene in cussene mede
doe sprac an hem daer ter stede
een vanden witten ende seide
man wat peinstu dorperheide
die du hier sies in dese paertie
dat es die moeder gods marie
die hare sniders coemt besien
want en mochte niet gescien
dat soes hare onthouden mochte
hare nontfaermde ende afdochte
die hare lijf dor hare niet en sparen
ende salich sijn si te waren
die hier doghen pine groot
omme jhesus cristus ende om hare doot
omme ghinder te sine emmermere
in rusten ende in groter eere
dit visioen dit quam uut
onder die moenken overluut
ende dede die broedere ende menech man
ghewillichlike pinen vortan
te clervaus mede ghevel
dattem een begaf also wel
ende belovede moenc te sine
maer hi viel andie medicine
ende scuwede der ordine spise
eens gheviel in derre wise
dat die broeders van etene quamen
ende gingen singen te samen
hare gratie ter kerken waert
mede was hi andie vaert
die met visiken ommeghinc
ende sach eene vremde dinc
voer die kercdore sach hi staen
eene vrouwe wel ghedaen
die eene busse hilt indie hant
daer soe latuwarie uut prant
ende gaefs elken een deel inden mont
hi gapede mede ter selver stont
ende waende proeven vander spise
maer onse vrouwe sprac die wise
ghenes di selven met dire visiken
omme niet dorfstu harewarts striken
ic segdi dat ic bem mede
die moeder der ontfaermechede
hier comic troosten die mine
volch selve dire medicine
doe swoer die ghene onser vrouwen
met dieren eeden ende met trouwen
dat hi stonde fisiken ave
up dat soet hem nu verghave
der ontfaermecheden moeder
vergaeft ghinder gheenen broeder
ende soe gaf hem mildelike
der latuwarien van hemelrike
ende van diere tijt meer vort
hilt hi vaste gheent selve wort
in dordine van chistiaus was
oec een moenc alsict las
die siere ordinen gebot dede
ende diende onser vrouwen mede
nu was een der broeder binnen
jegen hem altoes in omminnen
daertoe haddi noch eene plaghe
donderet bi nachte oft bi daghe
so haddi dan weedom so groot
dat hire wel naer omme bleef doot
die rode guchte haddi mede
die hem so vele vernoys dede
dat hire omme menegen dach
indie fermerie lach
dese drie plaghen laghen hem an
eens so lach die goede man
in sijn ghebet alse wijt horen
ende cortelike te voren
was die abt doot bleven ende mede
xv broeders vandier stede
doe sach hi dor die fermerie
van moenken gaen eene partie
ende sinen abt mede inder scaren
ende andre die nichtinge doot waren
so dat een van dien totem gaet
ende voer sijn bedde staet
ende seide broeder wi die hier liden
doe wi leveden te dien tiden
waren wi moenken hier binnen
wi sijn in hopen ende int beghinnen
te comene metten gods kindren
maer dat ons een deel saken hindren
want some der moenken roekeloesede
die ons souden hare gebede
vergelden ende diet achterlaten
some gheldent so tonmaten
dat het en hout ne genen ganc
dit maect ons den woch so lanc
ganc henen sech van onsen weghen
dinen abt die des pleghen
dat hijt hem betren doe
ende ander dat behort hier toe
mettien hem die moenc ontfaert
hi gaet henen ter kerken waert
ende gaet saen vor eenen outaer
in sijn ghebede liggen daer
daer hem te hant quam te voren
onse vrouwe uutvercoren
hi sach eene vrouwe scone vulmaket
dor die veinstre them geraket
die bi hem stont ende seide te hem
sech oftu weets wie ic bem
neen ic vrouwe sprac die broeder
ic bem seidsoe jhesus moeder
maria ende bem comen hare
omme te troostene dine mesbare
die moenc die di was so swaer
die es doot wet vorwaer
ende hi ontghelt die pine mede
dat hi di onruste dede
ende omme dattet oec openbaer
sal wesen dat ic di segge waer
wes voertmeer na dese sake
gesont van dinen ongemake
van guchte ende van donder mede
mettien drogede soe tier stede
sijn anscijn met haerre mouwen
ende hi was quite alles rouwen
des maerghens heefti int covent
also ghedaen datmen bekent
dese sake al over waer
alsemen sach sijn anscijn claer
buten castele nadoel staet
eene abdie dat verstaet
die dolus heet in latijn
daer staet eene ymage fijn
up een pylaer binder kerke
die es van gevoegen gewerke
ghemaect in onser vrouwen ere
daer quam een wivekijn aerm sere
ende dede eens aldaer ter stede
voer dat ghebeelde hare gebede
nu waren daer ii quade man
die dat wijf verspraken dan
ende spraken grote lelijchede
ghenen gebeelde daer toe mede
maer alleene den beelde niet
maer hare die dat beelde bediet
van dien tween so warp deen
up dat beelde eenen steen
ende gheraecte dat stenine kint
so dat den aerm afbrac tghint
ende beede aerm ende hant
nederviel in dat sant
ende daer ute liep dat bloet
alset uten mensche doet
ter selver stont die den steen waerp
viel neder vander gadoot scaerp
dander diene upheffen wille
alse hijt bestont daer lach hi stille
ende hem voer die duvel int lijf
sanders daghes staerf die keytijf
hiertoe quamen liede geronnen
want si gherne hadden gewonnen
dat bloet dat lach upten steene
ende daer sijt saghen ghemeene
scorde gheent beelde gemaect van stene
ghene marbrine cledren reene
die hem angehouwen waren
ende brac sine broche te waren
so verre neder liep dat breken
dattem naer die borsten bleken
vandien lachtre diemen dede
gode ende siere moeder mede
dit ghesciede alsi ons leren
int carnation ons heren
mc ende sevenentachtich
doe tusscen die ii coningen machtich
phillippe van vranckerike
ende van inglant heinrike
dat grote swaer orloghe stoet
hi screeft die selve sach dat bloet
tote lonnen in inglant
was een juede jacob genant
die te wincheestre varen soude
ende wart gevaen in enen woude
van roveren ende sere gewont
ende gheleet ter selver stont
in een huus dat vallen woude
daer dogedi vreese ende groet coude
magerlike gaf men hem broot
dat hi van hongre niet bleve doot
want si waenden hebben gehat
van sire reimeringen groeten scat
ter derder nacht quam hem te voren
eene vrouwe scone uutvercoren
scone gecleet ende claer
dies dochtem in drome daer
die hem alle die bande ondede
daer hi was ghebonden mede
van bliscepen wart hi in wake
ende proevede oft hi met eneger sake
die persone mochte scouwen
diene loeste vandie rouwen
nerenstelike sach hi harentare
oft hire ieweren worde geware
so dat hi vleescelike anesach
marien claerre dan die dach
die alt huus binnen maecte claer
up hare sach hi ende hadde vaer
wie bestu sprac hi goedertiere
die mi helpen wilds dus sciere
soe sprac ic bemt selve marie
daer du up ende dine paertie
te uwen lede wederstrijt
ende wedersegget talre tijt
dat ic den gods sone niet en drouch
hier quamic omme dijn ghevouch
omme goet vor quaetheit di te betaelne
ende uter hellen di te haelne
nu gaen wi ute ende volch mi naer
dattu hier bi bekennes twaer
die jeude ginc uut maria mede
doe leeddesoene teere stede
up eenen steenroche andie vaert
ende hietene sien achterwaert
daer sach hi een gat in daerde
dattene einselike vervaerde
daer ute vlieghen onghier
sulphervlamme ende groot vier
vuul stanc ende groot torment
ende meneghe ziele al omtrent
ghedogheden torment so groot
dat hi naer was van vreesen doot
onse vrouwe seide dese pine onsachte
beit naer di ende na dijn geslachte
ghine laet die jeudsce zede
ende hout u ant kerstijnhede
nu volch mi ic sal di toghen
wat di bliscepen es ontvloghen
omme dongelove daer ghi in sijt
up eenen berch ginc si tier tijt
hooch ende scone es hi die ghone
van verren siet hi ene wone
utermaten scone ende claer
so soete roke quam van daer
dat hi nie vant dies gelike
daer sach hi menegen blidelike
hem gelaten ende soete singen
boven soetheit van allen dinghen
doe sprac hem an die maget marie
merct dese edele stede vrie
dese erve besitten die goede
ghecocht met jhesus mijns soens bloede
ende dese sultu besitten mede
houtstu di ant kerstijnhede
nu vare woch ghedinc van dien
dattu heves aneghesien
ende peins wattu heves te doene
hi ginc henen ende eert was noene
es hi in eenen cloester comen
daermenne doepte ende dede noemen
jan die teersten jacob hiet
aldus hem vordeel es ghesciet
wilen sat in siere cellen
een charterius horen wi tellen
dat beslotene ordine es
die onderwant hem sere des
te pensene omme hemelrike
duvele quamen in swine gelike
verwoet die omme die celle liepen
ende gnerreden ende riepen
met langhen tanden swart van hare
alse oft sine sliten souden dare
daertoe quam daer een nochtan
een utermaten groet swart man
die teersten dus sprac an die swine
twine haddi in stickelkine
ghescuert desen wat wildi staen
si seiden wi haddent gerne gedaen
hadden wijt moghen doen iet
laet mi doen sprac hi ende siet
mettien quam hi met enen hake
alse te vulbringhene dese sake
so dat dien man quam vrese groet
dat hi naer was bleven doot
maer daer quam ter selver stont
maria daer sijn hope up stont
met eere roeden in hare hant
ende seide quaet onhovesch viant
dattu comen sout te desen
dese en mach niet uwe wesen
mettien jaghetsoene dane
ende sprac dien broeder ane
die nochtoe van vresen bevet
troostelike wort soe hem gevet
dijn leven es alsict bevinde
ghenougelijc mi ende minen kinde
ganc voert inder rechter straten
ende emmer set dijn dinc ter baten
mettien voer sij vander steden
ende lieten ghenen man in vreden
dese exemplen altemale
staen in dien groten mariale
nu suldi andere horen vort
diemen elwaer bescreven hort
een pape was wilen tere stonde
die niet vele lettren en conde
hine conste messe anders ghene
dan eene simpele messe allene
dat was salve van onser vrouwen
entie sanc hi met goeder trouwen
so dat hi gewroeget was
van derre dinc ende lijede das
dies wistem die bisscop ondanc
ende verboot hem sinen zanc
hi keerde droeve in groten toren
alse hi sinen sanc hadde verloren
nachts daer na heeft hare vermaert
onse vrouwe ende ghebaert
den bisscop ende sprac aldus saen
twi hevestu minen capelaen
dus verboden sinen sanc
metter haest kere ende ganc
ende sie dattu hem den sanc geves
ne doestus niet dune leves
altoes nemmeer dan xxx daghe
die bisscop lach in swaerre waghe
ende van herten sere vervaert
ende teersten dat hi ontwake waert
dedi omden pape gaen
ende viel hem te voeten saen
ende bat dat hijt hem vergave
den zanc daer hine dede ave
gaf hi hem met grotere ere
ende hiet hem dat hi nemmermere
ne songhe messe el ne ghene
dan recht salve alleene
voert dedi hem eere ghereide
ende voeddene ende cledene beide
coustume so es te clungi
weltijt dat kersavont si
dat si die hoge tijt wel vieren
met sonderlingen sconen manieren
tien tiden levede ende was out
een abt hughe die met gewout
die moenken ter regle dwanc
hi dede al doe sinen ganc
int capitteel ende brochte vort
int ghemeene dese wort
wet vorwaer ghi broederen mijn
dat god selve hier sal sijn
met ons allen ter hogher tijt
nu es hier jeghen des duvels nijt
die hem hiertoe pinen sal
hoe hi dit verdonkert al
want mi dede verstaen een broeder
dat hi te nacht sach die gods moeder
cristus haren sone draghen
dien soe wan in haren daghen
ende grote bliscap met hem maken
mettien ingelen met desen saken
ende seide moeder lief ende waert
die nacht doe ic geboren waert
siestu hemel ende erde mede
al daer omme sijn in vrohede
waers nu des viants grote macht
daer hi plach voer desen nacht
mede te werkene sine mort
doe quam doude sathan vort
ende eschede met groten mesbare
dattem doch gheorlovet ware
dat hi ons doch moeste pinen
in een van onsen offisinen
doe seide der mageden sone
ganc onsaleghe ende hebbe tgone
omme dattu niet clagen sout
dat ic di doe eenech ghewout
alse hi dus ontbonden waert
ten capittelen dat hi vaert
ten doremtre enten reeftre mede
maer het was om niet dat hi dede
want algader onse steden
waren met omoedicheden
so wel bewaert in allen zinne
daerne mochte ghene hoverdicheit inne
dus wart hi te siere pinen
uut allen onsen offisinen
gheworpen met groter onwerde
ende moeste woch siere verde
nu lieve broeder nu hi met rouwen
van gods anscine ende onser vrouwen
verdreven es ende versteken
laet ons lof ende eere spreken
marien der moeder enter maget
die ons hevet dat bejaghet
dat tonser feesten sal sijn die gone
jhesus cristus haer lieve sone
een edel man was ende rike
ende hadde eene vrouwe des gelike
want elc van hem beden wilde
jeghen daerme wesen milde
kindere hadden si een deel te samen
so dat si tharen daghen quamen
ende stonden haers huwelijcs of
ende daden der suverheit belof
dies hadde die viant nijt
so dat hi teere paschen tijt
uptie heileghe nacht verwan
met temptatien den goeden man
dat hi te sinen wive quam
die hem verboot ende wart gram
ende vermaent hem der goeder nacht
dats daer die man niet up en acht
des castijens was ghenouch
hi wilde doen al sijn ghevouch
soe was gram ende gedoget node
ende seide vermalendijt van gode
ende des duvels eighijn si
wat soere coemt van u ende mi
des nachts wonnen si eenen sone
alse hi geboren wart die ghone
ne mochtmen niet scoenres vinden
hi wies up met anderen kinden
in dogheden in allen wijsheden
ende in geraectede oec van zeden
die vader die en achte niet
wat dinghe dattem was gesciet
maer die moeder die ghedochte
haerre vlouke sere onsochte
alse tkint was van xii jaren
quam die viant te hare gevaren
ende seidegereet ten derden jare
dijn ghelof te bringhene hare
dies was die moeder alle daghe
in heeten tranen in swaerre clage
die jongelinc hadde dies wonder
alt volc was sijns vro besonder
maer soe was die was allene
alse soene sach altoes in wene
so dat hijt hare te voren leghet
ende soe hem al die waerheit seget
dat soene in sijn ontfaen
den viant beval also saen
nachts es die jongelinc ontslopen
ende verre ende wide ghelopen
an vele wise al omme raet
te vindene naer sinen staet
ne ghenen raet hi vernam
also dat hi te rome quam
ende seide den paues hoet staet met hem
hi sendene te jherusalem
met eenen brieve ten patriaerke
die te samen dede sine claerke
ende prouft oft hi raet vinden mochte
maer al omme niet hi sochte
nu was tien tiden een hermite
heilech sere seghet die vite
in eene wostine verre dane
gheen mensche en quam hem ane
dinghel brochtem alle daghe
te siere messen sonder saghe
sine bedorste hostie ende wijn
enter lijfneren sijn
brocht hi hem een snewit broot
te middaghe in sijn hant albloot
die bisscop inder herten vint
dat hi hem senden wilde dat kint
want hi kendene mogende sere
voer marien ende onsen here
met eenen lijctekene hine sent
an ghenen man dien hi wel kent
die jongelinc die ginc alleene
dien langen woch met groeten wene
maer die ingel tkint vorran
ende brochte den heileghen man
te siere provenden twee broot
des hi gode ghenaden groot
in siere bedinghen sprac ane
want hi was eens gasts in wane
lievelike ontfaet hi dat kint
sere wondert hem dat hi vint
an hem scoenheit wel vulmaect
ende van zinne so gheraect
dat kint sijn lijctekijn bringet
ende wat saken dat hem dwinget
den raet gods sprac hi lieve broeder
entie hulpe van siere moeder
sullen wi bidden want marie
hevet macht ende voghedie
over dier vianden rote
ende vermach die inderste slote
vander hellen te sticken breken
laet ons onse gebede spreken
dat soe di helpe alsoe mach
nu es comen die paschedach
daer hem die duvel up vermat
dat hi tkint soude hebben gehat
die hermite sprac die messe
om des jongelincs behoudenesse
ende want dat kint hadde vaer
vanden viant settine daer
tusscen hem enten outaer mede
daer hi sine messe dede
die duvel quam vorden paes een deel
ende drouch dat kint woch al gheel
des was droeve die hermite
ende riep ane met groten vlite
marien der moeder van behoude
dat soe den kinde helpen soude
ende soe die laten niet en can
alsemense vlitelike roept an
hevet verloost den jongelinc
vanden viant diene vinc
ter stede dede soene wedercomen
daerne die viant hadde genomen
omme te gheldene den hermite
die wenende vor hem bat met vlite
alse die hermite pax domini seide
die jongelinc antworde gereide
et cum spiritu tuo mede
quite van sathans mogenthede
die hermite was blide sere
ende gaf den jongelinc onsen here
die hem tellede sine aventure
hoe hi hadde ghesien tiere ure
ongetellet volc in torment
ende hoene weder hevet ghesent
onse vrouwe dor sine bede
orlof nam hi daer ter stede
ende quam te jherusalem
toten bisscop ende tellet hem
ende voer ten paues ende es thuus comen
den sinen te bliscepen ente vromen
het was een man die helbo hiet
die gherne stal ende en liets niet
hine voedde met siere pine
beede hem selven entie sine
doch met herten ende met zinne
eerde hi die heileghe coninginne
daer hi ter dieften ginc dats mee
groete hise ende sprac ave
eens wart hi met dieften gevaen
ende sonder ontfaermenesse verdaen
daer hebsine andie galge gelaten
onse vrouwe quam hem te maten
alse hem dochte diene uphelt
twee daghe al omme met gewelt
alse die gheene diene hinghen
vernamen van sulken dinghen
wilden si hem torments doen mee
ende hem steken die kele ontwee
maer onse vrouwe heefse gewert
waer bi dat hem geen en dert
gheware so worden si das
dattem onse vrouwe hout was
ende dadene af ende lietene gaen
daer naer wart hi moenc saen
ende diende gode ende onser vrouwen
al sijn leven met goeder trouwen
tote sente bertijns was
tsente thomaers alsict las
een moenc die jescoen hiet
die altoos achter niet en liet
hine seide naer mattine tide
onser vrouwen teeren vro ende blide
v salmekine hoe soet gha
in deere der name maria
magnificat dat meent die m
ad dominum dat coemt na hem
ende dats over die eerste a
retribue dats dan daer na
ende es over die r diere in staet
in convertendo daer na ghaet
entie salm es over die i
ad te levavi es daer bi
ende es over die achterste a
dit seidi indien name maria
up eenen nacht ghevielen dinghen
dat die moenken te mattinen gingen
ende broeder jescoen en waser niet
donderprioor gaet ende besiet
met eere absconsen ende sochten ghinder
maer hine vants niet onder die kinder
te sinen bedde dat hi ghinc
ende vant doot den jongelinc
die moenken quamer toe getrect
ende hebben sijn anscijn ontdect
ende saghen vijf rosebloemen
uut sinen hovede comen
uut siere tongen eene ende nemmee
ende uut sinen ogen twee
ende twee mede uut sinen oren
daer mochtmen wonder sien ende horen
maria die name stont
andie rose indien mont
vii daghe hildesine tsamen
tote dat daer vijf bisscoppe quamen
ende daertoe menech leec ende clerc
die anesaghen ons heren werc
int bisscopdoem van lengers was
in borgoengen alsict las
eene die marien ende haren kinde
gherne diende ende sere minde
die in hare jeuget dede
eene sondelike dorperhede
scaemte lietse niet verbreken
dat soes mochte bijechte spreken
anders was soe wijs ende vroet
ende in hare bijechte goet
so seidse dan int ende mede
van desen ende oft ic el iet dede
des ic hier niet en hebbe geseit
so biddic gods ontfaermecheit
ende u here dat ghi bit voer mi
dat god mijns ontfarmech si
met desen mantele decte soe hare
so ginc soe danne weenen sware
voer onser vrouwen ene stonde
ende belijede daer die sonde
hier toe was ghene bendichede
dat soe els enege bijechte dede
in desen gheviel den wive
dat soe sciet van desen live
ende es ter sentencien comen
daermense in soude verdomen
maer maria diet wel doen deurste
die bejaghede hare eene veurste
dat die ziele keerde int vat
ende in bijechten lijede dat
datter lange was verholen
ende dan sterf ende com ter scolen
daer die zaleghe toe behoren
dit wijf lach doot int huus voren
ende omtrent saten die gheburen
dat wijf stont up ter selver uren
daer vlo deen achter dander voren
maer diese meest hadden vercoren
bleven blodelike hare bi
altehant so horen si
dat soe onser vrouwen lovet
ende uprechte dat hovet
ende dede den pape halen naer
bijechte so sprac soe daer
van ghere bedecter zonde
soe seidem allen metten monde
hoese onse vrouwe verbat
ende staerf cortelike na dat
tote toletten in waren saken
was een clerc een subdiaken
die van kinde diende met trouwen
onsen here ende onser vrouwen
maer onser vrouwen sonderlinghe
tere hogher tijt gevielen dinghe
datmen den dienst ons heren dede
dat hi diende daer ter stede
den erdschen bisscop ende in desen
soudemen die ewangelie lesen
nadie maniere ende nadie zede
alst pleghet in eere hoger stede
ende hi was den dyaken bi
in desen recht so wart hi
begrepen in een visioen
ende sach een sere wonderlijc doen
indie kercveinstre hi sach
eenen duvel updien dach
rechts alse ene simme gedaen
an sinen hals hinc sonder waen
eenen incthoren die quade dief
hilt in sijn hant eenen brief
nu saten indie kerke ii vrouwen
die vele idelhede ende ontrouwen
onderlinghe te samen spraken
ende hi sat ende screef die saken
so dat die brief in beeden siden
vul gescreven was tien tiden
ende dat clappen noch niet en ent
nu wille hi reken perkement
entie brief ontgleet hem uten tanden
ende viel neder te handen
ende gaf eenen groten slach
dat die subdiaken alleene sach
ende gaf eenen lach tier steden
ende slouch naer hem metten leden
die bi hem daer waren mede
wonderden siere ongestadichede
so dat hi them selven quam
ende alse hi sijn mesdoen vernam
scaemdi hem vor hem allen
dat hem die dinc was gevallen
ende ginc heenen hine wiste waer
alse die hadde van scanden vaer
ende alse die dinc al was gedaen
doe wart hem verboden saen
sinen sanc ende sijn ambacht mede
vanden bisscop vander stede
hi selve die trac hem achter
alse die ontsach sulken lachter
so dat in sinen woch stoet
eene kerke in sijn ghemoet
daer onser vrouwen beelde in stont
daer lach hi eene lange stont
in sijn gebede vor onser vrouwen
in versuchten ende in rouwen
so dat hi dochte ende hi vernam
dat onse vrouwe te hem quam
in groter claerheit in groter vroude
ende hiet dat hi hem troesten soude
ende versochte daer ter stede
siere herten serechede
ende gaf hem daer den selven brief
dien hi screef die helsche dief
die subdyaken wart in wake
ende dancte sere deser sake
gode ende onser vrouwen mede
ten bisscop keerdi indie stede
ende seidem die waerhede
hoet was ende sonder ydelhede
ende waer af dat sijn lachen quam
ghenen brief hi mede nam
daer in stonden die ydele wort
die de wive brochten vort
ende daer sathan was scrivere af
entie hem onse vrouwe gaf
die wijf waren ontboden daer
si moesten ghinder lijen waer
ende alse die bisscop dat verstoet
hilt hi den man over goet
ende gaf hem al dat sine weder
ende dedem eere up ende neder
so waer dat hine versach
tote an sinen stervedach
onser vrouwen marien ghebort
diemen weder ende vort
viert over al in kerstijnhede
naer den oest in elke stede
men wists niet in doude vite
also dat een hermite
des nachts horde in elken jare
inden hemel singhen clare
ende altoos up el ghenen nacht
alse hi dicke dit hevet gewacht
so bidt hi des onsen here
dat hi hem die redene lere
doe quam dingel die hem gewaget
ende seide die moeder entie maget
die gode drouch ende als heeft macht
was gheboren up desen nacht
al en weets die werelt niet
hets recht dats die hemel pliet
dit visioen dit quam dus uut
indie werelt overluut
ende alst die heileghe kerke verheeste
hief soe up al dese feeste
een sarrasijn hadde gehat
gescreven in een houtijn blat
die ymagie van onser vrouwen
dicken ginc hijt anescouwen
ende deder voren sine bede
maer so peinsdi sere mede
hoe dat soude wesen moghen
maget kint hebben ende soghen
soe diene niet en wilde begeven
hevet sinen twifel verdreven
want an gheent gebeelde wies
twee borstekine sijt seker dies
ende daer olie oec ute ran
alse gheent sach die heidijn man
wart hi ghelovech ende oec mede
ontfinc hi dat kerstijnhede
in constantinoble was een juede
een quaet valsch onwardich ruede
die in een berdt sach gescreven
onser vrouwen scone verheven
ende ghenaghelt an eene want
hi vraghet daer althant
wies sulc ghebeelde ware
so vulmaect ende so clare
men seide der moeder gods marien
doe wart hi al in frenesien
van torne ende liep met genen barde
ten naesten huse met groter onwarde
daer die ghemeente in ginc ter noot
ende vul onrenecheden groot
ende warp gheent beelde in dat drec
ende hem selven in sviants strec
want hi bleef doot uptie stede
noch waer hi voer en wistmen mede
maer die duvel openbare
droeghene wech met velle met hare
een kerstijn hevet dit gesocht
ende gevonden ende gebrocht
ende ginct wasschen ende vaghen
ende in sijn huus eerlike gedraghen
uut dien ghebeelde vloyde olie saen
ende noch heden doet sonder waen
sente hildefonsus sijt seker das
die bisscop van toletten was
hadde marien uutvercoren
voer menegen die leven te voren
ende maecte van hare alse clerc
een edel sonderlinghe werc
so dat onse vrouwe omme dat
daer hi metten boeke sat
hare verbaerde ende danctem mede
also groter hoveschede
doe hi dit sach pijndi hem mere
te doene na sine macht haer eere
ende hiet viii dage vor kerstdach
aldaer sine macht lach
eene feeste houden vor hare
want hem dochte dat recht ware
datmen hare vierde voren
daer god ende mensce af wert geboren
doe verbaerde hare die clare
in eenen zetel biden outare
ende brochte daer een cleet
datmen noch ene alve heet
ende sprac dit cleet van deser wise
bringic uut mijns soens paradise
dit neemt an ende dit drach
up mijns soens ende up minen dach
ende over waerheit so hout dit
dat niemen in desen zetel sit
no dit cleet oec mede sal dragen
sonder du ic en salne plaghen
met desen es soe woch gevaren
naer sine doot so quam te waren
een bisscop die sergius hiet
diet hier omme niet en liet
hine es inden zetel gheseten
ende hine hevet hem vermeten
dat hi die alve oec andede
ende seide jane bem ic mensce mede
also alse mijn voersate was
onlanghe was hi blide das
hine bleef doot daer uptie stat
die daer waren ende sagen dat
worden harde sere vervaert
ende namen tcleet diere ende waert
ende leident in haren tresore
daert noch leghet alsict hore
dit hebben wi als tesen stonden
van onser vrouwen miraclen vonden
ende rade wel wisen ende sotten
dat siere mede niet en spotten
noch over truffe niet en houden
van hare blivix onbescouden
van marien hopic genouch
dat ickere boerde nie toe slouch
nu hort die ystorie vort
alse ter materien behort
saulus alsemen hier voren las
doe hi kerstijn worden was
iii jaer daer na geviel hem
dat hi quam te jherusalem
hem hadde harde wel genoeghet
dat hi hem hadde ghevoeghet
metten apostelen indien daghen
maer si scuwedene ende ontsaghen
dat hi gheen recht kerstijn was
doe quam van cypre barnabas
ende leeddene thant met hem
ten bisscop van jherusalem
jacobpe den mindre ende pieter mede
die noch doe was indie stede
ende hevet hem allen daer gheleert
hoedane wijs hi was bekeert
xv daghen so was hi daer
met pietre met jacobpe daer naer
voer hi predeken harentare
ende verwan die jueden sware
doe wilden sine slaen te doot
maer dat hi in tharsum ontscoot
want hi danen was geboren
pieter ghinc alse wijt horen
al omme domme in menege stede
ende ghenas juchtege ende andere mede
te jaef lesen wi inder viten
wecti vander doot tabiten
eene heileghe vrouwe ende ene goede
milde ende van grotere omoede
daer naer hi in cesarien quam
alse hi tgebot van gode nam
ende doepte eenen heidinen ridder daer
hiet cornelis wet vorwaer
ende dit was deerste heidijn man
die ten kerstijnhede ran
maer dandere die gesparset waren
tien tiden dat sonder sparen
ghesteent was die goede stevene
die ghingen predeken hem benevene
achter surien harentare
alleene den jueden want ommare
dochtem datmen dwort ons heren
an die heidine soude bekeren
ende dat si tantiochen quamen
ende begonsten predeken tsamen
den heidinen enten jueden mede
so datter vele indie stede
gheloveden an ons heren wort
ende was ghesent daer inde port
tantyochen barnabas
die wart wel gheware das
dat daer vele te doene ware
ende voer in taerchen daer nare
omme sauluse dat hi hem stonde in staden
want hi met predeken was verladen
daer waren si te samen een jaer
ende bekeerden menegen daer
also dat die kerstine name
dat soete wort ende dat bequame
van kerste daer eerst verheven waert
ende men hiet kerstijn onsen aert
te voren hieten si over een
jonghers ende galyleen
in tyberius xxiste jaer
so screef pylatus overwaer
an tyberius sinen here
eene lettre te merkene sere
daer hi in prijsde al was hi sot
jhesum cristum onsen god
dus sprac die lettre dese wort
die te rome quam indie port
tote tyberius claudius
scrivet pontius pylatus
saluut alse tote sinen here
dinc die te wonderne es sere
wat dat onder die jueden ghevel
dat ic selve proevede wel
daer si hem mede hebben verdoemt
ende oec mede dat uut hem coemt
want haren vorders was beheten
dat hare god noch soude beeten
in die maghet sonder man
ende soude hare coninc heten dan
dese es comen in minen stonden
in judea es bevonden
dat hi alle evele ghenas
blende siende die lasers was
of van anderen evele swaer
maecti ghesont ende claer
ja die dode sonder waen
dedi al ghesont upstaen
die duvel dreef hi haerre verde
upt water ginc hi alse up derde
ende ander menech wonder mede
so dat men wiste in meneger stede
dat hi die gods sone ware
maer dat paepscap hat ommare
ende brochtene tote mi ghevaen
ende hebbene met loghene bestaen
ende seiden dats een toverare
ende ic waende dat also ware
ende dedene gheselen ende daer naer
andie cruce naghelen daer
ende doe hi was int graf geleit
hebsi hem daertoe bereit
dat si mine ridderen daden
wachten tgraf want si hem scaden
ontsaghen dat men hem stelen soude
ten derden daghe alse hi woude
stont hi up van dode te live
doe quamen die juedsche keytive
ende ghaven minen ridderen ghelt
alsi selve hebben ghetelt
updat die dinc bleve verholen
ende si seiden hi es ons bestolen
nachts bider apostelen laghen
also alse si slapends plaghen
si namen tgelt doch seidsi wel
also alse die dinc ghevel
ende dat si dinglen comen saghen
aldaer si ten grave laghen
dit scrivic bidi an di here
dat di ne gheen juede verkere
met loghene dat die dinc ghevel
anders dan dus dat wet wel
tyberius met groter bede
den senaturen vander stede
dese mare brochte vort
ende wille datmen indie port
tote rome hoe soet gha
met anderen goden jhesum ontfa
die senaturen en wildens niet
om dat die dinc so es gesciet
datmen hem niet teerst en gaf
den brief te lesene daer af
hier bi wart tyberius gram
ende also alsict vernam
wart hi vort van diere uren
niet hout naer dit den senaturen
ende oec so was ghecuert na dat
die kerstine te rumene die stat
maer tyberius verboot
den romeinen updie doot
pylatus die felle bailliu
wart ghewroeget dat scrivic u
vanden jueden omme gewelt
dat hi hem dede ende nam haer gelt
so dat die claghe te rome quam
voer tyberiuse ende hijt vernam
so dat hine dede vaen
ende bringhen tote rome saen
doe sende hine vort tote lyons
danen hi was seget men ons
te mesprise al siere maghe
dat hi daer gevangen laghe
in eusebius bouc ic vant
dat hi hem dode metter hant
in tyberius tiden mede
quam te rome indie stede
herodes agrippa ghevaren
aristobolus sone te waren
herodes was sijn oudervader
die de kindere ontlivede algader
herodias herodes wijf
die baptisten dede nemen tlijf
dat was oec sijn zuster mede
herodes diene onthoveden dede
die coninc van galylee
was sijn oem min no mee
den keyser tyberius hi sochte
oft hi iet bejaghen mochte
vanden lande van jherusalem
dat doudervader al hadde an hem
alse tyberius verstoet
dat hi was een ridder goet
dede hine metten sone wesen
die hiet drusus want hi desen
achtinghe hadde sekerlike
te latene dat roemsche rike
nu was herodes agrippa
wel te ghemake maer daer na
staerf drusus tyberius sone
so droeve was die vader om tgone
dat hiere ne gheenen wilde sien
die heimelijc hadde gewesen dien
want hi daer bi sijns soens gedachte
dus sciet herodes danen onsachte
ende moeste in judea keeren
aerm als goeds ende alre eeren
ende ware van hongre bleven doot
ne maer dat hem uter noot
sijn zuster halp herodias
ende herodes die sijn oem was
die gaf hem in taberie
up te levene rente avie
maer sidert dat hem die oem verweet
waest agrippen also leet
dat hi liet die rente staen
ende voer weder te rome saen
up aventure of des keysers zin
iet des soens ghedochte min
nu es agrippa te rome echt comen
ende wel ontfaen te sire vromen
vanden keyser ende dedene saen
met sinen neven riden ende gaen
deen neve hiet tyberius
sijn vader hadde ghesijn drusus
dander was gayus germanicus sone
des keysers broeder kint was de gone
tyberius hadde sijns soens kint
boven den broeder sone ghemint
ende hadde achtinghe sekerlike
hem te ervene dat keyserrike
maer herodes agrippa
volgede meest gayuse na
hier omme alst die keyser verstoet
haddi sinen evelen moet
eens hi up eenen waghene sat
bi gayuse ende sprac dat
owi oft die keyser doot ware
ende ic gayus openbare
here vander werelt saghe
dit wroughen ende dese claghe
wart den keyser gheseit
ende was in prisoene gheleit
ende daer hi sat ghevaen bi rome
int hof bi eenen bome
een scuvuut sat upten boem
des nam een wikelare goem
die mede daer in sat ghevaen
ende quam te hem ende seide saen
ic seggedi vander gode weghen
die mi niet te lieghene pleghen
du salt sijn ontbonden saen
ende so groot eere ontfaen
dat dine maghen sullen beniden
ende tote dinen sterftiden
sultu sijn in derre baten
ende dijn goet dinen kinderen laten
alse du echt desen voghel sies
boven di sitten wes seker dies
dattu salt alsonder saghe
sterven inden derden daghe
sesse maent was agrippa gevaen
hier binnen wart tyberius bevaen
met evele swaer ende verstoet
dat hi emmer sterven moet
sinen tween neven entien heren
ontboot hi ende hietse keren
ten naesten daghe want sonder letten
wildi hem eenen keyser setten
sinen goden bat hi int leste
dat hi geraken moeste dbeste
ende sette aldus in sinen zinne
wie so des maergens totem inne
eerst quame van sinen ii neven
dien wildi dat rike geven
nochtanne dedijt tyberiuse weten
die niet wilde comen ongheeten
aldus quam gayus voren ten here
ende tyberius weende sere
doe sprac tyberius te desen
sone du moets keyser wesen
nochtanne waert rechter tyberius
alse mijns soens sone maer aldus
willent die gode ende daerna saen
hevet die keyser sinen ende gedaen
gayus die de vierde was
keyser van rome alsict las
ontfinc die keyser crone met eren
int carnation ons heren
alsemen xxxix screef
ende iiii jaer hi here bleef
tyberiuse dede hi ter erden
sinen oem met groter werden
herodes agrippen mede
hi oec uter vancnessen dede
ende gaf hem in sine hant
die heelft vander jueden lant
ende croendene coninc daer na
ende sendenne in judea
dese gayus hadde twee namen
gayus caligula te samen
germanicus tyberius broeder
was sijn vader ende sijn moeder
ghelach in een here van desen
daer moesti gewonden wesen
in ridders coucen alte samen
dies hiet hi cousken bi toenamen
alse hi keyser was ontfaen
die uten lande waren gegaen
som euwelike som te termine
riep hi weder elken int sine
den groten heren daertoe mede
meerdi hare vrihede
wrougers stac hi van hem al
entie van goede waren smal
verbernet ofte dies gelike
die so maecti weder rike
gayus was lanc ende bleec
van gedanen die fel gheleec
onghescepen over een
lanc ende magher hals ende been
ogen hol ende vorhoeft breet
van upsiene fel ende wreet
up dat hovet was hi cale
ende anders ru naer altemale
in slape was hi sere swaer
want hem te voren quam menich vaer
sone was sijn slaep nemmeer geacht
dan iii wilen indien nacht
so sat hi vort int bedde sware
oft hi ginc wandelen harentare
ghelettert so was hi wale
ende gheraect in sine tale
in dansen in sange ende in spele
was hi gherne ende te vele
ende so was hi indier gebare
oft een menestreel recht ware
dese gayus alsic eerst sprac
was die agrippen upstac
int rike van jherusalem
want hi sere wel was met hem
herodes die agrippen oem was
ende sijn zuster herodias
hadden des so groten nijt
dat si te rome sijn ghetijt
an gayus den keyser mede
omme te winne meerre hoochede
herodes agrippa naer
alse die sorghe hadde ende vaer
dat sine verraden mochten
sijn wille es hem niet ontfochten
hine dede een deel dattem voeget
den oem heefti so gewroeget
dat hi daer wart verhellent
ende tote lyons ghesent
daer hi jammerlike sijn lijf
endde ende herodias sijn wijf
dus becochten si met rechte groet
des heilechs baptisten doot
gayus gaf tlantscap van galylee
agrippen dus haddi lants mee
alse gayus hadde gesijn ii jaer
tote rome wet vorwaer
keyser so wart hi so sod
dat hi wilde wesen god
ende hi seide openbare
dat hi jupiters broeder ware
hi dede in sine eere mede
eenen tempel maken in de stede
so quaet was hi dat hi dat coren
verboot dicke te bringene voren
om dat hi tfolc verhongren woude
sere hopedi weltijt dat soude
plaghe indie werelt gescien
want dat soudi gherne sien
welken tijt so hi sijns wijfs hals
of siere amien als ende als
custe so seidi mede
welken tijt salmen dese scone lede
vor minen ogen ontwee carven
alse hi gemoete menechwarven
liede die scone waren gehaer
dedi maken die nolle blaer
sine luxurie te swaer liep
want hi bi sinen zustren sliep
met rove ende met niewen tribute
trac hi der lieder scat al ute
siere quaetheit was so vele
men const getellen in bispele
sine ymagine heefti gesent
sijn roemsche rike al omtrent
want hi hiet ende woude
datmen vor god anebeden soude
ende al europen ende affrike
ende asien dies gelike
hebben sine ymagene ontfaen
ende in haren tempel gedaen
ende anebedense groot ende clene
sonder die jueden alleene
waer so si woenden in wat steden
sine wildene niet anebeden
gayus wart erre ende gram
alse hi horde ende vernam
datten die jueden niet en wouden
anebeden noch over god houden
pompeiuse heefti gescreven
dien hi hadde theerscap gegeven
vander baelgien van surien
dat hi voere met sire partijen
te jherusalem in die stat
ende hi niet en liete dat
hine sette sijn ghebeelde daer
inden tempel al openbaer
wildens die jueden niet gedoghen
dat hi nederen no hoghen
no man ne liete kint no wijf
hine name hem allen tlijf
alse die jueden dat vernamen
quamen si voer hem te samen
ende baden dat hi niet en dade
haerre wet alsulke scade
elkerlijc die boot die kele
ende riep hi storve liever vele
ende seiden dat si tlant gereide
laten wilden woeste ende heide
doe pompeius sach die scade
wart hi derre dinc te rade
dat hi dese sake cont
den keyser maecte te diere stont
ende agrippa herodes
te rome was baedsi hem des
dat hi voer hem sprake aldare
want hi gayus heimelijc ware
agrippa badene mettem eten
ende hine hevet sijns niet vergeten
hine bat hem alse hine sach vro
dat hi die dinc besette also
waer bi dat hijt dade dor hem
dat hi in jherusalem
sijn beelde setten niet en liete
doe hiet gayus datment hiete
petroniuse den bailliu
datmens soude ontberen nu
dese overdaet ende andere mede
die gayus inden rike dede
bejaghedem meneghen viant
so dat hi so swaren pant
den heren dede den senaturen
so dat sijt willen aventuren
eene paertije ende slaenne doot
daer was een out een here groet
die cassus ceras hiet
dien dicke gayus dede verdriet
ende sloughene achter inden hals
met eenen swerde als ende als
doe quam cornelijs sabijn
ende doerliep die lanken sijn
mettien viel hi ende riep
alt ander geselscap toeliep
ende gaven hem xxx wonden
daer staerf oec ten selven stonden
sijn wijf ende sijn dochter mede
thuus daer hi staerf entie stede
daermenne grouf wart duvels spel
so vul dat was alte fel
so dat men verbernde altemale
daer hi staerf die selve zale
die sevende bouc ent hier dan
entie achtende gaet hier an
alse gayus was bleven doot
wert in rome werringhe groet
want die senaturen entie raet
die saghen dat menech quaet
biden quaden keyser gesciede
wilden dat men daer toe riede
datmen vort die keysers afdade
ende men af ende an bi rade
heren core biden senaturen
ende die en souden niet langer geduren
dan si voer juliuse daden
maer hier jegen hebben geraden
die ridderen entie ghemeene liede
ende seiden dat te gherne miede
die senaturen te nemene plagen
ende ment met gelde soude bejagen
daer was vort brocht die sware mort
die tyberius indie port
ende gayus hadden gedaen
vanden senaturen saen
men ghinc in gayus heimelichede
daer vantmen brieve in meneger stede
daer groet volc in stont gescreven
dien hi hadde genomen tleven
haddi ghelevet eene stonde
dat jammer hadde gesijn ende sonde
oec was daer vonden eene scrine
vul van menegen venine
die was geworpen indie zee
daer af storven visscen mee
dan iemen geloven mochte
die de wint te lande brochte
maer dit toghen en diet niet
die ridderen ent gemeene diet
namen teenen keyser ghoem
ende coren claudius gayus oem
eenen goedertieren man
agrippa herodes quam daer an
die gayus sere hadde vercoren
ende brocht den senaturen voren
ende sprac so vele an beden ziden
dat claudius bleef indien tiden
keyser alse hi vercoren was
oec sprac hi so vele naer das
dat al ontlivet was clene ende groet
dat schuldich was an gayus doot
dus wart claudius geweldelike
here vanden keyserike
int jaer ons heren xl ende drie
xiiii jaer regneerde hie
bi naer ende al uut oec niet
sine zeden die besiet
die suetonius bescreef
vanden welken dat ons bleef
alse hi ghevest was int rike
vergaf hi hem allen gemeenlike
die jegen hem spraken of daden
dattem comen mochte te scaden
een man waest van fellen zeden
die lettel achte condicheden
in rechtene tekene te bestedene
was hi wandel ende te verledene
nu behendich ende nu vroet
nu dul haestech ende verwoet
so vergetel up die stede
eene dinc die hi nu doen dede
ende men seide here hets gedaen
die verghat hi also saen
dit was van mannen ende van wiven
dier hi vele dede ontliven
so hiet hise roupen daer naer
ja sijn selves wijf dats waer
die dedi ontliven saen
ende alse hi was te bedde gedaen
so seidi waers die keyserinne
waer merret soe twine coemtsoe inne
alse hi lieden ontliven dede
in hare ogen wildij mede
in haer anscijn sien albloet
hoe si gebaerden in die doot
die wantrouweste waest die leefde
want hi altoes van sorgen beefde
hine was met swerden telker stat
ommeringet aldaer hi sat
so waer hi in een huus ghinc
dedi te voren vorspien die dinc
also sere ontsach hi tleven
dat hi trike up wilde gheven
want hi emmer wanen woude
datmenne daer omme mordren soude
wat verranesse men hem seide
des ghelovede hi ghereide
sonder tale ende meer spreken
dedi altehant dat wreken
vele at hi ende dranc
werscepe maecti gerne lanc
lettel sliep hi dese here
maer een scone man waest sere
beede sittende ende staende
qualijc up die been al gaende
scone hals ende scone kele
sneewit haers ende vele
in lachene was hi tongemate
ende alse hi balch stont hem onsate
open nesegaten scumenden mont
ende so sach hi alse een jachhont
al was hi in siere outheden
van aldus ongetemperden zeden
hi hadde ghesijn in siere joghet
goet ridder ende van groter doget
want grote bartaengen dat eerst wan
julius die stoute man
dat liet sine sekerheit liden
in des keysers tyberius tiden
ende hi voer metten roemscen here
ende dwancse met groter were
weder onder die roemsce roede
ende maectere eene stede goede
dat claudiocestria invaert hiet
dat claudius stat bediet
clocestre heetment nu bi stont
dat es noch den menegen cont
die coninc herodes agrippa
nam orlof cortelike daer na
an claudiuse doe meersdi hem
dat lant van jherusalem
ende alse hi in judea quam
lievelike ontfingene ende nam
dat juedsche volc want hi hem dede
vordeel ende groot eere mede
voer gayuse den quaden sot
die emmer wilde wesen god
dese herodes agrippa
want het was der feesten na
van paschen so sette hi hem
te comene in jherusalem
ende want hi wilde toghen saen
vriendscap den jueden dedi vaen
jacobpe den meerre ende dedene mede
onthoveden daer buten der stede
daer af aldus alsic verheeste
ghescreven es in sine jeeste
dese jacob was sente jans broeder
zebedeus wijf was sijn moeder
dese dorpredecte verre ende na
judea ende samaria
ende ginc in allen synagoghen
hem proevende scone ende toghen
dat al dat vanden propheten
voersproken was ende beheten
vervulde al openbare
an onsen here jhesus tware
nu was hermogines een toverare
die ommeginc met sduvels scare
ende was vander fariseuscher zide
die sende jeghen hem in stride
philetus metten phariseen
omme tontproevene over een
dat cristus gods sone niet en ware
ne maer niet van eenen hare
ne consti jegen jacobpe gestaen
want hi keerde tsinen meester saen
ende seide meester hermogines
ic segdi wel die waerheit des
men mach den apostel gods ons heren
niet verwinnen noch verkeren
ic sach hem vianden verdriven
laserse ghesont doen bliven
blende siende maken aldus
ende al indien name jhesus
hi can alle die scrifturen
ende daer uut proevet hi ter curen
dat selve es die gods sone
die ghecruust was die selve de gone
com te hem dats mijn raet
ende bit an hem omme aflaet
ne doestus niet ic kere weder
ende legge alle ander dingen neder
ende bidde hem up sine voete
dat ic sijn jonger wesen moete
hermogines die balch thant
fyletus hi met toverien bant
dat hi en mochte gaen no vlien
ende hi seide nu sullen wi sien
of di dijn jacob sal te handen
ontbinden van dinen banden
filetus die sent sinen knecht
an jacobpe ende dedem cont echt
ende sente jacob sendem gereet
daer metten knecht een sijn cleet
ende hiet hem dat hi name tghint
ende seide jhesus cristus ontbint
die ghene die gebonden sijn
teerst dattem quam dat cledekijn
was hi al der bande quite
ende liep te jacobpe met vlite
ende ginc vloeken ende vermaledien
alrehande duvelien
hier omme was hermogines erre
ende maende duvelen na ende verre
ende hiet hem dat sij gingen saen
ende brochten hem jacobpe gevaen
ende philetus het moet wesen
laet mi wreken so an desen
dat mine disciplen hier achter
mi nemmermeer doen sulken lachter
nu quamen die duvelen te waren
boven indie lucht gevaren
daer jacob lach in sire bede
ende riepen met groter serechede
apostel gods hebbe ons genaden
want wi sijn met brande geladen
ende verbernen al voer tijt
hi sprac twi eist dat ghi comen sijt
si seiden ons hevet hermogines
hier ghesent ende geboet ons des
dat wi filetuse ende di mede
gevaen brochten in sire stede
nu sijn wi also gebonden
met vierighen ketenen nu ten stonden
vanden inghel die ons bant
sente jacob sprac te hant
inden name der drievoudichede
ontbinde u dinghel hier ter stede
updat ghi keert nu weder saen
ende brinct hermoginese gevaen
ghebonden ende ghequetst niet
si daden dat dapostel hiet
ende brochtene gevaen tien stonden
die hande upten rugge gebonden
dul man sprac dapostel saen
waeromme en wiltu niet verstaen
wien dattu houts over here
die duvele riepen alle sere
laet ons desen te rechte pinen
onsen lachter wreken enten dinen
jacob seide laet dit wesen
hier es filetus twine houdi desen
si seiden in ghere manieren
dan du selve wils visieren
si diere quamen horden toe
hi sprac an filetus doe
omme dat die liede sullen leren
naer die scole jhesus ons heren
goet te loenne over quaet
hi bant di  aldaer hi staet
ganc ontbintene ende latene gaen
filetus die dede dat saen
doe bleef staende hermogines
vri ende scaemdem sere des
jacob seide daer du wils kere
hen behort niet tonser lere
tontfane die ongewillech es
neen antworde hermogines
ic kenne des duvels felheit wel
dune leenes mi iet si sijn so fel
daer ic mi mede mach bescermen
sine laten mi niet gehermen
sine tormenten ende doden mi
nem seiti minen stoc met di
ende wes seker sonder waen
den stoc nam hi ende es gegaen
tote sinen jongers ende nam
sine bouke erre ende gram
ende heefse saen alle verbrant
tote jacobpe quam hi te hant
biden voeten hine helt
ende bat hem met gewelt
dat hi sijns ontfaermen soude
ende hine kerstijn maken woude
doe sprac dapostel hevestu claer
dine berouwenesse over waer
du sult dan van gode ontfaen
vul aflaet sonder waen
ganc henen daer du heves verkeert
dat volc ende zie dat worde geleert
ende brec den afgod daer du mede
voren daets dine ghebede
ende dat ghelt dattu met quade
wonnes verdoe in goeden rade
al lovede dit hermogines
ende ghelovede te doene des
ende wart so goet dat god mede
dor hem grote miracle dede
abyathar die bisscop sach
daer naer over menegen dach
dat vele volx an onsen here
hem hilt ende al bi jacobs lere
so dat hi met ghelde gewan
somegen pijnliken man
so dat een vander juedscher wet
een voerbare hem hevet geset
jegen jacobpe als ende als
ende warp hem enen reep om den hals
ende brochtene ten gedinge daer na
voer herodese agrippa
daer hiet herodes also saen
dien jacob dat hovet afslaen
inden woch daer hi wech ginc
daer hi sinen ende ontfinc
eenen sieken hi ghenas
die juchtech vanden leden was
alse dat die ghene wart geware
diene metten bande hilt dare
die josias was genant
viel hi hem te voeten te hant
ende seide van minen mesdaden
jacob so hebbe mijns genaden
mac mi geselle ende deellame
vander gebenedider name
want ic wel ghelove des
dat jhesus die gods sone es
abyathar die bisscop saen
dede sinen mont met vuusten slaen
an herodes sent hi ende vraghet
ende hevet oec an hem bejaghet
datmen dien aldaer ter stede
metten apostel sal ontliven mede
jacob hevet bin desen stonden
dien gedoept voer sine sonden
ende dus worden si beede met eeren
maertelaren gods ons heren
deerste apostel so was dese
die dor gode alsict lese
sijn bloet stuerte ende was int jaer
alsemen screef xlv dats waer
dincarnation van onsen here
lettel min oft lettel mere
kalixtus scrijft die paues was
van desen jacob die waerheit das
dat hi xii jongers coos
voer alle dandere lief altoos
int lant van jherusalem
so trac hire drie an hem
hermogines den toverare
die sidert was een bisscop mare
ende filetus dien hi mede
choerbisscop oec wesen dede
dese waren naer sine doot
in antyochen heren groot
met miraclen bekent
ende heilechlike hebben gehent
die derde jongre so was
sijn gheselle josias
die mettem staerf ander strate
ende was agrippen drussate
nu hadde gepredect alse wijt horen
in galissien te voren
dese jacob eer hi quam
te jherusalem daer hi ende nam
daer hi ix jongers coes
die bi hem waren meest altoes
vii quamer over met hem
int lant van jherusalem
twee sijnre af in sagen bleven
lerende dewelike leven
hoerse hier bi namen noemen
gode teeren ende ons te vromen
tiriquatus indaletius
tylefons ende secundus
cecilius eufrasius mede
ende esithius dits die waerhede
dat dese vii maertelaren
dor gode in spaengen gemaect waren
van hem spreect sente jeronimus
in sine scrifture aldus
dat si nadien dat si begraven
in sagen hadden met haerre haven
sente jacobpe alsemen hier naer
u daer af sal scriven waer
dat si tote rome quamen
daer si vonden beede tsamen
pietre ende pauluse diese wyen
te bisscoppen ende benedien
ende sendetse in spaengen weder
heidijnscap te velne neder
haer dach es alsemen lesen mach
in meye upten xvden dach
ende daer noch tote an desen daghe
miracle ghesciet alsonder saghe
in eene stat die in latijn
accinclina wille gheheten sijn
daer torquatus leget bider kerke
sietmen alle jare gods gewerke
want upten avont van haren dage
bi sinen grave dans gene saghe
bloyet ende draget bider gods cracht
een oliveboem ende bloyt dien nacht
van diere oliven lichtmen mede
sine lampte aldaer ter stede
dandere twee jongers die bleven
in spaengen alse wi teersten screven
waren gheheten aldus
athanasius ende theodorus
die groufmen in haren lesten tiden
tier rechter ende ter slinker ziden
aldaer sente jacob leghet
alse ons leo die paues seghet
hort hoe ic horde ende vernam
hoe hi te conpostelle quam
alse dapostelen gods ons heren
hem elc soude te lande keren
daerne god te predeken sende
jacob die grote quam met genende
in spaengen ende sprac alsonder vaer
dat wort jhesus cristus aldaer
daer hi ix jongers gewan
ende bekeerde menegen man
hier naer hi te jherusalem keert
mettem vii alse ons leert
die ystorie hier te voren
ende wart maertelare vercoren
ende sine jongers quamen bi nachte
want si die jueden vruchten onsachte
ende namen den lachame sijn
ende voerdene in een scepelkijn
dat si vonden andie marine
si bevalen gode te sine
stierman ende menne delve
aldaer hi wille gebieden selve
dus brochtsine over altehant
tote galissien an dat lant
uten scepe sijn si gegaen
die vii jongers ende leiden saen
sinen lachame in eene stede
omme een graf te biddene mede
nu was daer eene vrouwe int lant
die wulvinne was ghenant
eene weduwe ende dat lant was hare
kerstijn volc hadsoe ommare
si seiden god sent hier te di
jacobpe sinen apostel vri
om dattune doot ontfangen souds
dien du levende niet en wouds
ende telden die waerheit hare
hoe si sonder hulpe dare
van menscen handen quamen an tlant
ende badene te gravene te hant
daer hi laghe ende nieweren el
dat wijf was van herten fel
ende seide soene hadt niet ommare
updat biden coninc ware
van spaengen den overhere
si gaen te hem ende badens sere
hi sprac dat hijt gherne dade
maer daer naer bi fellen rade
so berau hem die weldaet
ende heet dat mense alle verslaet
die jongers waren die brucge leden
si naer diese wilden ontleden
ende alsi updie brucge quamen
brac die brucge alle te samen
ende si verdronken indie gracht
die coninc sent met groter macht
alse die was sere vervaert
na hem boden met groter vaert
ende baden hem dat si weder quamen
hi soudem gheven altesamen
dat hi hem teersten behiet
si keerden ende en lietens niet
ende bekeerden daer ter stede
den coninc ende sijn volc oec mede
die vrouwe die wulvinne hiet
hevet verhort dat dit verdriet
es comen up des coninx liede
droeve was soe dat ghesciede
ende ontfinc lieflike te samen
die jongers ende die thare quamen
ende orlof brochten vanden here
ende seide vernoye u niet te sere
up ghenen berch staen mine stiere
ii die sere sijn goedertiere
slaet die ii in enen waghen
si sullen den doden draghen
daer ghi wilt ende graeftene daer
dit seide soe want soe wiste vor waer
dat die beesten sere wilt waren
ende mer niet met mochte varen
ende mense daer toe niet en brochte
datmense in waghene binden mochte
ende al waert dat mense daer in bonde
datmense ghemennen niet en conde
maer hier jeghen en was geen raet
want jegen gode niet en staet
die jongers en consten ghesien
in haren worden en geen messcien
ende ghinghen ten berghe saen
aldaer ghene stiere staen
alsi tijden toter sake
quam jeghen hem daer een drake
die utewarp vlamme ende vier
ende was hem staerc ende onghier
daer maecten si dat cruce voren
ende dadene midden ontwee schoren
so dat si comen begonden
daer die wilde stieren stonden
die hem in goeder manieren
ghelieten ghelijc sachten dieren
also alst god selve geboot
sente jacobpe die was doot
leiden si up eenen waghen
ende lieten hem henen draghen
also dat si quamen saen
daer si wilden henen gaen
aldaer soe woende die coninghinne
ghinghen si bi haren zinne
onghetemmet ende ongeleert
die vrouwe hevet hare bekeert
die te voren hiet wulvinne
ende quam ter kerstijnre minne
dus hadden die jongers met genaden
al dat si te voren baden
in dien pallayse mids der wulvinne
aldaer soe was coninghinne
wart sente jacob begraven
soe dede met groter haven
sident van sconen gewerke
vander zalen maken ene kerke
upten apostel aldaer hi lach
die vii jongers up ghenen dach
die alle comen waren met hem
uten lande van jherusalem
ende sinen lachame brochten daer
ghinghen te rome ende daer naer
predeken in spaengen openbare
ende elc die wart maertelare
alse hier voren es bescreven
twee sijnre biden grave bleven
die en wilden in haer leven
den heileghen jacob niet begeven
ende hilden daer haer ghetiden
ende waren neven siere ziden
begraven alsi bleven doot
daer si liggen met eeren groot
nu suldi verstaen dus die dinc
dat sente jacob die doot ontfinc
up viiide kalende vor aprel
upten selven dach wet wel
dat die kerke viert hoge ende sere
die boodscap van onsen here
ende up die achtende kalende
voer oestmaent naer sinen ende
was hi te conpostelle brocht
ende te gravene oec besocht
maer voer jaersdach ii daghe
was hi begraven sonder saghe
dus laet die kerke bi redenen groet
van sinen gravene van sire doot
die ii daghe henen liden
ende hout sine feeste indien tiden
dat hi te conpostelle quam
ende hier omme eist alsict vernam
dattem van rechte die scrifture
vigelie ontseit die werelt dure
nu gheviel ennes niet lanc
dat een clerc om sinen danc
desen minde ende wart mede
een pelegrijm ende voer ter stede
te conpostelle dor sine eere
daer vant hi dies hi vro was sere
die jeeste in latijn gescreven
hoe nadien dat hi doot was bleven
sijn lachame als ghi lesen mocht
in galissien was brocht
ende deet uutscriven ende daer af
hi te lone xx denar gaf
in eenen houc gaet hi ende sit
omme over te lesene dit
want hire toe hadde wille groet
daer vant hi in sinen scoot
xx denar liggende saen
dies wildi weten sonder waen
dat si daer altesamen
van sente jacob selve quamen
menege miracle suldi hier naer
van hem horen ende waer
hier keren wi ende leggen dit neder
ter apostele jeesten weder
alse agrippa herodes
alst hier voren bescreven es
die sente jacobpe hadde doot
sach dattem wisten danc des groet
die jueden ende wildem doen mere
hi vinc der apostelen here
pietren mede dor hare lieve
maer ghelijc datmen hout dieve
dede hine houden in vaster hoede
om die hoghe tijt die goede
dien paschen diet doe al verboden
datmen doe niemen en moeste doden
na dien paschen wildine ontliven
dat hi vrient te bet soude bliven
herodes leidene in vaster hoede
ende alse hi peinsde in sinen moede
dat hine ten naesten daghe soude
den volke leveren  want hi woude
datmen tijede sine doot
den volke ende hem niet albloot
des nachts quam dingel dare
die daer quijtte vanden vare
pietren ende quam gegaen ontladen
al daer dapostelen vor hem baden
ende tellede daer sinen gesellen
hoe hi van diene wilden quellen
uten kaerker ware ontgaen
bi dien ingle sonder waen
ende want hi herodese ontsach
entie jueden updien dach
ginc hi bi nachte in ere steden
daer hi was in sekerheden
herodes vragede ende besochte
waer hem ontfloen wesen mochte
pieter ende hiet hem ginder saen
die wachters alle bringen gevaen
om dat hi dat wreken soude
maer onse here die en woude
dat eenech man soude becopen
sijns apostels pieters ontlopen
nu lach up eene besichede
herodes dat hi uter stede
van jherusalem moeste varen
te cesarien waert te waren
omme dat hi met orlogen lette
die van suurs ende van sayette
ende sine consten hem niet verweren
want dat si souden verteren
dat quam meest uut sinen lande
spise wel menegerande
ende bejageden sine houde
beede met boden ende met goude
des naests dages quam herodes vort
toghen hem dien vander port
ende spreken jeghen sine liede
nu quam hi alsic u bediede
in sijn coninclijc abijt
so chierlike sat hi tier tijt
dattem aneriepen die liede sot
met worden alse hi ware god
ende prijsdene boven de menscelichede
hi verhief hem selven mede
met desen in dat gheluut
sach hi boven hem den scuvuut
ende hi peinsde omden wikelare
die hem eerst brochte die niemare
dat hi coninc wesen soude
want hijt verkende also houde
biden scuvute die boven hem sat
tote rome indie stat
daerne tyberius hadde gevaen
entie seidem also saen
alse hine anderwaerven saghe
dat hi inden vijften daghe
sonder twifel sterven soude
ende doe sprac hi met ongedoude
ic u god moet sterven hier
doe quam hem an een evel fier
want het sloughene gods plaghe
hi hadde torsioen v daghe
entie wormen cropen mede
uut sinen daermen daer ter stede
ende bleef met tormente doot
eenen sone liet hi niet wel groot
die alleene agrippa hiet
ende was te rome alse dit gesciet
wantene claudius die keyser helt
die sindent hadde in ghewelt
dat lantscap over die jordane
al des vaders quam hem niet ane
paulus die noch saulus hiet
also alse die heilege geest riet
ende barnabas gingen te samen
bekerende in jhesus namen
dat volc jueden ende heidene mede
so dat si quamen teere stede
daer si scepeden ende voeren thant
te cypers in dat goede lant
daer vonden si enen quaden juede
eenen vulen prophete enen ruede
hiet barien ende die was mede
metten here daer ter stede
die here was in al dat lant
sergius paulus was hi genant
den juede maecte saulus blent
sergius pauwels heeftem bekent
ende genas van siere mesquame
ende wart kerstijn in gods name
van danen wilmen wanen das
dat saulus paulus geheten was
want het was doe ende sidert sede
alse een enen anderen onderdede
waest met wapenen of met zinne
sijn name ervedem te ghewinne
van cypren voeren alse dit was
paulus ende barnabas
ende quamen te grieken ant lant
daer worden si predekende thant
den joden in hare synagoghe
van jhesus cristus den gods sone hoghe
maer het was den joden ommare
doe sprac pauwels openbare
het ware recht waert u gename
dat twort gods eerst tot u quame
maer sijnt dat ghijt steect van u
so keren wi ten heidinen nu
des waren die heidine vro
ende vele worder kerstijn do
des hadden die jueden nijt
ende daden so vele tier tijt
dat si danen worden verdreven
maer si die gherne haer leven
tormenteerden indie gods ere
ghinghen spaersen ons heren lere
achter grieken harentare
ende maecten kerstijn dare
tote ycomien indie stede
jueden ende heidine mede
die quade jueden haddens nijt
entie heidinen tier tijt
ende jagedense met stenen dane
ende dwongense elswaer te gane
hier na gingen si alst god riet
tere stat die listris hiet
ghinder so was alse wijt horen
een man was cropel geboren
die en mochte gaen no staen
paulus die sprac an hem saen
stant up in jhesus cristus name
hi stont ghesont up sonder mesquame
ende ginc vrilike harentare
alse dat volc des wart geware
wilden si die waerheit weten das
dat paulus ende barnabas
waren ii gode in haren wane
comen naer menscen gedane
ende droughen over een aldus
dits jupiter ende mercurius
voer hem quam ginder haer pape
ende mettem menech knape
ende wilden hem sacrificie maken
hogelike na heren saken
maer paulus die wederboot
ende scorde sijn cleet dorde noot
ende riep wat doedi nu ter tijt
wi sijn stervelijc alse ghi sijt
so dat sijt hem cume benamen
mettien aldaer up hem quamen
joden die quaet van hem spraken
ende begaedden so die saken
dat si hem hebben verheent
aldaer wart paulus gesteent
ende geworpen uter stede
alse ene onreine croenge mede
ende oec over doot gelaten
maer hi quam saen ter baten
want sine jongers droegen dane
des maergens maecti hem te gane
ende ginc predeken ende leeren
ende tfolc an gode bekeren
ende want si wilden uten lande
lietsi dat kerstijn volc in hande
bisscoppen die si hem gaven
niet geprovent met groter haven
maer in gode ghefundeert
of haer ne gheen weder en keert
dat dat kerstijn volc hem vort
houden sal an hare wort
dus sijn si tantyochen gevaren
daer vele haerre gesellen waren
binnen desen so wart werringe mede
een deel onder dat kerstijnhede
want die vanden jueden waren
kerstijn worden wilden verclaren
ende dat seggen over waer
datmen soude vort daer naer
doude wet houden ende hem besniden
die vander heidijnscap wilden tiden
ende kerstijn wilden wesen
so datmen sendde van desen
van anthyochen om verclaren das
paulus ende barnabas
ende tytus te jherusalem
an pietre an jacobpe om an hem
te vraghene wat orbare
ende recht van sulker saken ware
ende met desen over een
voeren vanden phariseen
die tkerstijnhede hadden ontfaen
want si tware wilden verstaen
nu gingen die apostelen tsamen
om die dingen daer si om quamen
daer pieter ende jacob mede
die voerbaerste waren tiere stede
dat was jacob die minder
die bisscop was gemaect ghinder
in die stat te jherusalem
over een droeghen si onder hem
metten ouden vander stede
die behorden ten kerstijnhede
dattem niemene soude besniden
die ten kerstijnheit wilde tiden
ende vanden heidijnscap quame
noch daer die wet niet anename
maer dat si hem souden hoeden
van afgoden die ghevroeden
ende si hem van overspele
van wiven wachten diesmen vele
tien tiden onder die heidine plach
dit vonnesse gaf uut up ghenen dach
jacob die mindere daerment hort
want hi was bisscop indie port
hier endden in desen parlemente
der ouder wet sacramente
besnidenesse nader jeesten
ende sacrificien van beesten
dese wet ende dit gebot quam
elken wisen diet vernam
ende men sendde lettren das
met paulus ende met bernabas
tote antyochen indie stede
ende men deedse lesen mede
openbare voer dat diet
wat jacob die bisscop ontbiet
dies waren vro die kerstine sere
die vanden heidinen ten kere
hadden kerstijnheit ontfaen
besniden es swaer anevaen
nu suldi merken ende verstaen
dat symoen daer af heeft ontfaen
symonie hare name
die toverare was onbequame
ende voer onsen here onwaert
ghinc omme alse een fel liebaert
omme te verduwene tkerstijnhede
ende quam tantyochen mede
ende dede verstaen dat ghone
dat hi ware die gods sone
pieter selve volgedem naer
ende verdrevene van daer
met gherechter predicade
doe wart die toverare te rade
dat hi voer te rome waert
ende pieter wart metter vaert
in antyochen onthaelt met eeren
ende daer maecten hem die heren
eenen stoel alst es bescreven
ende hebbene bisscop verheven
aldaer sat hi over waer
kerstijn bisscop vii jaer
al was hi bisscop sonderlinghe
over die kerstine dinghe
nochtan voer hi predeken mede
dicke wile buten der stede
ende bekeerde heidine vele
ende joden met menegen bispele
ende dede miraclen groet ende scone
daer jegen en was ghene hone
ende keerde weder ende vele met hem
sidert in jherusalem
daer naer onse here hiet
dat hijt altoes en liete niet
hine soude te rome varen
ende twort gods daer openbaren
ende nederwerpen ende castien
des valschs symoens toverien
dus hevet hi met siere partien
begeven tlantscap van surien
ende also hi leet sine vaert
quam hi tantyochen waert
ende hevet den kerstinen troest gegeven
dat si int gelove bleven
sijn bisscopdoem heefti gelaten
eenen goeden man utermaten
die enodius hiet bi namen
dien beval hi altesamen
antyochen dat hi beware
dat lant alse vray predicare
dus in claudius vierde jaer
quam hi te rome wet vorwaer
ende teersten dat hi te rome quam
ende men sijn wort daer vernam
die claerheit van siere waerhede
braken symoens deemsterhede
so dattene elc goet man daere
hilt voer enen droghenare
ende men horde daer so gerne sijn wort
dat die lieden vander port
dies niet en mochten wesen sat
ende verbaden marchuse dat
die pieters discipel was
dat hi hem wilde bewinden das
hem te scrivene die wort
die si van pietren hadden gehort
daer si pieters niet en horden
dat si lesen mochten die worden
ende daer in oec besien
wat si doen souden ende vlien
dus hevet marchus die dinc bestaen
ende screef hem sonder waen
die ewangelie van pieters monde
die hi van hem leerde ende conde
dus was pieters die menestrie
maer alsic die waerheit lije
om dat soe bi marchus es bescreven
so es sijn die name bleven
eer dit gesciede dats becant
so hadde inder jueden lant
sine ewangelie bescreven matheus
sinen vrienden in ebreus
daer na screef marchus in ytale
sine ewangelie in griexer tale
pieter die hevet dit verheest
ende verstaen biden heilegen geest
dat hi gherovet was sonder nijt
ende hilt gestade sonder strijt
der lieder wille ende marchus daet
ende heet dat euwelike staet
ende men dewangelie dese
indie kerke houde ende lese
marchus hevet dewangelie genomen
die bi hem es dus utecomen
ende voer in egypten daer mede
ende was deerste die inde stede
talexandrien openbare
cristus predecte tellet dat ware
ende deerste diere oec kerke stichte
in onse gelove seget tgedichte
al daer was een juede wijs
die filo hiet diemen geeft prijs
die enen bouc goet ende diere
maecte vander kerstijnre maniere
die talexandrien wart upheven
ende priset sere haer leven
hier laten wi van marchuse staen
want hier na salmen sonder waen
sine maertelie ende sine doot
bescriven die scone es ende groet
maer nu van pietre es geseit
twi ende omme wat salicheit
dat hi es te rome comen
so wilde vincent hier noemen
alle die pauesen ende haer jaer
die te rome waren hier naer
sijnt dat hi den stoel besat
nu hordse hier int eerste om dat
pieter dapostel gods vercoren
van galylee uut geboren
jans sone van bethsayda
bleef der kerken prence hier na
dat onse here gepassijt was
ende waest iiii jaer alsict las
int lant van jherusalem
daer na coes men te bisscop hem
tote anthyochen ende was daer
bisscop wel vii jaer
doe voer hi te rome mede
alst god wilde diet doen dede
int carnation ons heren
wart hire paues gemaect met eren
alsemen xlv screef
xxv jaer hi paues bleef
licius wart paues daer naer
ende waest lesen wi xii jaer
cletus die was xii jaer mede
paues te rome indie stede
ix jaer so was clement
paues te rome dits bekent
anacletus die was mede
ix jaer paues indie stede
evaristus die besat
ix jaer die roemsche stat
alexander alsemen hort
was x jaer paues inde port
doe sixtus alsict bevoele
sat x jaer paues inden stoele
telesforus waest xi jaer
ende yginus iiii daer naer
pyus alsemen ons telt
hat xi jaer in ghewelt
anicetus die was mede
paues xi jaer indie stede
cocher die was leestmen mie
paues der jare iii waerf drie
eleuterius die was in sinen live
paues x jaer ende vive
victor die was x jaer here
van rome met grotere ere
zeferinus was met machte
paues mede der jaere achte
calixtus seget die lesse
was paues der jare sesse
urbanus die goedertiere
was paues der jare viere
vi jaer waest oec pontiaen
antheres xii sonder waen
fabianus xiiii jaer
ende cornelius ii daer naer
lucius drie in sijn leven
vii jaer was paues steven
noch een sixtus der jare twee
dyonisius vi ende nemmee
felix iii jaer paues sat
levicianus hilt i jaer na dat
gayus was paues xi jaer
ende maercellius viii daer naer
in desen tiden hadden ontfaen
dyocletiaen ende maxiaen
dat edel mogende roemsche rike
ende setten hem ghemeenlike
jeghen jhesus cristus wet
alse u hier naer wert gheset
ende doden den paues maercelline
ende daden allen kerstinen pine
so dat die kerke stont daer naer
sonder paues vii jaer
maercellius die wart paues doch
ende waest v jaer al noch
eusebius vii jaer na des
doe iiii jaer melchiades
doe sat silvester daer naer
paues xxiii jaer
in sinen tiden so wart vrede
ghegheven den kerstijnhede
want hi doepte constantine
ende ganstene van lasers pine
alle die pauesen die vor hem waren
bleven alle meest maertelaren
naer silvester marchus sat
ii jaer paues indie stat
julius hilt die werdichede
daer naer xv jaer indie stede
liberius besaet vi jaer
ende felix een daer naer
damassus was tesen live
xviii jaer paues doe drie waerf vive
siricus dat lesen wie
anastasius der jare drie
innocentius xii jaer
zosimus waer een daer naer
drie jaer bonefacius
viii jaer waest celestinus
sixtus ix jaer also
xxi jaer waest leo
hylarius vi jaer besat
simplicius xv jaer na dat
felix viii jaer ende naer desen
moest gelasius iiii jaer wesen
anastasius een jaer alleene
doe symachus xv jaer gemeene
hormisda waest xviii jaer
ende johannes ii daer naer
felix iiii jaer ende nemmee
bonefacius daer naer twee
johannes ii jaer alsemen waende
doe agapitus xi maende
silverius doe maende vive
virgilius vi tesen live
iiii jaer pelagius
ende iiii jaer benedictus
een ander pelagius daer naer
was paues nadien x jaer
doe wart paues gregorius die goede
die heileghe die wise entie vroede
die die scrifture maecte claer
was paues xxiii jaer
naer hem was paues serviaen
omtrent een jaer sonder waen
viii maende was doe mede
bonefacius paues daer ter stede
een ander bonefacius daer naer
was paues te rome vi jaer
iii jaer daer naer deusdedit
daer naer vi jaer besit
een bonefacis den stoel daer
doe honorius xii jaer
severius der jare twee
bonefacius v ende nemmee
johannes ii jaer daer na aldus
vi jaer een theodorus
daer na martijn vi jaer mede
euginus iii jaer hilt de stede
vitalianus xii jaer
adeodatus iiii jaer daer naer
donus een aghatus twee
leo x maende ende nemmee
benedictus x maende mede
johan een jaer hilt de stede
cono was paues xi maent
sergius daer na alsemen waent
was paues xiii jaer
een johan drie daer naer
echt een johan iii jaer sonder saghe
sisimus waer xv daghe
constantinus vii jaer
gregorius xv daghe daer naer
echt een ander gregorius mede
was x jaer paues in die stede
x jaer waest een zakarias
doe v jaer een stephanus was
paulus was paues daer naer
te rome inden stoel x jaer
doe iii jaer een stephanus
xxi jaer adrianus
leo xx jaer ende daer na
adrianus i hoe soet gha
martinus i jaer doe daer naer
na hem so was over waer
xxiiii jaer paues stevene
formosus iiii jaer in sinen levene
bonefacius xii jaer sat
daer naer steven een inder stat
romanus iiii maent sonder sage
doe theodorius xx daghe
een johannes doe ii jaer
benedictus iiii daer naer
leo eene maent alleene
cristoforus vi maende clene
vii jaer sat een sergius
ii jaer anastasius
landee iiii maende daer naer
johannes xiiii jaer
leo vi maende besat
stephanus ii jaer die stat
johannes was paues daer mede
iiii jaer te rome indie stede
leo iii jaer ende steven drie
martijn iii jaer dus lesen wie
agapitus was ix jaer
paues ende johannes viii daer naer
benedictus der jare twee
leo een jaer ende nemmee
benedictus drie jaer sat
ende donus een jaer na dat
bonefacius eene maent dats waer
doe benedictus viii jaer
daer naer viii maende een johan
een ander johan iiii maende dan
daer naer een johan echt x jaer
gregorius i jaer daer naer
daer naer een johan x maent
silvester iiii jaer alsemen waent
daer naer johan maende vive
doe een johan in desen live
sat te rome paues een jaer
ende doe sergius iii daer naer
doe benedictus der jare ellevene
johan sijn broeder ii na sinen levene
doe benedictus daer na x jaer
silvester die quam daer naer
ende was paues lv daghe
gregorius dans ghene saghe
die was ii jaer paues na desen
ix maent clement alse wi lesen
xxiii daghen damasus
leo wi vindent aldus
was naer hem paues v jaer
victor twee jaer daer naer
vii maent so waest een stevene
doe bleeft ix maent in levene
benedictus ende daer naer
was nycholaus paues een jaer
xi jaer waest alexander
ende gregorius een ander
waest xii jaer doe quam na dat
victor diet iiii maende besat
urbanus waest xi jaer
ende paschalis quam daer naer
ende hi waest xi jaer mede
doe wart paues in sine stede
gelasius ende waest ii jaer
ende calixtus v daer naer
honorius v jaer daer an
innocentius iii jaer nochtan
celestinus v maende mede
lucius x maent hilt die stede
eugenius waest vii jaer
anastasius een daer naer
adriaen vii maende ende nemmee
alexander xx ende twee
lucius was iiii jaer here
urbanus een jaer ende nemmere
gregorius waest ii maent
clement ii jaer alsemen waent
cestius vii jaer daer naer
innocentius xi daer naer
honorius xi jaer mede
ende gregorius moghenthede
gheduurde xv jaer
doe stoet in werringen daer naer
bi keyser vrederix moghenthede
ende bleef ydel des paues stede
ii jaer dannes ghene saghe
doe waest celestius xvii daghe
daer naer waest die vierde innocent
die keyser vrederic hevet versent
in wies tiden altemale
desen spiegle ystoriale
broeder vincent maecte vorwaer
ende was aldoe paues ii jaer
nu suldi horen naer desen
wie sijnt pauesen hebben gewesen
alexander clemens urbanus
gregorius adrianus
innocentius johannes nycholaus
martinus nycholaus benedictus
ende nu eist bonefacius
hier laten wi dit staen aldus
alse wi die pauesen hebben genoemt
so eist recht datmen weder coemt
ter jeesten daer wijt lieten staen
van sente pietren ende anevaen
hoe die tijt daer na ghinc vort
pieter quam te rome indie port
in keyser claudius vierde jaer
ende wederstont symoene daer
den onrenen toverare
entie jueden die harentare
van jherusalem hadden verdreven
die kerstinen die ghingen sneven
want bailliuwen van rome waren
gheset over die juedsche scaren
ende daden haer bisscoppe af ende an
alse hem goet dochte in haren ban
so dat die jueden te rome senden
want desen twist so wildsi enden
den keyser claudius si baden
want si hier bi waren verladen
dat hi die bailiuwe verbode die dinc
indien dat tgedinghe hinc
so vernam agrippa tghone
coninc herodes agrippen sone
dat sijn volc dinghet int hof
ende halp hem haren wille daer of
want sijn vader haddem ghelaten
alse hi danen sciet siere straten
in keyser claudius hant
claudius gaf hem som des vaders lant
ende stierdene over in surien
ende sette in siere vogedien
dat al die macht stont an hem
te doene in jherusalem
ende als te doene sal wesen dan
den hoeftbisscop af ende an
dese agrippa die besat
dat lantscap van ghalaat
dat over die jordane leghet
daer vloen die kerstine alsmen seget
doe men jherusalem destruwerde
ende men dat juedsce volc verteerde
alse ghi sult horen overliden
in des keysers tytus tiden
paulus ende barnabas
want vele kerstijns volcs was
in anthyochen waren daer
over een droeghen si over waer
dat si henen wilden sceeden
ende visenteren onder hem beeden
die landen ende oec die steden
daer si ten kerstinen zeden
die lieden hadden gheset
omme te troestene te bet
dat si int ghelove bleven
dus hebben si hem upgegeven
ende barnabas die es gevaren
int lant van cypre te waren
paulus voer in grieken mede
omme te sterkene tkerstijnhede
ende hevet den lieden anegeset
dat si souden houden die wet
die dapostelen setten hem
ende doude van jherusalem
niet die wet die de jueden geven
die van moyses es bescreven
eens nachts quam een visioen
paulus ane een gods sermoen
want dinghel hietene te waren
int lant van macedone varen
ende dat doen met sulker lere
datmen dat volc daer bekere
daer ontboot hi enen lucas mede
tote phillippen indie stede
die also hiet altegader
na phillippe alexanders vader
teenen tiden ginc uter stede
paulus om doen sine gebede
eene joncvrouwe quam in sijn gemoet
die van waersagene was vroet
want soe hadde eenen quaden geest
met hare daer soet bi wiste meest
sulke gheeste heetmen fantoene
dese die was van sulken doene
dat soe haren here dede
wasdoem ende voerdeel mede
in waersaghene hier ende daer
dese volgede pauluse naer
ende soe riep lude dit sijn boden
des gods boven allen goden
si wisen u die strate mede
ter euwelikere salichede
dit riep soe alle dage meest
bi aventuren die heilege geest
dwanc den quaden geest aldaer
dat soe moeste seggen waer
paulus heeft sijn gebod uutgegeven
ende hevet den quaden gheest verdreven
uter joncvrouwen altesamen
doe hare maghe dat vernamen
vingen si paulus ende lucas
die sijn recht geselle was
ende brochtense vort gerechte
ende seiden dese knechte
die jueden si maken ons mede
grote roeringhe in dese stede
ende predeken ons een nieuwe doen
een verboden religyoen
dat ons verboden es vanden heren
omme dat wi sijn romeren
want die romeine hadden gheset
tien tiden eene nieuwe wet
dat men niemen heeten soude
god van nieuwes het en woude
ghemeenlike die senature
ende sine ghaven uut die cure
dat gherechte wart hem wreet
ende men schorde hem hare cleet
ende gheselse ende daer na saen
waren si indien kaerker gedaen
daerse god heeft ghequijt
ende aldaer ter selver tijt
hebben si hem die den karker helt
kerstijn ghelove ghetelt
ende bekeerden daer ter stede
hem ende sijn ghesinde mede
si ghingen danen ten selven tiden
ende leden dor tlant van liden
ende quamen tote tessalone
daer castijeden si so scone
dat si bekeerden daer ter stede
vele jueden ende heidine mede
dit benijdden die quade jueden
ende som vanden heidinen rueden
ende verroerden up hem die port
nachts sijn si getrect vort
in eene stat hiet beroee
daer bekeerden si liede mee
daer volgeden hem die van tessalone
ende verdrevense danen onscone
so dat pauwelus ontran te waren
ende es tathenen ghevaren
alse paulus tathenen quam
horde hi mare ende vernam
dat onder der philosophen scaren
twierhande liede waren
die eene hieten epykure
die seiden in hare scrifture
dat els en ware ghene salecheit
dan des lachamen weldicheit
stoici die andere hieten
die desen waen al achterlieten
ende seiden die upperste zalichede
ware in onverwaender zede
dat men ware so groot van moede
dat hem een man niet en loede
met geranden mesaventuren
die hem mochten ghesturen
an gods gelove an ander wet
was athenen doe gheset
paulus es tathenen comen
ende hevet dispution genomen
jeghen die philosophiene
diet jeghen hem hadden onsiene
want hise met redenen verwan
sine hildere hem niet an
maer dies droughen si over een tsamen
dat sine vinghen ende namen
ende leidene in ariopagus
dats eene strate die heet aldus
daer maers die god vanden orloghe
gheweldich was ende hoghe
daer was die scole van aerten mede
ende alt meesterscap vander stede
paulus stont onder hem ghemeene
ende sprac ghi heren van athene
ic segge u dat ghi sijt in dole
ende in seere verwerder schole
want daer ic leet up desen dach
ende ic u ghebeelde sach
daer saghic onder dandere daer
mede ghemaect eenen outaer
daer in ghescreven openbare
dat in des onbekents gods ere ware
desen onbekenden willic nu
bekent maken onder u
dit es die god die emmer levet
die van nieute ghemaect hevet
die werelt ende al dat es
in hem leven wi des sijt ghewes
in hem sijn wi altemale
van desen outare vindmen tale
van dat men seide hier te voren
hoe dat die dach wart verloren
alse jhesus andien cruce hinc
ende denijs omme dese dinc
tote athenen ende oec mede
die vroetste van alder stede
ne consten gheweten niet
bi wat dinghe het was gesciet
doe seide denijs god der naturen
doghet pine te derre uren
doe droughen si over een daer
dat si hem setten eenen outaer
dor den onbekenden god
ende screvent dus alse liede sot
die philosophen verboden mede
datmen hem gheene offrande dede
met beesten no met ghere sake
want si seiden in hare sprake
hine hevet ons goeds ghenen noot
maer kniegebeden doet al bloot
voer hem ende bit met zinne
hine wille niet dan der zielen minne
up desen outaer up dit doen
begonste paulus sijn sermoen
ende seide al openbare
dat de onbekende god dit ware
die gods sone die indie maghet
menscelijcheit ontfinc ende vuldraghet
in haren lachame was bi naturen
ende ute hare beslotene duren
uut haren lachame ter werelt quam
ende menscelike doot anenam
ende verrees ten derden daghe
van dode te live sonder saghe
ende voer te hemele ende sal noch comen
dese werelt met rechte doemen
alse die philosophen vernamen
paulus tale altesamen
ende hi sprac vordie keytive
verresen van dode te live
omme dat si heidijn waren ende sot
maecten si met hem spot
want si noint horden bescreven
naer dit lijf euwelike leven
some seiden omme hare bederve
wi sullen di horen anderwerve
some volgeden hem oec naer
omme te horne meer ende waer
onder dese seget die vite
was denijs die ariopagite
die selve die al sekerlike
leghet hier in vrankerike
die volgede pauluse vaste naer
want hi hordem predeken waer
ende mercte wat bedieden mochte
die redene die hi vortbrochte
paulus seidem niet alse sot
vanden ombekenden god
daer die outaer bi sinen rade
af was gemaect bi goeder stade
tote athenen indie stat
wat dinghe bediedde dat
ende vraghede wat hem dochte
weder hi god wesen mochte
ofte warachtech mensce bekent
die god die daer heet onbekent
denijs antworde al openbare
dat hi vray god ende mensce ware
desen sprac paulus menic mede
dats hi die de miraclen dede
creupele gaen ende blende sien
dove horen ende naer dien
die dode upstaen uten grave
dyonisius wondert hier ave
ende in dit dispucioen
wilde god sine cracht oec doen
ende het gheviel ten selven tiden
dat bi hem een blende soude liden
ende denijs die sprac dus an
paulus mogestu seggen dan
desen blenden wat soes gescie
dat hi indie gods name sie
ende eist dat hem dijn god geeft tlecht
so willic geloven hets recht
maer omme dat ic niet en wille
dattu pleghes lude of stille
wort van eneghere toverien
sech dus in sinen name die marien
die maget drouch jhesus kerst
die andie cruce dogede derst
ende daer staerf ende in corter stont
van dode te live upstont
ende te hemele voer mede
so sie al hier nu ter stede
paulus sprac nu laet henen gaen
allen twifelen ende allen waen
van toverien groot of smale
so sprec selve dese tale
ende dyonisius die seide
die tale die hi selve voren leide
entie blende die ontfinc
sine ziene bi derre dinc
ende dyonisius ontfinc te hant
kerstijndoem van paulus hant
ende wart bisscop van athene
ende was predicare niet clene
ende sint gesent alse bode
van rome te predekene van gode
te parijs aldaer hi wort
om tgelove gods vermort
alse paulus tote athenen was
iii maent tsamen alsict las
so stont hem sijn willen twaren
dat hi wille in jherusalem varen
ende omme dat hi belaghet was
so wart hi te rade das
dat hi wille varen omme
want hem sekerst was dat cromme
ende heeft sijn geselscap gelaten
heenen varen siere straten
die sijns te traden ontbiden
so dat hi daer quam tien tiden
iii daghen so was hi daer
ende disputeerde ende predecte waer
so dat hi upten lesten dach
toter minnacht predekens plach
ende een jongelinc daer sat
een deel hoghe teerre stat
van danen so es hi gegaen
te mileten ende ontboot saen
die papen enten bisscop mede
tote ephesum uter stede
ende beval hem hoe si souden
hare volc leeren ende houden
ende seidem allen dat si saghen
hoe hi hadde in sinen daghen
mettem gewandelt ende gewesen
dat si hem hilden in desen
te alsulkere omoedichede
ende in alsulker nerenstechede
te bestierne haere ondersaten
oec seidi ic ghae miere straten
te jherusalem ter stat
mijn gheest dwinct mi te doene dat
seker en bem ic niet vandien
wat mi daer sal ghescien
sonder dat men mi doet verstaen
dat men mi aldaer sal vaen
ende weest seker oec van dien
dat ghi mi meer en sult sien
omme dese dinc was sere onvro
dat paepscap van epheso
groten rouwe dat si dreven
paulus heeftem heten begeven
ende seide hout vaste indie lere
die ic u wijsde van onsen here
ic weet wel naer mijn wochvaren
dat hier comen sullen te waren
quade wulven met valscher leren
die dat volc sullen verkeeren
ende sullen onghelove castijen
ende selke van uwer paertijen
sullen hem verkeren mede
blijft staende in u gelovichede
ic bevele u onsen here
doe scieden si met groten sere
paulus overleet meneghe stat
doe quam hi te suurs na dat
daer hem die kerstine ontrieden
die philosophen die wise lieden
dat hi soude ontrecken hem
te comene te jherusalem
ende seiden over een daer alle
quame hire het quame hem te mesfalle
om dat ne wille hijs niet afstaen
van suurs voer hi takers saen
die doe tholamays hiet
cortelike hi danen sciet
ende es te cesarien comen
daer hi herberghe heeft genomen
met phillippe den dyaken
daer wi hier te voren af spraken
die een was vanden sevene
ghecoren met sente stevene
doe die apostelen hier voren
vii apostelen uutvercoren
dese phillip hadde dochtren viere
heilech ende van goeder maniere
ende waren prophetessen alle
ende voerseiden vandien mesfalle
pauluse dat nakende was hem
indie stat van jherusalem
maer daer omme en wille hi niet
laten dattem sijn geest riet
alse die dinghen stonden dus
quam daer een hiet agabus
een prophete ende versach
waer dat pauwelus gordel lach
mettien gordele heefti gebonden
hem selven ende sprac tien stonden
dien man dien dit gordel toehort
sal te jherusalem indie port
dus ghevaen sijn ende gebonden
doe baden si hem ten selven stonden
pauluse alle sere ghemeene
dat hi bleve groot ende clene
paulus seide tsinen vriendekinen
twi so wildi mi dus pinen
in bem niet allene gereet
te miere baten want god weet
van jhesus maer mi laten ontliven
wat helpt weenen hiers geen bliven
dus es hi met sinen gesellen
heenen gestreken alse wi tellen
ende sine vrienden hebbene gebrocht
dus hevet hi die stat besocht
van jherusalem ende ginc ghinder
daer jacob woende die hiet minder
die bisscop van jherusalem
ende hadde die kerstine onder hem
alse die mare quam openbare
dat paulus selve comen ware
quamen omme hem te siene mede
die outste van kerstijnhede
ende hietene willecome wesen
ende hi groetedse naer desen
ende tellede hem so hi best mochte
wat miraclen god bi hem wrochte
ende wat hi liede hadde bekeert
in meneger stede ende geleert
dies waren si alle blide sere
ende benedijeden onsen here
doe seiden si te paulus mettien
lieve broeder du moges sien
hoe menech dusent jueden mede
hem houden ant kerstijnhede
nochtan en sceden si niet af
der wet die hem moyses gaf
ende willen datmen houde ende set
te samen niewe ende oude wet
nu hebben si mare vernomen
van di es hem te voren comen
dattu predekes over al
dat men die wet verbieden sal
ende omme dat so raden wi
dattu di ghereets bidi
tesere hogere tijt na de wet
datmen sien moghe te bet
dat si die di hebben beloghen
die waerheit hebben bedrogen
aldaer seidemen inden raet
datmen den jueden dient so staet
dat si ontfangen kerstijnhede
soude laten gebruken mede
der pointen vander ouder wet
up dat men so dat herte set
dat men daer an niene hope
datter eenech ute lope
dus mogen merken wel de clerke
dat int begin vander kerke
iiii zeenden gehouden waren
die eerste zent was te waren
doemen mathiase vercoes
indie stat die judas verloes
dander was doe sente stevene
ende vi dyaken hem benevene
ghecoren waren om draghen mede
der apostelen grote onlede
die derde was doe barnabas
met pauluse gesent oec was
van athenen te jherusalem
tote pietre ende jacobpe om van hem
te bringhene daer die mare
dat niet nuttelijc en ware
wie hem trocke ant kerstijnhede
der jeuden wet te houdene mede
ende men drouch wel over een das
dat het niet gehouden en was
die vierde seent dat was van desen
daer wi hier ter stat af lesen
daer men over een des drouch
omme pauluse ende omme gevouch
dat men den jueden laten soude
ghebruken hem die so doen woude
metter niewer der ouder wet
tote dat si waren gewone bet
die te latene altemale
want het ware te sorgene wale
wildemen hem al hare coustumen
teersten afbreken ende ontscumen
die te voren hieten goet
dat si groten overmoet
souden dandere daer omme togen
ende niet lichte en souden gedoghen
hier omme waest aldus verleit
maer die hope was hem ontseit
dat hem ter zielen dat iet dochte
ofte oec iet ghehelpen mochte
aldus bi redenen ende bi sticke
minderende ende verlichtende dicke
was doude wet achtergeleit
paulus alst eer was geseit
die es dus in jherusalem comen
des anders dages heefti vernomen
sine ghesellen daer waerre viere
ende ginc nader jueden maniere
inden tempel aldaer te hande
ende offerde daer sine offrande
so daden sine gesellen mede
v daghe so was hi in die stede
doe so quamen daer na
jueden vele uut azia
ende hebben pauluse gesien
inden tempel ende mettien
sloughen si die hande an hem
ende riepen ghi van jherusalem
helpt ons houden desen man
want wi hebbenre redene an
hi gaet predeken den lieden
achter lande ende bedieden
dat onse wort bederven sal
doe wart dat volc up hem al
ende gaven hem menegen swaren slach
doot ware hi bleven updien dach
en hadde een ridder gedaen
een romein die daer quam saen
die claudius lisias hiet
sijn ridderscap dat hi ontbiet
daer hi die stat met berechte
ende quam daer ten ghevechte
ende namene hem met crachte
ghevaen dat hine mettem brachte
met eere ketenen gebonden sere
tote felixse sinen here
die bailliu bider roemscher wet
updie jueden was gheset
felix hilt pauluse gevaen
ende daer men geselen soude ende slaen
sonder wet al openbare
vragedi oft gheorlovet ware
datmen van rome der stat
eenen portre moeste doen dat
omme dit wort bleef hi tien stonden
aldaer hi stont vaste ghebonden
onghegeselt ende ghesont
felix vragedem tier stont
ofte hi wilde te wette staen
te jherusalem ende ontfaen
selke sentencie alse hem geven
die jueden souden sine neven
up aventure oft so liepe
paulus seide dat hijt beriepe
voerden keyser te rome saen
aldaer wildi te rechte staen
doe sprac felix vrient nu ghome
vorden keyser tote rome
hevestuut beroepen dats waer
ende du moetst oec emmer daer
dus hilt hine gevaen vaste
dat hi desen ende andre gaste
alse hijt ghereden mach senden sal
tote rome gebonden al
oec liet hi paulus vriende mede
totem comen ende hoveschede
hem doen so wie soet doen wilde
up dat menne altoes vaste hilde
dus es paulus den joden ontgaen
ende onder die romeine gevaen
doch daden si nu ende daer te voren
menegen poor om sinen toren
hoe dat sine mochten doden
maer god halp hem uut allen noden
nu sien si wel dat niet en dooch
gaet hem an neder ofte hooch
dat sijs niet en conen ghewinnen
hier namaels suldi bekinnen
int ander stic dat hier na coemt
int stic datmen den neghenden noemt
die sine vaert ende sine doot
in sal hebben cleene ende groot
nu hebben die jueden verdreven
waren si nichten waersi neven
al meest alle die te samen
die waren van kerstijnre namen
ende hier bi so waest trecht
dattem overquam tgevecht
die so dorpre sonden wraken
ende so overdadeghe saken
pieter ende paulus mede
waren verdreven uter stede
ende meest alle die apostelen tsamen
sonder jacob diemen bi namen
minderen heet vanden tween
nu sullen wi besceet seggen een
wie dese twee jacobpe waren
apostelen van ons heren scaren
anna die moeder marien
die wi alle benedien
hadde joachim tharen man
daer soe marien ane wan
die jhesum onsen troestre drouch
dies ghi hier voren horet genouch
doe joachim doot was
doe nam anna cleophas
te manne alse die hare bi wette
kindere te winne sette
want en geen en was bet
gheprijst indie oude wet
bi desen cleophas so wan anne
eene marie ende nochtanne
die onser vrouwen zuster was
die nam te manne sijt seker das
alpheuse haren rechten man
daer soe iiii sonen ane wan
jacobpe den mindren die bisscop was
te jherusalem alsict las
deerste kerstijn bisscop vander stede
judase ende symoene mede
die alle drie apostelen waren
ende behorden tons heren scaren
die vierde was joseph bernabas
die met mathien gheset was
welken god in judas stede
setten wilde dor hare bede
echt doe cleophas was doot
anna want die wet geboot
ende wilde dat soe huwelijc dade
nam eenen derden man bi rade
die bi namen hiet salomee
die derde maria na dese twee
gaf hare onse here van desen
die maria also wijt lesen
nam sebedeuse tharen man
daer soe twee sonen ane wan
deen was jhan ewangeliste
die den raet ons heren wiste
die ander was jacob die meeste
die te jherusalem vordie feeste
van paeschen onthovet was
alsemen hier te voren las
ende die te conpostelle leghet
in spaengen alse dystorie seghet
hier bi moghedi weten dbesceet
vandien tween jacobpen gereet
die mindere die en trac hem
noint uut jherusalem
dor gheen vernoy dor ghene mare
ende wart daer in maertelare
alse u die ystorie al
in dandere paertie seggen sal
tien tiden noch dat dit gesciede
datmen verdreef vele heileger liede
was claudius te rome here
ende keyser met groter ere
alse u dbeghin van desen boeke
besceet inden ondersoeke
doe beghonden die plaghen ons heren
hare toten jueden keren
want up eenen paschedach
doe hare hogheste feeste gelach
in welken tiden si te voren
onsen here daden die doot coren
dat die jueden updien hogen tijt
worden makende groten strijt
ende dat volc wart al in roere
met deser perssen met deser voere
so bleef menech mensce doot
nochtan dat wonder was te groot
alsonder diere waren versleghen
also alse deen den andren jeghen
inden tempel te perssen quamen
ende deene ute wilden ent hem benamen
dandere diere in wilden wesen
ende niet en consten vulcomen in desen
bleven daer indie dromminge doot
jueden onder cleine ende groot
xxx dusentech bi ghetale
dit vintmen indie waerheit wale
dus wart hare hoghe pascedach
verkeert in weene in hantgeslach
dit was alsemen merct de sake
deerste dach die togede wrake
van ons heren jhesus bloede
dit mercten wel alle die vroede
maer die quade phariseen
en merctens niet over een
maer bleven indie ziele swart
ende indie quaetheit verhart
het wart daer na alst wel sceen
dat paepscap qualijc over een
entie voerbaerste vander stede
worden onderlinghe stridende mede
so dat elc huurde ende nam
jonc volc ende dom wanen soet quam
ende maectere af hare hautasise
ende daden in derre wise
deen upten anderen indie port
meneghe scade ende grote mort
eer si eerst begonsten morden
scolden si met quaden worden
daer naer worpen si ghemeene
elc up andere grote steene
noch niemene en was in aldie stat
die beneemen wilde dat
maer so an roere wart die port
alse offer gheen here toe en hort
also qualijc so ghinct staen
aldaer die bisscop soude ontfaen
die tiende ende mede die papen
datmense nam al haren knapen
so dat sulc pape mate rike
omme dat verdaerf jammerlike
want men hem niet toe en brochte
daer hi bi gheleven mochte
dus hadde die werringhe die stede
verdorven ende al tlant oec mede
somwile mede gheviel dat
dat si quamen mids indie stat
ende vochten grote staerke wighe
somwile so wan deen met prighe
up den anderen dat velt
dan quam dander met ghewelt
ende want hem danne weder af
so ontfincmen ende gaf
diepe wonden meneghen doden
nochtan waest folc in meerren noden
want welken tijt soet tijt was
so plaghen die jueden das
dat si toter feesten quamen
van verren lande ende vele te samen
so quamen dan die mordenaren
die hautasisen mids der scaren
drommende nu hier nu daer
ende daden den volke groten vaer
want si stifelden nu desen nu desen
so dat tfolc doot waende wesen
ende niemen en mercte noch vernam
wanen dese mordaet quam
want wie soet dede alst gesciede
mingdem doe onder die liede
ende ginc dan biden doden staen
alse oft hijs niet en hadde gedaen
dus en conste men geweten
wanen dat quam ende bleef vergheten
die mort dan ende onberecht
dusgedaen was haer gevecht
deerste die met deser mort
was verraden alsemen hort
ende versleghen alsict las
dat was die bisscop jonathas
ende bleef versweghen ende verholen
wie hem tlijf hadde bestolen
daer naer blever menech een
vermort ende men vant al in een
liggende indie strate doot
nu hier eenen here groot
nu eenen anderen vroeden man
so dat dat so wassen began
dattem niemene getroesten conde
te levene selfs eene stonde
was hi aerm was hi rike
si ontsaghen hem gemeenlike
ja die vreese vander doot
die was emmer dan so groot
dat dat volc waende altehant
nedervallen doot int sant
hier naer so gheviel daer mede
den jueden meerre pijnlichede
een valsch prophete quam in surien
ute egypten met siere paertien
een toverare een gods viant
ende quam inder jueden lant
die met siere quader aert
vergaderde liede te hem waert
xxxm man ofte mere
ende belovedem groot eere
ende grote rijcheit ende ghewin
die ghemeente hadden den zin
so verdullet indien daghen
dat si hem volgeden al sine saghen
ende hilden al over waer
dat die man hem seide daer
die toverare leedde die sine
heimelike dordie wostine
te jherusalem ter port
om te doene sine mort
sijn volc dedi te samen beten
daer bi te montoliveten
maer onvorsien so waent hi dat
dat hi belopen sal die stat
entie romeinen met gewout
onderlopen haer behout
dat si aldus al die stede
ende dat juedsche volc oec mede
dwinghen sullen ende alt lant
niet alse here maer alse viant
maer felix die al noch bailliu
in surien was hevet nu
dese dinc voer waer verstaen
ende hevet den ghylare bestaen
eer hi sine dinc vulquam
met ridderen die hi mettem nam
eene menechte niet groot
want die gemeente was bloot
die metten ghylare comen was
met cleenre pijnen vulquam hi das
felix dat hise alle ondede
selke bleven daer ter stede
liggende upten velde doot
sulke die waren bloot
die vloen oft waren gevaen
dus was die ghylare ondaen
dusdane plaghe dusdane dinc
den juedscen volke overghinc
ende dit en was maer een begin
van dat hem quam sijnt in
alse die andere paertije sal
vertrecken ende ontbinden al
hoe datse die romeinen verdreven
vercochten ende namen tleven
tytus ende vespasiaen
die keysers waren sonder waen
entie jherusalem entie jueden
begaedden alse quade rueden
alse ons besceet die coronike
claudius was int keyserrike
te rome keyser xiiii jaer
sinen ende dedi daer
alse hi lxiiii jaer was out
ende staerf in siere ghewout
machtech vanden roemscen rike
weeldich ende sonder ghelike
hi moeste sinen ende doen
in ons heren incarnatioen
lvii jaer lesen wi
van herten so was hi so vri
dat hi staende sterven woude
nochtan was hi van riper oude
want hi seide het ware scende
dat een keyser liggende ende
hier ende dystorie altemale
vanden spiegle ystoriale
alse vander eerster paertie
alle hoghe singerie
die voer die coemst ons heren stoet
dies cortelike metter spoet
daer in gescreven ende gheset
hier naer suldi verhoren bet
die keysers alle die oint siden
hebben gheweest tote onsen tiden
hoe die heileghe kerke dijede
onder tswert ende wiese vrijede
van menegen heilegen martelare
ende van menegen sante mare
meneghe scone aventure
meneghe soete menege sure
hoe menech conincrike upquam
ende hoe menech ende nam
hier laten wi die jeeste bliven
ende sullen van seneca scriven
die sprac menege proverbie goet
dat nuttelijc te horne doet
seneca alse wijt verhoren
was ute spaengen geboren
van cordes uter goeder port
te rome quam hi daer hi gehort
gherne was van allen wisen
diene niet en consten vulprisen
meester was hi van nerone
die sijnt quam ter keysercrone
naer claudiuse alse heeft in
dander paertie in haer beghin
die hem qualike hevet gedanct
sinen dienst alse hi was vercranct
dese seneca was bekent
met sente pauwelse ende heeft gesent
hem een bouc dat men prijst wale
vanden iiii dogeden cardinale
die ic u cortelike sal
in dietsche wort ontbinden al
andere bouken maecti vele
daer die bloemen entie bispele
ute sijn ghelesen mede
ende ghedicht alhier ter stede
nu sullen wi ten beghinne noemen
sine leringhe ende sine bloemen
wie so es van zinne vroet
ic segge u dat hi sitten moet
alden dach indiere ghebare
alse of dat sijn leste ware
want menech waent leven langhe
maer die doot neemt hem die gange
die hetic van rade vroet
die hem selven eerst raet goet
oude vrecheit sekerlike
hevet een wonders ghelike
wats meerre dompheit dan die ganc
sekerlike sal sijn onlanc
scoen te lappene met stale
ende vele broeds draghen also wale
metten lieden wes in vreden
vecht altoes jegen die dorperheden
sulstu quaet doen ende zonde
sone ontsich in ghere stonde
niemene so sere dat hijt versta
dan di selven hoe soet gha
want andere lieden mogestu ontflien
ende dat en can di niet gescien
slaepstu waecstu ofte staes
dattu dire consientien ontgaes
sie dat die vrienden bet weten
hoe groot du best ende hoe vermeten
in allen dogedeliken saken
dan dine vianden bi wraken
lichter mach den aermen gescien
dat hi der onwerden mach ontflien
dan het mach den riken
dat hi den nyde mach ontwiken
nu gaen hier an dogeden viere
die seneca die goedertiere
tote sente pauluse screef
daer hi vriendscap mede dreef
dies willemen sijn in wane das
dat hi lichte kerstijn was
nu hort ende merct hier na
tote pauluse screef seneca
dat van dogeden sijn iiii manieren
die des menschen zin verchieren
ende ordineren alse hi vererret
rechts alse een haer dat was verwerret
so dat die zin ter eren coemt
prudentia es deerste genoemt
dats wijsheit in dietsch alsict las
dander heet magnanimitas
dats in dietsch groetmoedichede
dese heetmen in someger stede
cracht van sinne in somegen boeken
die derde name willic u soeken
dats temperantia in latijn
dat mach in dietsch mate sijn
justicia heet die vierde mede
dats in dietsch gherechtechede
elke van al desen vieren
dienen van selken manieren
alse hier onder staet gescreven
die sinen zin dan wille gheven
also dat hi daer ane leere
si bringene te groter eere
wie so der wijsheit wille volgen
wiltu bliven onverbolgen
ende met rechter redene leven
du moetster toe dijn herte geven
te vorpeinsene ende te vorwegene
al dat di mach comen te jegene
ende alle dinghen hebben waert
nader rechter naturen aert
niet nader liede tale
die gerne spreken recht ende wale
want dat es dattu weten sout
men heet dat goet en hevets scout
ende sulke dinc dat niet en dooch
dat wert es van prise hooch
wat du hebs van erdscen goede
dat lidende es met groter spoede
hebt niet te wert mint niet te sere
want het lijt met lichten kere
ne hebt oec niet also mare
alse oft di bevolen ware
van enen vremden maer doe dit wort
nutte selve ende gef vort
datmen weten moge daer bi
dat het doch dijn eygijn si
hets di wijsheit altoes mede
waer so du best in elke stede
sultu eens sijn van zinne
ende naer dat recht merc ende kinne
dat die tijt eescht entie dinghe
die altoes sijn in wisselinghe
sultu leven in dine zinne
de tijt daer du best inne
verkeerdi niet in enegen saken
du sout di ghevoughe maken
rechts alse die hant luuct ende ondoe
soe es dat soe was spade ende vroe
proper so es des vroeden
raet tonderscedene in hoeden
ende niet lichtelike so liden
dat si geloven der valscher siden
van dingen die in twifele staen
ne ghef dijn vonnesse niet te saen
maer hout die sententia suspens
in dinen zin in dijn gepens
ne sterc ghene dinc te sere int ware
sulc scijnt vray int openbare
dat nochtan niet en es waer
ende sulc scijnt liegende claer
dat men daer naer altehant
in vrayer waerheit ondervant
dicken sietmen tware vor ogen
hem ghelijc der logenen toghen
entie loghene es oec mede
dicken gedect metter waerhede
want alse die vrient machlichte
di toghet een droeve aensichte
entie smeekere blide ogen
dus can hare die sake toghen
ende verwen naer dat ware
die el niet en pinet hare
dan bedrieghen ende honen
ende decken metten sconen
eist dat du begers vroet tsine
set daer toe die herte dine
in toecommende dinc te siene
ende dat mogenlijc es te gesciene
si het evel ofte goet
hout altoes in dinen moet
dat niet ghalike moge gescien
maer dat al wese vorsien
want die vroede en spreect niet
hine waent soude sijn gesciet
hine waent niet maer beit ende acht
hine waent niet maer hi wacht
van allen fayten die ghescien
soutstu omme die sake sien
ende alse du heves vonden dbegin
so bepeins dende daer in
voer waer wet in somegen saken
soutu gheduren ende waken
dats omme dattu daets begin
someghe daer verlies was in
ende scade ende verdriet
ne soutstu selfs beginnen niet
die vroede wille niemen bedriegen
noch niemene maghen scampen int lieghen
sie dat al dijn wanen si
gherecht vonnesse vray ende vri
van onstadegen gepeinse ghome
die ghelijc sijn valscen drome
dattuse altoes so waer du gaes
in dine herte niet nontfaes
salvesture mede dinen zin
dune winstere ane meer no min
visiere daer in al dine behoeve
dune blives waer serech ende droeve
maer dijn gepeins dat si gestade
ende altoes van sekeren rade
oec en saltu te ghenen male
te ydel sijn in dine tale
so rade mane dine liede
of gheve troest of gebiede
dune souts niemen gerne prisen
ende node lachtren in alre wisen
begripelijc mede in alre wijs
so es ongemate prijs
alse wel alse lachter ongemate
want een smeect omme bate
ende anden anderen machmen verstaen
dat hi met quade es bevaen
ghef oec dijn orconsceep mede
niet dor vriendscap maer dor waerhede
belof met grotre voersienechede
ende doe bat dan du beheetst mede
eist dattu best van zinne vroet
in drien tiden beset dinen moet
ordinere die jegenwordichede
die commende dinc versie oec mede
ende ghedinc in dinen zeden
omme dinc die sijn verleden
want dient verledene niet en coemt voren
hi hevet des levens regle verloren
entie toecomende niet en versien
in allen dinc vallen si onversien
voerwacht vorpens in dinen moet
wat di ghescien sal quaet of goet
ende dattu moges tquade ghedoghen
ende mate int welvaren toghen
laet rusten somwile dine zinne
wes niet altoes besich daer inne
entie ruste van diere vrede
si vul van studeren der wijshede
ende oec van gepense goet
hi nes nemmer ledich wie so es vroet
al es hi lidende in somen stonden
sijn zin nes nemmer ongebonden
hi haest dat traghe es ende lat
dat hart es hi maect sachte dat
dat verwerrede recht hi echt
ende hoghe dinghe maecti slecht
want hi weet die saken al
elc welcsins het gangen sal
wat so hi siet dat hevet hi saen
bescedenlike ende wel verstaen
verneemt hi wiser lieden raet
ende hi hare wort verstaet
dat si bloot sijn alsemense vertrect
hi houtse al over bedect
sijn si cleene hi maecse groot
spreect si van bi hi dinct albloot
dat al van verren bediet
spreect si van enen dele ende el niet
dat teere redenen bestaet
hi acht dat tallen saken gaet
sie dat di den sin niet en breect
die werdichede van diere spreect
niet wiere seget maer datmen seget
daertoe si dijn sin gheweghet
peins niet wien du ghevoughes
maer wien dattu ghenoeghes
dat souc dattu moges vinden saen
lere dattu moges verstaen
sie dattu gheene dinc andraghes
die du gheleesten niet en maghes
daer du met sorgen in souts staen
ende met groter hoeden afgaen
beghere dat men vordie goede
begheren mach met hoveschen moede
dan roep toti gansen raet
alse daventure met di ghaet
so soutstu dijn recht alse int gliden
vaste houden tallen tiden
grotmoedicheit diemen heet cracht
ghemeene met lives macht
maer ic meene van sterken sinne
eist dat duse heves inne
in grotere staerkere sekerhede
du moghes dijn lijf leden daer mede
vri onvervaert van zinne snel
ende dat salic di proeven wel
hets den zinne een groot goet
so onvervaert te hebbene den moet
dat een hem selven getroesten mach
alse hi sinen achtersten dach
ontbeiden dar in sinen ende
sonder vaer ende met ghenende
bestu van sinne staerc ende stout
al dedemen di enech ghewout
dune souts di niet te lachter leggen
van dinen viant soutu seggen
dese en dede mi geen quaet
al haddire toe wille ende raet
siestu oec dinen viant
in dine macht in dine hant
het sal di dinken genouch gewroken
dattus macht heefs wiltune stoken
voer waer verstant wel dese sake
het es dalre crachtechste wrake
entie meeste oec te voren
te verghevene eenen toren
scuwe altoes orscalc quaet
ende niemene en verraet
dor dine dinghe openbare
niemene en quets hoe soet vare
noch en stoke ane met twiste
hen ware of hijt te voren wiste
want laghen boosheit ende mort
aermen cranken zin testort
dan bestu van zinne groot
nontsiestu niet vreese no doot
alse een ries die verscubt sijn lijf
ne dooch niet mer als een bloet keytijf
alte sere niet en ontsies
dine smerte ende dijn verlies
want els niet maect bloden zin
dan alse die herte hevet in
eenegerande quade dinghe
die begripen die meninghe
mate eist datter dijn zin an staet
soe besnijt alle overdaet
dinen sin soutstu bedwingen
vaste in nauwen dinghen
merc oec in di selven echt
wat nature eschet vor recht
ende hoe vele bedaerf oec mede
der onghemater ghierechede
eist so dattu best ghemate
du coms wel te sulkere bate
dattu di suls also gevoughen
dattu di selven sout ghenoeghen
hi es gheboren in rike gevouch
die hem selven es ghenouch
breidelle dine golternie
werp van di die leckernie
min dan zat et radic di mede
drinc min dan dronken in elke stede
in werscepen wacht in alre sijs
oft in wat geselscepe du sijs
dattu den ghenen niene doems
dien du volghes ende mede coems
die weelde die du vor di heves
sie datture ghenen zin toe geves
ende du oec niet begheres mede
weelde die niet es daer ter stede
laet du dine lijftocht lichte genoegen
alstu di sout ter spisen voeghen
ganc niet ter weelden mer ten etene
dit radic di wel te wetene
dine tonge dijn roest willic dat maken
die honger lustende metti smaken
dine lustscap met saken cleene
want dattu roekes alleene
dinen noot ghestoppet si
ende alstu heves gheset dus di
leet dine redene ter zielen waert
so du meest macht in alle vaert
eist dattu mate houden begaers
sie datture also toe vaers
dattu hare volges met salicheden
niet met uutlikere scoenheden
dune souts niet willen in dinen sinne
datmen den wert biden huse kinne
maer thuus bekennen biden here
dat es eene vulmaecte eere
ne veins di selven te werder niet
van datti nemmermeer ghesciet
noch meerre te sine dan du sijs
voerwachte di selven in alre wijs
dine aermoede si zuverhede
dijn sparen sonder ledichede
simpel ende niet licht van rade
licht ende van zinne gestade
ende al es dinne dijn goet
en wes niet nauwe in dinen moet
bewaert dijn goedekijn min no mere
no ander goet prijs niet te sere
eist dattu wilt der maten plien
vlie dorpers dade eer si gescien
ne ontsie niemene also sere
alse di selven dats dine eere
hout alle dinc over cleene
sonder ghierecheit alleene
wachti van dorpren worden mede
waer so du best in elke stede
want diere pleghet in sire zeden
si voedenne in onscamelheden
nutte wort minne in alre saken
meer dan scone hovesce spraken
ende minne meer den rechten man
dan eenen dies al volget an
du sout somwile in groten dingen
een deel spellicheden minghen
maer ghetempert ende sonder lachter
dats hem niemene en scame daer achter
men begrijpt lachter alsemen spreect
dat kintscelijc es oft cort afbreect
ofte naer wivelijc ghelaet
dat lachghen heetmen mede quaet
dat si verwaent oft te luut
of daermen quaet mach merken uut
al sulc es die lachghens pliet
alse eenen vremden messciet
eist dan also dat die tijt wel
lachghen eschet ende spel
doe dat met sulkere wijshede
dattu di niet verswaers daer mede
ende men di niet begripen can
alse eenen quaden onwerdegen man
dijn hebben sal niet tonbandelic wesen
maer van hovesceit uutghelesen
dijn wise wort si sonder fel
ende sonder tijtverlies dijn spel
dijn lachen sonder scachgen al
ende dijn luut sonder gescal
dijn wandelen si sonder fierhede
dijn rusten sonder ledichede
ende alse andere hebben spot ende spel
so peins omme doget ende niet el
eist so dattu mate sijs
smekinge scuwe in alre wijs
peins datti es also groot verlies
dat di smeket een quaet ries
alse ofmen di van quaden daden
prijs ende eere wilde beraden
wes blide dune soutster niet an verliesen
alstu niet genoeges den riesen
ende alse die quade om dijn onteren
dijn weldoen ten quaetsten keren
en wes niet tongemake daer of
hout over vulmaecten lof
tswaerste point dat es van maten
dats smekers scuwen ende haten
ende haren prijs van hem te stekene
hare boerden pinen te brekene
ende tontbindene des menscen zin
ende algader om haer ghewin
niemens vriendscap soudstu bejagen
te volgene dinc die hem behaghen
laet niemen in vriendscap di genaken
omme te volgene dine saken
ne wes te stout noch te fier mede
ne werp tijn woch in ghere stede
maer emmer omoedich ende mate
behouden der eeren van dinen state
gherne castije elken man
ende hovescelike begripene dan
begrijpt di iemene van dire mesdaet
hine doet di daer an geen quaet
ende scelt di iemen buten dire scout
hi wille di goet doen met gewout
ontsie ne ghene scaerpe wort
maer ant smeken leget die mort
scuwe selve emmer quaet
maer om ander liede mesdaet
ne wes geen vragere te groet
noch begripere te bloot
maer betert sonder overtale
also datmen mach merken wale
an dijn doen an dijn gelaet
dat dijn begrijp es sonder quaet
wes ghenadich in dinen moet
hem die onwetende an di mesdoet
ne prijs oec niemene te sere
no veronwert min no mere
den sprekenden hore swijch ende gedooch
den vragere te berechtene pooch
die niet en wille dire leren
lichtelike soudstu van hem keren
in gramscap noch in quader tale
ne spreect van hem te ghenen male
eist dattu mate houden wilt
altoes houde dinen sceremscilt
voer dijns vleesch nature sere
dat di te scanden niet en kere
ende al eist dattu kennes an di
smette die te bedect si
laetse bidi ongewacht niet
dats iemene anders en siet
wes ghevouch niet lichte van dade
niet ongewillich maer gestade
ne laet niet bliven onbekint
datmen wijsheit an di vint
en laet di niet wesen leet
dat ment seghet ende weet
mac di elken mensche gelike
es hi aerm es hi rike
ne smaet niet gerne onwerde
dine ondersaten bi hoverden
wes so gherecht dattu indien
dijn herescap niet en dorres ontsien
ende omme te danckene weldaet
diemen van vrienden ontfaet
sone wes roukeloes no sulc mede
dattu begers meerre hovescede
allen lieden wes goedertiere
niemen van smekender maniere
wes lettel lieden heimelijc
maer al inden rechte gelijc
wes emmer scaerper in alre wijs
in vonnessen dan du in talen sijs
van live scaerper ende gerechter
dan du best van gedanen echter
goedertierheit soutstu antieren
vrecheit scuwe in alre manieren
goede mare soutstu vortbringen
maer niet van dinen dinghen
noch ander liede doghet mede
decken met ghere nidechede
niemare quaetheit valsce wane
ne laet di niet gangen ane
maer die quade die visieren
bider simpelheit manieren
hoe si iemen mogen vaen
soudstu stoutelike wederstaen
ter gramscepen so wes traech mede
ende verdech ter ghenadichede
in ongevalle hout vasten moet
in gelucke omoedich ende vroet
dec dine doghet also sere
alse sulc sine sonden doet of mere
ydele glorie so laet gaen
ende dueghet die du heves ontfaen
diemen an di niet en weet
daer af en wes pijnlijc no wreet
ne antworde niemens sothede
wes van lettel talen mede
maer alse andere liede spreken
ne salstu hare tale niet breken
selden wes van harden zeden
blide ende sonder onwerdicheden
ghierech omme wijsheit van zinne
ghewillich te leerne daer inne
dattu wets dat soutstu leren
gherne hem dies an di keren
ende dattu niet en cons dats ere
soudstu bidden datmen di lere
na wijsheit na cracht na mate
behort gerechtecheit ter bate
wats els gerechtecheit der scrifturen
dan gesellecheit der naturen
ghevonden menech te baten
die hem gheneren met maten
ende wats gerechtechede bet
dan onse cuere ende onse wet
nu es hier gods wet ende bant
der mensceliker geselscap over al tlant
van hare sone es dese waerf
onse seggen niet wat hare bedarf
want al dat soe maect ende doet
dats al nuttelijc ende goet
wie so du best in elke stede
die volgen wils gerechtechede
ontsie ende minne onsen here
so sal hi di minnen mere
in desen soudstu minnen gode
volgestu sinen ghebode
dattu alden lieden wils vromen
ende niemene te scaden comen
ende tfolc sal di heeten dan
eenen goeden gerechten man
ende sal di volghen ende minnen
ende eeren in allen sinnen
bestu met rechte geladen
dan soudstu meer doen dan niet scaden
want du sout den ghenen verbieden
die oec scaden willen dien lieden
maer abstinentie heetent de vroede
dats omberinge van vremden goede
an desen begome dine pine
niemene te nemene dat sine
dattu te meerre dinc moges comen
ende anderen lieden also vromen
dattu hem does keren echt
dat men hem nam jegen recht
die rovers castie oec van dien
datmense niet en daerf ontsien
ende bidt hem oec daer naer
dat si niemene en sijn te zwaer
wat so men di claget hare of dare
daer nu niet af wets dat ware
daertoe en doe om gheen vermerren
dinc daer du omme moges verwerren
merc maniere ende moet
van elken mensche dat es di goet
hout even wel ende niet wers
dattu seges ende dattu swers
want waer so men vander waerhede
tale hevet in eneghe stede
daer handelt soe gelove ende trouwe
dat elc man gelove ende scouwe
want al roept men niet an
gode met eede wattan
nochtanne es hi orconde
alles dies men spreect met monde
du en moges niet scuwen die waerhede
no die wet der gherechtechede
eist oec datmen te someger wile
liegen moet ende spreken ghile
dat en doe niet in valscher gebare
maer omme te deckene dat ware
ende al eist dat wi somwile moghen
trouwe losen metter loghen
die loghene die en es niet fel
men machse ontsculdeghen wel
want daermen eere mach buten kinnen
daer sietmen wat meende binnen
bidi daermen schuldich es
te swigene of swijchtmen des
ende spreect dat nuttelijc es gesproken
hier nes geen vrede bi tebroken
maer in grotere sekerhede
sijn daer alle die zinne mede
wiltstu di houden hier naer
blide ende alsonder vaer
so soudstu dijns levens ende
dore ontbeiden alsonder scende
die sekerhede van erderike
soudstu ansien blidelike
in rusten haerre pijnlichede
ende dende in grotre serechede
met deser leringhen die visieren
dese viertute onder hem vieren
soutstu sijn een vulmaect man
houtstu die mate der gerechtecheit dan
die si wisen ende gheven
tote dien dat endt dijn leven
merc wel in dat herte dine
gaet wijsheit over hare termine
dat soe scalcheit oft bloetheit doe
ende ondersouken wille daertoe
ander liede heimelichede
men sal di heten telker stede
wrougere die tfolc verraet
om uut te bringene hare mesdaet
men sal di heeten van trouwen wel bloot
nu cleene vruchtende ende nu groot
so dat men sal openbare sien
dine valsche subtijlheit indien
men sal di toghen metten vingre
siet tgeene es der valsceit bringere
loes ende viant der simpelhede
ende begripere der liede mede
int ende sal di al tfolc dan
heten eenen quaden man
in aldus onreinre strate
leet di wijsheit sonder mate
wie so hem hout recht ende wale
indie middelt waghescale
wachtem niet te sine te blonc
noch te scaerp in ghenen spronc
grootmoedicheit diemen heet cracht
eist dat mense niet en wacht
ende soe hare verheffet dan
soe maect een dreghenden man
pijnlijc moylijc ende verwaent
lopende in weghe onghemaent
niet haestech ende scuwende deere
diemen prijst in wisere lere
wintbraeuwen sittende ende so fier
oft ware een ongetemmet dier
dese die dit doen dus jaghet
al eist dat hi stouthede draghet
vele hine hevet niet tgeval
dat hijt mach gedraghen al
oft hine coemt te swaren ende
oft name van so groter scende
blivet van hem dat te swaer es mede
mate der grootmoedichede
es elken nutte in sinen doene
noch te sine bloot noch te coene
mate si so in dijn strec
dattu niet en sijs vrec
dine hant en si wantrouwel no bloet
cleine dinc mac niet te groet
dus nauwe mate ende dus besneden
scijnt voer aldie werelt heden
in desen middelen compas
hout mate nu merc wel das
dattu scuwes onverduldichede
ende ongemate weeldichede
ende vule nauwe vrecheit mede
niet en come in dine zede
gherechtecheit soutu leden
also wel tusscen tween beden
dattu met ghere lusticheden
ne laets dine ghestade zeden
in ghere roekeloesheden gliden
so dattu in ghenen tiden
no van groten no van cleenen
ne souts willen berechten ghenen
maer smekers ende spotters mede
met doghene hem also besneden
dat si daden dorpre daden
ende sijt leden sonder scaden
noch so hart noch so wreet
dat men an di godweet
ghene goedertierheit en vonde
dat mens vonde vray orconde
dattu den lieden waers te fel
maer dits die regle mere dat wel
die hort ter gherechtechede
datmen die onsienlichede
were van haren bedwange
dat soe te roekeloes niet en ganghe
ende mense onwert int ghemeene
omme dat mense ontsiet te clene
ende soe oec niet en si so wreet
noch so haestech noch so heet
dat soe verheffe iemens houde
die gerechtecheit minnen soude
wie dan wille sijn leven
nuttelike ende sonder sneven
bringen teenen goeden ende
ende menegen die hem es gehende
wille ter rechter straten wisen
dese viere duegeden die wi prisen
ende daertoe hare pointe mede
antiere te tide ende te stede
nadien dat die pointe genaken
den personen entien saken
so mach hi liden ongescaet
dordie werelt ongepaet
oft bescuwen oft beweren
al dat di mach comen te deren
doestu eenen quaet oft goet
bidt datti tselve een ander doet
du souds bat verwinnen met rade
dan met grammen overdade
alse eenen vremden scade gesciet
hi es vroet die daer bi ontvliet
merren es grote sekerhede
daermen visiert omme nuttelichede
hi was gherecht sinen viant
daermen in rade trouwe an vant
datmen onvorsien verheest
dat scaet dicken alremeest
die in sijn gheluc hovesceit pliet
in sijn mesfal hi helpe siet
hijs vroet die sinen viant ducht
al schijnt hi wesen sonder vrucht
wie so caritate hevet binnen
men maghene niet verwinnen
doet eere den onwerden man
hi keert hem te lachtre an
die aventure es buter tijt
die van niemene es benijt
weldaet geleert ende niet gedaen
ne mach niet in staden staen
dinne sijn si die consientie ontsien
ende vele die quade name vlien
dinen vrient soudstu heimelijc wisen
ende int openbare prisen
ne wes niet dorper in dinen luut
al eenkine worde gaet scaemte uut
sie oftu best quaet al noch
vermijt dine gelike doch
dat ic sprac berouwet mie
dat en dede mi swigende nie
du moghesti houden over vroet
coensti di selven geraden goet
niemen en can hem so gedecken
dat hi dat iet can gemecken
hen moet werden openbaer
saen wat hi meent truffe of waer
want varinge keert hem die zin
daer die waerheit niet es in
ende wat soe es in waerheit vast
dijet in dogeden ende wast
alse wel machmen vrecheit bedieden
vergheven allen quaden lieden
alsemen mach felheit heeten quaet
niemene te vergevene mesdaet
maer tusscen tween es best de mate
ende omme dat nauwe es die strate
vander rechter middewaerde
waer so die waen hem keert ten swaerde
sal die waghescale mede
vallen ter genadechede
gheenen mensche noch ghenen diere
ne betaemt bet tsine goedertiere
dan het doet hoghen lantsheren
die den zin daer toe willen keren
dat si therte enten mont
ghebreidelt hebben talre stont
jegen vaer ende jeghen scelden
daer wijf elc anderen mede ghelden
eene exemple hier up zie
niet en es wreeder dan die bie
noch dat meer in alre tijt
omme sijn lijf vecht ende strijt
ende si laten hare strale
in die wonden meest altemale
maer die coninc vander scare
es sonder strael al openbare
nature hevet hem sijn strael genomen
al laet soe gramsceep in hem comen
nochtanne doet soe hem gebreken
daer hi hem met soude wreken
siet hier een reene bispel
dat lantsheren betamet wel
scande eist dat men leren moet
an so cleinen dieren goet
want also vele mater sal
des menschen zin sijn over al
alse hi hoghere es vercoren
ende alse meer scaden mach sijn toren
die lantshere die doelt an desen
dat hi daer waent seker wesen
daer niemen van hem seker es
wat sekerhede pleghet des
dat niemen sonder vreese en si
sonder die selve soe es vri
wat doghen borghen ende torne
mure grachte uutvercorne
goedertierheit maect den here
upt velt sekerer emmermere
eist dat di dine lieden minnen
die veste en machmen niet gewinnen
wats eerlikere dan leven so
dats aldie werelt es vro
es eenen lantshere mesdaen
sie dat hi cone sinen moet vaen
ende es men hem mesdadich sere
wese ghenadech te mere
mach hijt doen behouden vare
dan oft eenen anderen mesdaen ware
want gelike alse die ghone
die te ghevene es ghewone
vremde goet ende hi tsijn hilde
niet en es hovesch nochte milde
want dat sine niet en mindert
gheliker wijs seggic dat hindert
eenen here te hebbene name
sachte te hetene ende bequame
die scaerp es alsemen hem mesdoet
ende alsmen ander volc mesgroet
roekeloeslike hijt liden laet
hen es ghene so hoghe daet
alse dat een here laet liden
mesdadicheit in sinen tiden
lantsheren goedertiere dade
doen elken scamen van sinen quade
ende alse een soete man iemen pijnt
van siere mesdaet die pine scijnt
te rechter vele wantmen weet verre
dat die here node wert erre
also qualike sittet den here
dat hi die sine dicke quetst sere
alse den ersatre die tallen stonden
an sinen gewonden maect vele wonden
men es den goedertieren here
gherne onderdanech sere
want die menscelike zin
hevet eene fierheit in
ende wilmenne onder te doene pogen
so wille hi upwaert dan ten hoghen
ende men lietene bet met minnen
dan menne met pinen moet verwinnen
hets haestecheit ende verwoetheit groet
ghenouchte te hebbene in smenscen doot
in lieder wonden in lieder bloet
dies pleghen die diere verwoet
mi staet bet mijn sin daer toe
dat ic met ware enen belghen doe
dan ic smekede ende dan ic loghe
ende ic vrient ware alsicken bedroge
goedertierheit seit die vroede
dat es temperinge van moede
dat een alse hijs hevet macht
hem van wrekene wiselike wacht
onder menegerande vlecke
die de harde zin de vrecke
in hem heeft van dorperheden
vintmen meest in allen steden
overvloyen dien ondanc
want dit hout dits cort dits lanc
elkerlijc doe wel over al
niet datmens hem danken sal
maer omme dat hijt sculdich es
wie so wille ghedinke des
wie es nu van herten so milde
die ongebeden oint geven wilde
oft met eere lichtere bede
lichtelike gaf oft dede
wie es hi die hem verwaent
van gebeden te sine vermaent
hine keert te vullen te desen
ende sijn vorhovet toget een lesen
ende vaert oft hi gheladen ware
met menegen dinghen harentare
ende maect dan een lanc sermoen
nu dit nu dat ic sal dat doen
omme dat hi met behendicheden
ontleggen wille dat es gebeden
ende ontgaen wille teeneger stat
den ghenen die hem te voren bat
alse hijt dan siet so nauwe staen
dat hi nieweren en mach ontgaen
so ontseget hi alse de blode
oft hi verstet een deel node
ende seghet hi sal so hi eerst can
sine wintbraeuwen vertrect hi dan
ende breect sine worde ontwee
so es van biddene een so wee
hem dies bat ende so onsochte
inne weet hoemens hem danken mochte
want wie so doet weldoen te spade
het scijnt oft hijt node dade
nature hevet hare also gheset
dat soe nauwer merct ende bet
upt recht datmen hare doet
dan up hovescheit ende goet
weldoen hevet soe saen vergheten
mesdoen wilsoe euwelijc weten
weldaet was nie verloren mede
vernoyes hem niet diese dede
maer die emmer doet weldaet
ende deen weldoen up dander laet
al waert eene dorpre herte om lanc
soudire noch uut trecken danc
die gherne nemen eere mede
gherne te dankene hoveschede
ende setten daertoe haren moet
dat si in ghichten ende in goet
den ghenen niet alleene geliken
maer verwinne ende doene wiken
wat men ghevet salmen niet sien
maer siet up dien wille van dien
die hovescelike gaf clene dinc
mi dinke dat hi die maniere vinc
want hi sine aermoede vergat
ende gaf mildelike dat
ende al ghevet een rike man goet
dat hem bedwanc of noet doet
dat en hevet en ghenen ganc
te ontfane vulmaecten danc
bequameliker es clene geven
dan alse grote gichten cleven
an die hant den riken man
het scijnt oft hire niemen en an
die weldaet es bequame sere
alse een edel man een here
sonder merringe ende bede
ghevet te tijt ende te stede
entie ontfangere die daer bi staet
node ende met scaemten ontfaet
het es te waren een droeve wort
dat men brinct met scaemten vort
es die biddere van enegere ere
ende hi seghet ic bidde here
someghen lieden dat min weghet
datmen hem allen hope ontseghet
dan men hem om hare bede
te langhe dade volgen mede
gheliker wijs alse keytive
verloren hebben den troest van live
ende men hem vuerst die pine mede
het dinct hem sijn ontfaermechede
wiltmense dan onthoveden saen
want dan ent die pine es haer waen
aldus dinct den biddere smaken
bet ontseggen dan claghen haken
die gherne ghevet dats sijn aert
dat hi ghevet metter vaert
tusscen nemen ende geven sal
dese werelt vast sijn over al
dat die ghevere van dat hi gaf
niet en gedinke altoes daer af
ende hi die dat hevet ontfaen
ute siere herten niet en late gaen
die weldoet swighe saen
laet hem seggen diet hevet ontfaen
swighe die ghevere dats mijn raet
die ghichte spreect entie weldaet
somech es die gherne name
dinc die hem te scaden quame
dats miltheit dat men dien ontleget
ende men die bede wederseghet
dies salmen merken die nuttelijchede
meer dan der lieder bede
want wi dicke in onsen rade
begeren onse grote scade
dats al der ghierecheit ghewin
alse die wille verblent den zin
si sijn van miltheden onbehoet
die den onwerden gheven haer goet
nu so vinden wi somege liede
waest dattem hovesceit gesciede
van iemene si danckens alse de dore
sijt in winkele sijt indie ore
alse oft hem hadde scamelhede
dit es scaempte sonder stede
hets meerre lachter datment ontfinc
dant es datmen danct der dinc
men vint ghene weldaet so groot
die quaet es hine vint redene bloot
daer hijt mede besmetten can
ende men doet den goeden man
so clenen dienst ghenen godeweet
hine spredet wide ende breet
so wie so hovescelike gevet niet node
hi volget der miltheit van gode
die den goeden enten quaden
indie lijfnere hevet beraden
alse vele volx mesdoet te samen
so comen si alle uter scamen
want wat so die meente doet
dinct hem dat men vergheven moet
dats een here die des pleghet
die here mach sijn ende dat onseget
hets eene dorperlike scade
datmen gevet ende niet bi rade
ende hets meerre dorperhede
datmen gevet goet tonstede
dan datmen van enegen dinghe
van goede hovesceit ontfinghe
beter es datmen den quaden
dorden goeden stae in staden
dan men den goeden geen goet en dade
omme te quetsene die quade
hennes ghene lichtheit van zinne
dattem een voeghet hier inne
alsemen hem sine dolinge leert
dat hi hem daer af bekeert
hi mach wel seggen ende toghen
ic waende een ander ic bem bedrogen
oftic eene dinc vermete mi
hoedanech oec dat soe si
sal dat vort gaen eist goet eist quaet
hens geen mesprijs keren den raet
vragestu omme alsulke saken
hevestu goet du soudest maken
di nutte ende gevent vort alse here
want die tsine in salegher ere
vertert ende deelt in hoveschede
hi leghet sijn goet in sekerre stede
noint en was alse groot here
teser werelt in sulkere ere
hem en gebrac eer goed omme lanc
eer dede die vriendelike danc
hine was nie van groten moede
die gevere was van sinen goede
hine dorst gheven up sulken dach
daer hi tsine verloren sach
ghenouchte die es sere cranc
ende onghedurende omme lanc
ende so mer gierechliker an vaet
so die sake eer vergaet
daer na gevallet hem diet dede
dat hijs hem scaemt ende berouwet mede
dompheit eist dat een ontsiet
dat hi en can gescuwen niet
onwert te sine met quaden lieden
willic over prijs bedieden
in pinen wes gedoghich man
es si cleene wat legheter an
es si groot gedooch te mere
so meer gedogen so meerre ere
den riken volget men om de rijchede
die vliegen volgen den honege mede
der croengen volgen oec die diere
den corne volghet oec die miere
die dus den riken volgen an
meenen den roof ende niet den man
ne ghetroesti niet int goet
peins dattu best diet laten moet
ende eist dattut heves verloren
te sekere gaestu den dieven voren
men mach niet die rijcheit minnen
entie vroetscap ghewinnen
menech claghet hi es blent
en ware hijs niet hi ware gescent
want die ogen sien dicke sake
van verliese van ongemake
want menegen die ogen leden
daer hi tlijf laet met hem beden
hijs domp die maect rouwe groot
om der liede ghemeene doot
want ennes no nieuwe no wonder
in ne ghene dinc besonder
hoghe herte was noint in desen
dat haer wonder dochte wesen
dat lieden storven ende borghe vellen
wat nieuwer dingen machmen dies tellen
soeke eenen vrient in dire noot
eist dat hi di doet helpe groot
omme dinen wille ende om dijn recht
niet omme onrecht ghevecht
omme doghet niet omme mieden
dien willic over getrouwe bedieden
daermen werscaept ende hout feest
es selden sulc vrient gevreest
lachtstu met di lachghenre vele
maer weendstu het gaet uten spele
die gesont es hi mach saen
sinen dorst weren ende verslaen
also mach een gesont man
sinen moet lichten bi desen dan
dicken sietmen nature tumen
ende breken die coustumen
hier omme coemt in vele steden
dat tfolc ommegaet met zeden
ende elc dinct sine coustume best
daer hi langhe in es ghevest
alle dinghen sijn bi naturen
goet ende vulmaect ter curen
nutte wise ende redenlike
bi naturen ende hovescelike
broot water ende wijn
ghene iii dingen mogen beter sijn
nochtan sijn si den ghenen quaet
diere in doet sine overdaet
hens niet so nutte men mager mede
doen overdaet ende dorperhede
nature hevet een staerc recht
ghegheven den here enten knecht
dats dat elc man alse hi stervet
effene verre es gehervet
effene sachte ende effene saen
sietmense den goeden ontfaen
hoe ic sterve es mi al een
weder mi doot werpt een steen
so dat mi een berch altemale
bevelle neder in eenen dale
hier omme antworde aldus
edelike vagellius
die was een stout man sonder waen
ende in eenen eenwijch ghevaen
men gaf hem te cuere van ii dingen
hi moeste van eere roetsen springen
ofte beneden bliven doot
dat hi in alsulkere noot
kiese dat hoghe of dat nedere
hi antworde aldus wedere
hi sprac nu wildic openbare
dattie spronc vanden hemele ware
dit was een man die in sinen ende
herte hadde van ghenende
van goeder leringen coemt den man
dicken moet ende stoutheit an
ende van merkene wel ter cure
den rechten ganc vander nature
wat leget mi daer an dat ic duchte
oft man oft dier oft spere vruchte
al werdic dies al verborgen
mi naken noch tavont andere sorghen
oft blexeme oft donderslach
oft cavel die niet vallen en mach
eene aerme dinc es onse leven
maer dats eene edele dinc verheven
dat therte si van sulker cracht
dat soe der doot niet en acht
want wie so die de doot heeft onwaert
hi mach ontsien onvervaert
die zee verstormen diemen vrucht
ende donder blexeme in die lucht
dat es alleens alsemen stervet
weder ons clene dinc of groet verdervet
die dan salich wille wesen
houde sinen zin an desen
dat hi ghene dinc en dochte
alse hi siere zielen also vrochte
dat soe altoes si ghereet
te vaerne henen alse god dat heet
also vaert henen die tijt
ende vliet vaste ende lijt
ende diese gherne hebben souden
die en coenre niet behouden
die doot es der naturen wet
een cheins uptie mensceit geset
ende soe es dende alsict bescouwe
van allen mensceliken rouwe
dies en sal mense niet ontsien
want daer en es en gheen ontflien
maer daer jegen sijn so gewar
coemt soe dat mense ontmoeten dar
negeen storem mach langhe staen
so die zeebaren hoger gaen
ende vreselikere schuren
so si onlangere gheduren
were dine herte zin ende moet
jeghen al dat daventure doet
eist wijch eist vrese vander zee
wat mogen si di scaden mee
dan ziele ende lijf verscheden
die sceden moeten onder hem beden
ende hier jegen ennes geen zin
diet beneeme meer no min
noch neghene zalichede
noch die cracht no mogenthede
wel dinct hi mi vergeten sere
die cranke mensceit in allen kere
die ten eersten den vaer anevaet
alse deen slach den anderen slaet
ontfliet hi daer so waent hi leven
twine peinst hi dattem sijn beneven
die knijf die ghadoot ende dat swaert
men sal sterven onvervaert
ende altoes daer toe sijn gereet
so corter doot so sachter gesceet
een edel dinc eist heffen den zin
boven naturen ghewin
ende haers smekens en achten niet
ende so wat dinghen so gesciet
ontfaen in sulkere gebare
alse oft hem lief comen ware
want wistu in wat manieren
god die sake can visieren
ende hoe hi die dinc hevet geset
du hads beghert al ongelet
wat eist datmen mach seerre prisen
dan den man die hem also can gewisen
dat hi can gedoghen al
aerbeit ende ongheval
ende hi des vleesch overdaet
niet alleene en houde over quaet
maer dat hijt hebbe onwaert
so wat dat smaect naden aert
noch niet te gherne aneva
sware saken no besta
noch oec niet te sere en vlie
of hijt also gescepen zie
ende die danne goet geval
niet te lange ontbeiden en sal
maer also sette die saken
dat hijt souken conne ende maken
want sliepe die wulf talre stont
hem en liepe geen scaep inden mont
ende bi mesfalle connen gedogen
ende mate in ghelucke toghen
onnosele hande ende onvervaert
heffene duren te gode waert
ende bidden gode omme sulc goet
daer niemene geen verlies an doet
dats goede ziele ende reinen zin
dit es al smenschen gewin
niet lichte en machmen die joget
onbedwongen bringen ter doget
maer hets nuttelijc ende ere
dat mense dwinghe ende lere
maer sonder meester ende ongebonden
keert die joget al ten sonden
des lachamen overdaet
visiert alle daghe nieuwe quaet
ende veronwert ende ontseget
diere dinc diermen dicke pleget
maer dat die liede alle ghemene
nu sijn niet ghuls alleene
metten monde ende metter kele
maer oec mettien ogen vele
onsen ongeloveghen zin
doen wi nu gapen omme tgewin
nu verheffen met hoverden
dus en conen wi niet gheherden
gheselle di mettien smekers niet
hets volc dat bedriegens pliet
selc pleghets openbare vele
alse dese smekende menestrele
selc smeect oec inder gebare
alse oft een simpel dorper ware
nochtan al sijn simpel sine wort
hine meent el niet danne mort
ghene dinc ennes den zinne so quaet
alse es des vleeschs overdaet
alse die jeughet es ontladen
soe leget ende slaept inder scaden
want soe niet ter eren en waect
des blivet soe al ongemaect
dansen spelen vrouwen gespan
beneemt den man te wesene man
des pleghen so vele jongre liede
dat ic hem mans daet verbiede
si ontsuveren indie jonchede
hem selven ende andere oec mede
onscamel anscijn vliegende ogen
sijn si suver ic wilt gedoghen
hare reinecheit ware ongestade
vonden si stede ende diet hem dade
hovesch jongelinc doet zonde
waer dat hi sijn lijf ontbonde
maer een out man die dat doet
machmen tellen over verwoet
een wijf can bi engiene
keren scietende hare ziene
ende gelaet ter werelt togen
sonderlinge vorden ogen
al heetmense reine men mach stille
proeven merken wat soe wille
wijfs ongestadichede
es gefundeert up vrechede
up ghierecheit ende up hovaerde
die des plien sijn van wandelen aerde
noot es eene sware wet
die de tijt hevet geset
dor noot werptmen dat diere goet
menechwaerven indie vloet
ghene getrouwer orconde men vint
dan die men hort an dat kint
alset es so verre comen
dat verstannesse hevet genomen
ende het en can geveinsen niet
anders dan het hort ende siet
wij sijn ghereder tallen stonden
tontsculdegen onse quade zonden
dan te beterne onse mesdaet
ende dits onrecht ende quaet
het betaemt best den jongelinge
dat hi met haesticheit vortspringe
inden ouden eist onbequame
so du best van meerre name
so du meer souts ghedoghen
noint en sach man coninc so hoghen
die met ongematere vrechede
langhe stont in mogenthede
die mesdaet niet en wederstaet
het scijnt oft hi minde quaet
ghi hoghe giereghe lantsheren
die hoghe wilt staen inder eeren
ghine verstaet niet sekerlike
waer men vint dat conincrike
scat no diere ghewaden
waghene met goude geladen
hoghe borgen vergoude zalen
dese en moghen geen rike betalen
al eist dat hi crone draghet
wie so hem niet en versaghet
ende felheit van herten ontseghet
ende ghene ghierecheit an leghet
ende niet en achtet in gere wisen
dattene die domme lieden prisen
alse hi in hem selven vint
wijsheit die al die werelt mint
welken tijt so du best ongesont
waenstu vallen inden gront
ende best in vare alse oft een knijf
altoes stake omme dijn lijf
o wi wat dogeden leghetere ane
niemene altoos te bestane
ende tetene seker broot
liggende up die erde al bloot
in clenen coten in clenen steden
weetmen lettel van quaetheden
hets grote vreese groet here sijn
uten goude drinct men venijn
alte lief hevet hi sijn lijf
die so sot es ende so keytijf
dat hi sere ontsiet dat sterven
ende hi die werelt siet verderven
sonder pine nemmermere
ne ghewint men prijs no eere
alstu eenen onsaleghen sies
dat hi mensce es bedinc di dies
lantshere die wille sijn gemint
ne wes te swaer niet een twint
doe dat die niemare si ommare
selden houden si hare ant ware
selden vint die waerhede
in heren camere hare stede
ende sullense nu hebben die liede
si moetense copen metter miede
wat soeter mesdadegher keytive
es die minne van desen live
die genaden hevet noot
si genadech dats recht groet
wien salmen mi mogen togen
die nu sal connen gedogen
dat hi nu goet geve rike
dat den tide iet gelike
entien dach prisen naer sine werde
ende dat merct dat wi hier up derde
alle daghe tsterven ghedoghen
in eene dinc sijn wi alle bedrogen
dat wi alle die doot sien
want vele tide dus ontvlien
die tide die wi hebben leden
die es metter doot bescreden
ende die en keert nemmermere
ghelijc dat die doot niet en keere
so men dat leven langer rect
so men meer ter ouden trect
die tijt es onse ende anders niet
nu ennes niemene diere up siet
in dese ongestade erdsche wet
so hevet ons die nature geset
hens niemene aerm sonder allene
dien tsijn dinct wesen cleene
wat diet dat een mensche houde
scrinen ghevullet met goude
oft hi hem daer met niet bedraget
ende hi vort omme wasdoem jaget
wat es rijcheit die mate gevet
eist dat een sine noddorste hevet
dat hi hem daer na ghenoeghe
dat hi hem mettien sinen gevoege
hi dinct mi dolen menechfout
die iemene over vrient hout
dien hi wers in sinen moet
ghetrouwet dan hi hem selven doet
beraet di selven teerst met di
ende dan ganc van herten vri
ende met allen dinen saken
hout met dinen vrienden spraken
jegen dinen vrient wes also coene
alse jegen di selven in allen doene
ende set dijn leven in sulker wage
dat dijn herte enen man drage
dijn vrient geproevet in allen weldaden
sal dine ghelike metti sijn geladen
in beeden machmen dompheit bedieden
niemen getrouwen ende alden lieden
deen es die meeste sekerhede
dander die meeste hoveschede
dies ghelijc eist alse sulc man
die nemmer gerusten en can
ende een ander es die pleghet
dat hi nemmer stille en leghet
donraste machmen meer no min
niet bedieden over zin
want hets ongestadichede
ende daertoe die ledichede
en machmen niet prisen wale
want hets ghelijc eere quale
dus salmen dese twee gesellen
dat men rusten sal na tquellen
ende na die ruste pinen mede
dits orbare des lijfs enter zielen vrede
die dese dinghe niet en verstaet
neme an die nature raet
soe es diet hem leren mach
soe maecte nacht ende dach
dien dach omme datmen pinen sal
entien nacht omme rusten al
sulc waent sijn vroet ende hem dinct das
dat hi wilen een kint was
ende hi es nu worden man
ende hi comen es vort an
ter eeren enter groter saken
maer hine peinst niet dattem smaken
noch in sinen zinne so wel
kintsche wort ende kinderspel
ende hi noint quam in dien staet
daer vroeden man te comene staet
al es vergaen die kintsce tijt
noch blivet hem der kinder delijt
ende dits dompheit tallen stonden
out van jaren kintsch van zonden
sulke sijn die de doot ontsien
noch sterven conen no levens plien
sine connen sterven nochte leven
maer tusscen tween hangsi ende cleven
hier omme radic elken man
die leven wille ende leven can
dat hi doe uut sinen zinne
wantroest ende domme minne
bidi geen goet staet in staden
hem diere mede es verladen
hine si van zinne coene
des af te ghane als es te doene
elc getroestem up elken dach
jeghen al dat gevallen mach
noint man en quam also ter ure
so hoghe bider aventure
soene hadde wel macht dat sine waerp
neder in die mesfalle scaerp
die hare getrouwet sie wat hi doe
die es te hant ongeroe
jegen hongher ende jegen darst
ende jegen ongetemperden varst
wille nature dat wi ons hoeden
conen wi so vele gevroeden
wine dorven omme dit te waren
ghene hoghe zee overvaren
want hets ons al bi ghereet
so wat so nature heet
die here wille sijn besceden
hi sal beter leven leden
dan die meente selve sal
oft hi verdervet selve al
dat onder hem was om dat si wel
an hem nemen haer bispel
ende ontschulden oec daer mede
ander lieden dorperhede
hoghere lieden zeden mede
sullen sijn getempert telker stede
niet in so sonderlingen saken
dat si hem iet te fierre maken
noch oec niet so laten sachten
dat si den dorpere te vele slachten
so dat die gheene die si halen
ende ontfaen in haerre zalen
meer wonderen in allen deele
hare manieren dan hare juwele
die es van moede een groot here
hi gebaert no min no mere
in aermoeden dies gelike
oft hi ware alles rike
ende oec es seerre te prisene dat
alse een man vloyt inden scat
dat hi gebare ende wachte
alse diere niet up en achte
cranc es die zin ende vul plaghen
die ghene rijcheit can ghedraghen
hier bi proeftmen ende weet
alse hi vanden zonden sceet
es hem sijn eerste leven leet
dat hijs met herten avegeet
ende hi dat hout over quaet
dat hi eerst prijsde in sinen raet
ghene ghenouchte van ghenen goede
en es ghenougelijc in minen moede
al waert dorgrote weeldichede
ic en hebbere gheselle mede
die de dinc met mi quite so
ende met mi daer in wese vro
het es vreese in menegen dinghen
onder menegen gheselle mingen
ende sore meer es over hoop
so ontsienlikere es de loep
want men onder vele ghesellen
dicken siet ende hort vertellen
luxurie ende overdaet
die de zinne maket quaet
vray gheselscap merct in desen
moet met cleenre menechte wesen
scuwe den quaden geliken
want diere es vele diere gewiken
gheselle metti die dogen
ende die di beter maken moghen
an oec den ghenen die di ghenaken
dat si an di leren goede saken
want alse een enen andren leert
hi wijst hem selven ende eert
ic radi scuwen in alre wisen
vele dinc die lieden prisen
ende sijt vroet wacht u ende hoet
jegen der aventuren goet
want die vissce entie diere
alse hem genoeget enege maniere
af tetene ende daer bi gaen
si werdere dicken bi ghevaen
der aventuren gichten lere
dats derdsche goet ende werelt ere
dits al verraetnesse ende laghe
ende cort dicken smenschen daghe
die dan seker wille leven
sijn zin en si niet hoghe verheven
laet hem genoegen ende genaken
ghevoughe dinc gemene saken
ende scuwe den hoghen raet
want hi al ten vresen staet
van deser groter hoocheit al
so es int ende een swaer val
hens niet dijn wat helpt onsaect
dat daventure dijn heeft gemaect
alse wi iemene verminnen
om dat wi an hem moghen winnen
onsen wille ende onse gevouch
alse langhe minnen wine genouch
om dinc die ons es orbare
hier bi sietmen harentare
dat die vrient volgen den heren
die sijn indie stat van eeren
maer alse een coemt inden valle
so vlien si van hem alle
ende en willen niet datmense kinne
oft si waren van getrouwer minne
want die aermoede proevet
wie vrient es alset behoevet
dits comanscap ende vrienscap niet
die dus volget ende vliet
wat leget daer men seghet mede
dattu best in goeder stede
ende di selven dinket dat
dattu best in quader stat
niemene en genoeget sijn goet
hine si van herten vroet
wandelen onteert volc alle dage
in dien doene alse oft laghe
om dattu den here onversaghet
dorres antworden als hi vraget
ende scamelheit es ene dinc
te prisene inden jongelinc
wie sose hevet in sinen zinne
hi scuweter menege zonde inne
salich es hi en twifele niet
die iemene tontsiene pliet
dat hi hem dor sine minne
ordinere also daer inne
dat hi mesdaet achterlate
want hier af coemt groete bate
salech es hi sijt seker des
die sijns selves so meester es
dat hi dar den dach van morgen
wel ontbeiden sonder sorghen
die kempe hevet selden spoet
noch te stridene en es hi niet goet
die doer pine wille vlien
maer die sijn bloet hevet gesien
ende ontfangen sulken slach
dat hi uptie erde lach
ende hoe dicken so hi vel
dat hi upstont also wel
ende met meerren moede street
dien prise elc man diene weet
dus sullen wi in allen stonden
al vallen wi onder die zonden
daer omme en sullen wi niet wanhopen
maer te beteringen lopen
ende ons betren also
dats onse viande werden onvro
want vele dogeden legheter an
dat eenen duchtegen man
mesfal ancoemt ende last
hi werter bi wijs ende vast
niemene en wanhope indien
alsemen seghet wonder sal gescien
want waersagers alst bedaerf
die faelgieren menechwaerf
ende wat helpt oft comen sal
datmen te sere onsiet mesfal
hope niet vele vrucht niet te sere
oftu wilt bliven in dinc ere
wi sullen houden onsen staet
dat wi minnen dats mijn raet
onsen lachame also te maten
ten ghevoeghe ende tonser baten
dat wi niet alle dinc gemene
ne doen dor sijn gemac alleene
maer sine bedorste sullen wi hem geven
want sonder hem en mach niet leven
die sijn vleesch te sere spaert
dicke hevet hi die redene onwaert
elc neme sijns lachamen so ware
eer hi die redene hadde onmare
oft eer hi ontrouwe hiete
dat hi hem eer verbernen liete
hoverdicheit valsceit ende mort
en coemt nemmermeer also vort
noch so weeldich in hare paertie
men sal wijsheit ende clergie
prisen ende hebben waert
hoe soet els ter werelt vaert
niemen heeft bate van sinen goede
die up altoes es indie hoede
ende diet emmer te hoghe leghet
want die wasdoem dies hi pleget
neemt hem die bederve sere
knecht es hi al heet hi here
wat so du does in dese voughte
dattu vandes vleesch genoechte
saen verkeers dine zinne
daer al dat vordeel es inne
orbare dien nacht ende dach
alse diet al gegronden mach
hets recht datmen dat goet wel houde
want het betert inde oude
wat edelre pointe so es dit
so wie so niemene en bit
omme raet van enegen saken
want alle liede raet connen maken
dits niet der aventuren goet
daer noit an was seker voet
recht dies noit man was vervullet
maer dat die liede so verdullet
so sijs meer in conen gheghieten
so sijs meer mogen genieten
hovesch van edelen gepeinse
en wes van ghenen hogen geveinse
begers du oec enege saken
dier du gherne souts genaken
ende du wils weten dan bidi
weder die dinc naturlijc si
so verblende ghierechede
merc in di selven daer ter stede
ofture verre in waers gegaen
oftu dende iet vonds saen
eist dat mer geen ende an ziet
sone es die dinc naturlijc niet
dus sulstu omme dingen sien
die wiselijc sijn ende mogen gescien
vele waerre hier te voren
die hare wijsheit verloren
met weelden ende met groten moede
wilstu leven alse die vroede
du moets aerm wesen dan
ofte leven alse een aerm man
weelde ende groot overdaet
ne vant noit wisen raet
hen mach niemen ter wijsheit trecken
die omme overdaet wille mecken
onwerde van overdade
dats aermoede van wisen rade
die te minne es ghemeenlike
onder die aerme ende onder die rike
vele lieden in meneger stat
hebben versament groten scat
niet dat si dan met dien goede
endden hare aermoede
maer si verlichten haer verdriet
ende dit en es te wonderne niet
int erdsche goet es niet de smette
maer in den zin leget al die lette
want daer die zin blivet te boven
daer machmen die rijcheit loven
men siet ongeleerde sinne
al verloren in ghewinne
entie bliven sonder hoede
verloren oec indie aermoede
want sotte en conens niet gedragen
ende over dander hortmen claghen
siet hier af eene gelike
een man es ziec sere swaerlike
wat helpt hem meer dat hi leget
in een bedde met goude beleghet
oft in een ander houtijn bet
noch te wers noch te bet
sone doet hem dit no dat
aldus varet alse die scat
ofte aermoede die ons god an
coemt in eenen onwisen man
noch mettien enen noch mettien andren
sone can hi sijn nochte wanderen
alsemen in feesten wesen moet
elc wise sette so sinen moet
dat hi van hem indien daghe
overdaet ende weelde jaghe
ende alse al tfolc groot ende clene
daer an hem leggen gemene
ende du dan int sekerste sijs
so sette dinen zin in alre wijs
of di daventure sende
verlies oft enech meswende
dattu cons weren den tornoy
vander werelt int vernoy
laet ons hebben indie hoede
ghemate ende reine aermoede
dat ons der aventuren mesfal
onbewist niet en vinde al
seker dinc ende sonder vaer
dats willike aermoede claer
ende datmen dan en souke niet
els dan die aventure gebiet
ende dattem nemen niet en mach
daventure up ghenen dach
rijchede ende erdersch goet
nontseggic niet want hets goet
ja den goeden alse hijt besit
ende hi met eeren nutte dit
ende hijt behout dan sonder vaer
alse oft daventure swaer
hem die rijcheit wilde ontjagen
dat hi dat conste verdragen
ende oft hem daventure liete
dat hi here daer af hiete
dese werelt min no mee
ennes anders niet dan die see
nu hebben wi indie zee geleeft
daermen niet sekers in en heeft
laet ons so die dinc verwerven
dat wi binnen der havene sterven
dats een tekijn der wijsheden
dat een si van sulken seden
dat die ghewerke entie worde
altoes sijn van enen acorde
der lieder zin der lieder wort
gaet alle daghe weder ende vort
nu prisen si nu dit nu dat
ende scijnt wesen in meneger stat
des menscen wesen spot ende spel
maer daermoede sal di wel
doen verstaen die waerheit das
wie dijn getrouwe vrient was
die van di sceet hijs ongetelt
hine volgedi niet maer om dijn ghelt
al waert datmen scuwen soude
aermoede ende menre niet en woude
men soudse omme eene redene minnen
want soe leert die vriende kinne
sal die dach comen nemmermere
dat niemene lieghen sal om dere
peins hier omme ende merke dit
alse die smeekere bi di sit
dat elc spreect omme dine houde
hets al omme wederloen van goude
an maten so hout di al
want daer af ennes gheen val
inne wille niet datmen tgoet
omme verre henen werpen moet
maer ic heete groot van moede
die vervullet es met goede
ende dan houden can die mate
dat hise noch en minne no hate
mint hise hi houtse te vaste
haet hise so comen quade gaste
dien hise ghevet sonder besceet
prisen machmenne ghereet
die onbesmet van sinen zeden
dordie rijcheit es verleden
niemene en es van herten so bloot
eer hi hinge altoes inde doot
hine souts eer afcomen al
ende in enen aventurliken val
dus es beter ene aventure
dan leven altoos indat sure
hine was noint van zinne vast
die ontseide eerliken last
want elken man van herten goet
dien wast ende rijst sijn moet
alse hi ene dinc bestaet
die zwaer es ende tsire eren gaet
onse gebornesse es cranc
leven wi nochtan omme lanc
wi sijn aerger indie doot
dan int leven dats mesdaet groet
dans niet der aventuren gewout
maer hets ons selves scout
dat fondement van goeden sinne
dats dat een man den zin gewinne
dat hi altoes in ghenen tide
hem omme ydelheit verblide
weltijt so die bliscap es waer
so toget die wise tanscijn swaer
lachgen coemt van dulre vrouden
die den breidel up can houden
alse hi indie weelde sit
ende peinsen nu coemt naer dit
pine rouwe ende aerbeit
voersiedi dattu best ghereit
alstu valles in selken laghen
dattu cones dat gedraghen
die dit hevet in sinen moede
hine es in bliscap niet sonder hoede
ander vroylike saken
daer die meente af bliscap maken
die hebben also ict kinne
corte ghenouchte ende dinne
bliscap die coemt van dommen rade
die es cranc ende ongestade
weelde die over mate loept
dats dinc die sware vercoept
maer nu eist al te hoge ene strate
in weelden te houdene mate
cleene menechte dats grote scade
vint men berecht sijn met rade
maer volc es indier maniere
alse dat swemmet indie riviere
sulke swemmen van oever toevere
waer elc sinen wille vercoevere
ende selc es die henen jaghet
waer sone die stroem gedraget
wie so sere die dinc ontsiet
die hi vrucht als menech pliet
tontsiene dat noch coemen sal
aerbeit ende swaer mesfal
hijs dom want hi tarechste kieset
ende al sinen tijt verlieset
daer hi in mochte wesen vro
eer die dinghe comen also
ghetroest di selven over al
over alrehande mesfal
wie es die so sekere levet
oft hi redene in hem hevet
hine mach proeven ende verstaen
dat alle weelde mach tegaen
ende alle genouchten met scenden
ende swaerlike moeten enden
omme dit dat emmer wesen moet
ende so snel en es gheen voet
die deser dinc ontlopen can
legge elc sinen zin daer an
dat hi hem troeste in allen vaer
want es devel groot ende swaer
sone maget niet lange geduren
die doot en scedet bi naturen
eist sochte wat salmen dan clagen
alte lichter machment verdraghen
weelde die hem wel bekent
wert int ende al torment
want grote spise evel maken
die ons dinken soete smaken
grote wine maken swaerhede
ende bevinghe indie lede
spel met vrouwen dat verslijt
den lachame voer dien tijt
hier toe en es geen meerre bate
dan aerm wesen indie mate
enter doot beiden met ghenende
want soe es alles evels ende
alle daghe proevic dat wi sterven
want wi in somegen dingen verderven
ja alse wi sijn kindere mede
ende wi wassen indie lede
onse daghe corten metter vaert
ende wij tijdden ter doot waert
men vint lieden also ghesinnet
eist datmen an hem bekinnet
eeneghe smette oft mesdaet
ende men hem lachtert dat quaet
si staens af ende betren hem dan
oec so vintmen someghen man
waert dat menne wilde castijen
men soudene aergeren ende ontvrijen
elken moetmen onverbolghen
naer siere manieren volgen
maer eer ic minen vrient verliese
lievere hebbe ic dat ic kiese
hem te lachterne sine mesdaet
ende hi so uten zonden gaet
ende ic an hem verlore indien
sijn spreken ende sijn upsien
dan hi in zonden hem versmore
ende ickene also verlore
eer onberdic vriendelike sprake
eer ic mine trouwe brake
scamenesse die es sere goet
want so wie diese behoet
al ware hi een mesdadich man
nochtan so waerre hope an
nature eescht te haerre noot
ter lijfnere water ende broot
die hem genoeghet met desen
hi en mach niet aerme wesen
recht waert dat hi zalich hiete
diere hem met genoegen liete
al dattu does bi nachte bi daghe
doet also oft iemen saghe
so sout du di scamen dan
te doene daer begrijp es an
twi salmen scelden die oude
wats daer dat niet wesen soude
wats beter dan ten ende tiden
alsemen ghevoelt nature gliden
ende hare bande ontbinden
die die jonge domme minden
der lieder prijs der lieder waen
die laet voren henen gaen
hets al dolinghe ende el niet
sine weten wat die dinc bediet
ende ne peins in ghere wijs
dattu best werdich enechs prijs
die doot es diet al openbaert
wie dat eenechs prijs es waert
elc sal weten dat gereet
alse die ziele henen scheet
wat dat hi hevet gedaen
ne set niet in dinen waen
dattu jonc sijs ende bidi
sone es di die doot niet bi
dune weets cleene no groot
waer dat dijns ontbeit de doot
waer so du best in elke stede
es soe di bi ende mede
niemene en canse uutghesluten
soe es binnen ende buten
vertelle in dine herte clare
dine tide ende dine jare
hets scamenesse alse elc bevint
wat hi wilde alse hi was kint
doe ene dinc die ic rade di
alstu peins die doot es bi
doe doch dat die zonden sterven
eer du laets dijn lijf bederven
waer so du vaers emmermee
eist bi lande eist bi zee
dine zonden volghen mede
over al in elke stede
en si dattuse uut dinen zinne
verdrives daer si wonen inne
wat leghet ane die werelt ere
niemene es vri ende niemene here
hine wachtem in allen stonden
dat hi niet en diene den zonden
beghin van alre zalichede
es kennesse van zonden gelovets mede
want die bekennen niet en can
sine mesdaet dats die man
die sijn mesdoen niet en wille
betren noch lude noch stille
hier omme sal elc hem selven scelden
hem selven wroughen ende melden
ende besouken sine zinne
ende driven ute datter was inne
so mach hi dan den rechtre laden
ende bidden omme ghenaden
hets di orborlikere dattu weets
waer in dattu di vermeets
dan aldie lieden wanen souden
dattu goet waers ende weten wouden
want du moges weten hier bi
du waers meer bedroghen dan si
sule hevet ghesijn erre ende gram
alse hi wiste dat de doot quam
niemene ontfincse noit vroilike
hine hadde gelevet redenlike
die niemene en doet die scade
hine wilde dat mense hem selven dade
twi sal hi die doot ontsien
hens gheen man die wille vlien
alle pine ende allen slach
hijs cranc die niet zweeten mach
een scone dinc eist in sinen zinne
dat elc peinse ten beghinne
dat een doghet wille anevaen
hi hevet wel na dat swaerste bestaen
dine wort ende dine daet
sie dat beede over een gaet
ende elc anderen antworde
want sijn si twee in discorde
sone es noch meer no min
niet berecht dan wel dijn zin
in eene vorme hout van desen
moeten si beede bezeghelt wesen
die ghene es wijs ende wel geseedt
die sinen zin also bevreet
dat hi hem hout in eenen staet
so wat so hem overgaet
dats wive doen ende manne verre
nu blide wesen ende nu erre
want alle dinc sijn ongestade
hier omme es hi vroet van rade
die de werelt werren laet
ende emmer blivet in enen staet
wildstu di onderdanech maken
alle dinghen ende alle saken
so sette di in alre wijs
dattu onder die redene sijs
eist dat di redene berecht
so sultu hebben menegen knecht
soe sal di leeren in alre maten
wat du doen souts ende laten
hets scande alst so moet gescien
dat een coemt onvorsien
in eene dinc ic waent hem dert
alse hi staet al tebarenteert
ende seghet dus al onverdocht
wie hevet mi in dit strec brocht
wie so redene verstaet
hine es nemmer sonder raet
vele talen sal niemene behaghen
maer lettel wort entie last draghen
een edel moet een edel zin
hevet grote doghet in
want hi emmer te hoghen dinghen
ende ten crachteghen wille dringen
onse moet es vander maniere
datmen ziet die nature van viere
die men altoes in porre siet
ende so men meer te nopene pliet
so hi meer upheffet mede
maer salech es hi die den zede
vanden moede keert ter baten
alse hi heffet utermaten
die can temperen sijn gheval
ende sinen ramp verwinnen al
ende achtes cleene ja niet een haer
dat menegen anderen dinct te swaer
dats een moet van groter macht
die grote saken lettel acht
also dat hi hem niet versaghet
wat so daventure jaghet
ende nochtanne liever ware
ghemate pine danne sware
alsemen sal vertrecken tware
so sullen simple ende openbare
die worde sijn ende onbedect
ende cortelike vertrect
langhe tale weder ende vort
ende daer in gevaruwede wort
die souct alder lieder hulde
ende doet waers wanen die verdulde
wise lieden spreken over lanc
ende sijn gerne traech in haren ganc
dies radic elken ende in bispele
tragelike spreken ende niet vele
met ons wandelt een heilech geest
diet al ziet ende al verheest
dat wi doen eist quaet eist goet
sulke eere alsemen hem doet
hier in dit lijf alsonder waen
sulke eere sullen wi van hem ontfaen
die minne van erdschen goede
neemt ons die vriheit van moede
ne dade die minne alleene van desen
so souden wi ons selves wesen
merc omme die lieve van ghewinne
die ons werpt al uten zinne
met wat rouwen wijt verliesen
hoe sere wi daer omme riesen
wi claghen dat ons niet bestaet
ende dat onse zin vergaet
dan claghen wi no meer no min
nu nes niet so edel alse die zin
niemene gevoelets in sijn bloet
al verliest hi taerdsce goet
elc houde hem selven in sinen zin
dats dupperste ende dmeeste gewin
cume salmen iemen vinden
die hem des dar onderwinden
dat hi wilde dat openbare
sine herte alder werelt ware
die wel doet hine achtes niet
dat dat aldie werelt siet
entie quaet doet in ene wostine
hi hevets int herte pine
ende ontsiet datment zien mach
doe wel siet nacht ende dach
ende ne roeke wiet verstaet
al en siet niemen dine mesdaet
hets ghenouch dattut selve weets
ende ghedinke ende niene vergeets
gherne vindic ende souke
indie orbaerlike bouke
want leringhe en doet niet min
dan soe wecket den slapenden zin
dicken sien wi quaetheit bedect
met dogeden name ende vertrect
een man die es van stouten moede
ende verblenden wille dat goede
men seghet hijs ries ende al verwoet
hevet hi oec ghematen moet
men seghet hi es trage ende bloot
omme dat hi hem hoet vor de noot
in desen dinghen ende in mere
doolt die werelt dicke ende sere
wanen heren want men hem nyghet
ende men mede voer hem swiget
datmense niet int openbare
en begripet alsi sware
mesdoen also wesen quite
achter hem leestmen hare vite
elc man wese also gemate
jeghen sine ondersate
alse hi wilde dat hi gebare
jegen hem die boven ware
ende peinse god diet al berecht
maecte beede here ende knecht
ic wane men dom heeten soude
die een ors copen woude
ende nieweren ane merc en leide
dan an breidel ende an gereide
aldus es hi sere ontwiset
die anders ghenen man en priset
dan biden clederen ende biden geslachte
hets menech sot geboren in machte
vriendscap recht ende vrede
die maken die erdsce rijchede
ghemeene van lande te lande
dus sijn si der doget viande
die werringe in eneger tijt
indie werelt sayen ende strijt
nature hevet den mensche gemaect
van leden gheel ende ongeraect
inder claerheit vanden zinne
doch scietet sire materie inne
waert dat mer nuttelijc saet in brochte
datter wel in wassen mochte
dus gebreect meest leerres ende wisers
al vintmen genouch staels ende ysers
wat orbore waert datment vonde
men vonde smet diet smeden conde
waren meesters goet ende gherecht
ende si de worden volgeden echt
die si leeren int openbare
hem volgeden die meerre scare
alsic wille met eenen sotte
merghen mi in spele in spotte
waer soudickene soeken el
in vindene in mi selven wel
dinct mi dat ic te vroet bem
ic bespotte mi meer dan hem
die blende die souken al
ledere diese leden sal
wi sijn indie blende scole
ende bi desere dinc in dole
maer het es ons onbekent
dat wi ziec sijn ende blent
ende hieromme dat ons es oncont
worden wi te spader ghesont
want wie so kent sijn selfs cracht
te nauwere spiet hi ende wacht
omme dinc die hem orbare sijn
ende omme getrouwen meester fijn
beghin in dogheden te ghane
dinct hem somen inden bestane
dattet hooch ende pijnlijc si
ende dat en coemt el nieweren bi
dan die crancke zieke zin
vervaert es in sijn beghin
te proevene ende te bestane
dinc daer hi noint quam ane
hier omme willic dat hem elc dwinge
te beghinne hoghe dinghe
want wille hi hem daertoe gevoegen
het sal hem te bet ghenoeghen
bidi schijnt die medicine
eerst bitter sijn ende wesen pine
alsemen ghevoelt dat soe den mont
entien lachame maect gesont
vele te ghewilliker vaetmer an
omme datmen els niet genesen can
wi sullen so onse leven setten
dat wi die dingen die ons letten
ende ons indie zonden draghen
van ons steken ende verjaghen
elc man die sal sinen moet
hart maken vast ende goet
omme te vechtene daer mede
jegen die felle weeldichede
die ons en nemet meer no min
anders dan al onsen zin
euwelike ende tallen stonden
jach van di emmer die zonden
want si altoes ende sonder ende
altoos pogen omdie scende
wat so dine herte ontset
werp van di ende dat di let
ende eist dat zonden so vaste steken
in dine herte eer soudstuse breken
ende van di werpen al eist smerte
beede zonden ende herte
niet en leert so menech quaet
alse weelde ende overdaet
si hebben der mordenaren zede
want met haerre behendichede
bedrieghen si in haer smeken
des menscen zin ende streken
ende beringhene so verre vort
dat hi altemale versmort
si maken beede al keytijf
die zinne ende des menscen lijf
si twee bestaen twirande saken
die een wille van maerbere maken
een chierlijc beelde ende metter liden
dander wilt van houte sniden
nu sijn die beelden beede vulmaect
ende eens geformeert ende geraect
welc haerre suldi gheven den prijs
ie wille wanen sidi wijs
dat ghi hem meer prijs oec gevet
diet van maerbere gemaect hevet
omme dat meest was sine pine
aldus eist wel anscine
dat hi meest orboren doet
die den quaden maket goet
ende hem doet sine zonden vergeven
dan liede goet in haer leven
leert ende wijst ende trect vort
want sine sijn in ghene mort
wonder eist vanden heren
dat si hem daertoe keren
ende hem ghenoughet dat si di prisen
die altoes in ghere wisen
gheens prijs werdich moeten wesen
ende gaven si selve prijs oec desen
hem souds dinken ende anderen mede
dat si daden dorperhede
jonc sijn si ende domp van zinne
die ghenouchte hebben hier inne
so welken tijt so onse memorie
in weelden smort in dydele glorie
so valt die zin in letargien
hine acht leren noch castijen
ende so hi min ghevoelt des
so dat evel vreseliker es
dien prisic van zinne vroet
stout ende staerc ende wel ghemoet
dien niet en vernoyet dat hi levet
ende eist dat daventure ghevet
ende hem die doot comet an
dat hi sterven dar ende can
met scanden moetmen die borch rumen
daermen moet met crachte af tumen
die wise en gaet ghenen ganc
onwillike an sinen danc
noch ghene ruste ennes goet
sine si met redenen behoet
alle mesdade licht ende sware
so si meer sijn int openbare
so si met mindere medicine
ghebetert werden ende met minder pine
dan sijn si alreswaerst ghemect
alse si met heimelicheit sijn bedect
niemene ennes sijt seker das
heden dat hi ghistren was
al dat men siet dat moet al liden
ende varen mettien tiden
ende alle dinc sijn ongestade
ende nochtan eist vrome eist scade
wi willen ende ons langhter na
dat die tijt come ende gha
ene dinc es an meneghen wisen
datmen sere mach mesprisen
dattem elc in hem selven genoeget
ende het menegen dinct dat wel voeget
datmen hem prijs aneleghet
ende het waer es alsemen wel seghet
so eist ghevougelijc inden moet
alsemense heet goet ende vroet
ende alse hem coemt die waen in desen
dat si werdich willen wesen
sone conen si tien stonden
in hem gevinden smette no zonden
ende bliven verloren ende ontset
om die hoverde die hem let
alle lieden pinen also
omme te sine dicken vro
maer cume es iemen die kint
waer men ghestade bliscap vint
die wise ennes nemmermere
int herte sonder bliscap ende eere
al eist datmens niet en verstaet
buten dit an sijn ghelaet
dat doet dat hi sijn herte bint
hine es niet gheseedt als tkint
sulke bliscap sulke vroude
coemt niet van selvere no van goude
sonder dat hi hem selven weet
talre tijt int herte ghereet
dese bliscap dese vroude
ne breect noch en ent in doude
ende daventure en machse niet breken
want sine coemt niet van hare gestreken
beesten vele laten hem genoeghen
up smale weyde ende hem ghevoeghen
nochtan mach eene clene sake
den buke genoegen tsinen gemake
ne maer die ghulse gierechede
ne weet ende noch mate mede
doe ic jonc was pijndic ende dochte
hoe dat ic wel leven mochte
nu alsic out bem peinsic al
hoe dat ic wel sterven sal
elc man zie ende poghere toe
dat hi alle dinc gerne doe
want hines niet keytijf godweet
die gherne doet datmen hem heet
maer hijs keytijf ende onvroet
die node doet dat hi doen moet
nu sullen wi onsen zin so maken
dat wi dan in allen saken
also alse die tijt ghebiet
gherne ontfaen ende claghen niet
die hem wille daertoe verbreken
mach alle dinc wel van hem steken
maer niemene en siet den dach
dat hi alle dinc hebben mach
ter rijcheit dan de cortste vaert
dats datmen hebbe tgoet onwaert
verliestu dinen vrient ghedoghe
ne weene niet maer traenoge
ende met genouchten sonder veinsen
sullen wi omme onse vriende peinsen
hier minnen wise ende verkiesen
alse diese emmer moeten verliesen
ende ghinder hebwise indier maniere
alse die volgen sullen sciere
ic bem te meerre dinc geboren
dan ic mi liete also verdoren
dat ic soude jeghen recht
wesen willen mijns vleeschs knecht
over wat houdic minen lachame
twi ghevic hem enen andren name
dannet een erdijn bant si
ghebonden omme mine ziele vri
ende want hi es aergre echt
dan die ziele so eist recht
dat dat dulste diene den besten
ende wi onse zinne vesten
te gheduurne alle daghe
weder der naturen waghe
in aermen live meer no min
mach wel wesen scone sin
want die crancheit vanden lachame
ne doet den zinne ghene blame
hier omme veronwerde ghenen man
dune weets teersten wat hi can
sin die hem can ter wijsheit keren
doet den lachame vele eeren
die zin die waerheit merken can
ende besceden sere es dan
hoe hi volghen sal ende vlien
ende alle dingen so can besien
dat hi elke dinc prise wale
naer recht niet nader lieder tale
entie danne niet en valle
met ghelucke noch met mesfalle
maer in alle dinc ghestade
dits een zin van hoghen rade
mijn zin es niet so onghesinnet
dat hi ziecheit oft pine minnet
maer vallic in enech van desen
ic en wille niet wivelijc wesen
hets scande datmen om arbeit jaget
ende eere datmense verdraghet
genouchte hebben in ledichede
dats onreenre sueghen zede
maer int rusten na die pine
moet elc wel minnen tsine
hets ene maniere van overmoeden
dat hem een doet so nauwe hoeden
dat hi wille den lieden ontflien
ende hi hem laet selden sien
ende oec en betaemt heren niet
dat mense alte dicken siet
tusscen tween houdende de mate
dats altoes die meeste bate
daer an leghet di niet an
dat di prisen wijf ende man
ganc te di selven in dinen zin
merc wat dogeden vintsture in
ende di selven jugeere dan
alstu souts eenen anderen man
ende altoes hout in dinen gheest
dine faeuten alre meest
die dicken trect van steden te steden
dinct sijn des zins ongestadicheden
leere dan eerst naer desen
dinen lachame ghestade wesen
dattu te bet moet ende zin
moghes ghebinden na dijn ghewin
neghene zonden so en sijn
si en hebben soete venijn
vrecheit beheet di groot ghelt
te ghevene in dire gewelt
luxurie belovet di keytive
ghenouchte van dinen live
begherte vander werelt eere
beheet di te makene here
dus ende met dusdaenre miede
veninen si die simpele liede
so datse cume eenech man
verdriven oft verwinnen can
wiltu danne van desen saken
dine zinne quite maken
wandere in dese werelt al
alse diese rumen sal
selden peinst omme sine doot
die sonder afstaen minne groot
leghet an dit erdsche goet
ende comet oec in desen moet
hi steket altehant daer of
ende blaset henen alse stof
redene eist van ons allen
wat ons doet in zonden vallen
want wi alle onse zinne geven
hoe dat wi dit corte leven
gheneren moghen in dit dal
dat langhe lijf vergeten wi al
wat wondere eist datmen vint
hem die hem ontsiet niet en twint
alsemen in groten vreden leeft
maer eene dinc mi wonder heeft
daer alt volc vallet dat gevel
datter een was die niet en vel
ter noot ende niet in weeldicheden
machmen proeven stoute zeden
laet ons alsulc leven leden
dat wij die tijt so niet versceden
dat wijs verliesen ene stonde
ende niemen es die dit doen conde
sijn gepeins ende sine herte en si
sijns selves ende sijn eygijn vri
merc eene exempele anden hont
werpt hem sijn here inden mont
vleesch oft broot hi hout te hant
tgheent onder voet oft inden tant
ende siet eer hijs nut omme mere
te hebbene van sinen here
dit dinke mi dat ons anclevet
alse ons daventure goet gevet
dat leggen wi ghehouden dan
ende ghapen omme meer nochtan
noch wine nuttent noch en smaken
maer omme meer liggen wi ende haken
dese dinc en mach gevallen
niet den wisen al met allen
die hevet ghenouch ende coemt hem mee
dat deelt hi vort sonder wee
wie so gapet omme miede
altoes tontfane onder die liede
die verghetet harde saen
dat hi die miede hevet ontfaen
want dat leden es es verloren
om nieuwe miede willen wi horen
aergher es niet dan gierechede
dat soe vergheet die hoveschede
ghiereghe vrecheit es sere quaet
want soe om el niet en staet
dan omme al te hebbene alleene
dat indie werelt es ghemene
wat goede int ghemeene gaet
dinct dat hare niet en bestaet
maer die hovesche wise milde
decket hem met enen andren scilde
gheen goet en dinct hem wesen bet
dan dat hi siet gheset
ter nutscap enter salichede
ter ghemeenre menscelichede
hovesche wijsheit leert ons dat
gherne deelen goet ende scat
gherne dancken ende loven mede
alsemen hevet ontfaen hovescede
ende gherne lijen voer die liede
alse ofmen ontfaet gichte of miede
god die wandelt onder die goede liede
hen mach niet sijn noch noit gesciede
dat goet gedichte of goet zin
oint was god en waser in
roof al es hi someghen man
te sinen wille comen an
ende al docht hem sijn gheval
hen was noint noch wesen sal
dat ghedureghe bliscap lach
an rove noch an quaet bejach
dit erdsche goet datmen goet noemt
hen es niet goet hoe soet els coemt
ic wane hem gaf die name een sot
die mensce ware zalegher dan god
waert van rechter name goet
al eist dat ons vordeel doet
god en hevets en ghenen noot
te nuttene clene no groot
dus en ware hi niet al rike
want hem gebreket sekerlike
die ghenouchte vandien moede
alse int nutten vandien goede
hier mach hi merken die es vroet
dat met onrechte hetet goet
elc mensche willic dat hem voeget
so dat hem int herte ghenoeget
al dat god doet ende beset
ende laet hem genoeghen te bet
omme dat si die wille gods
sijn onderdanech sijns geboeds
die wise ne pijnt hem clene no groet
te weenne omme sire kinder doot
noch omme siere vrienden goet
altoos es hem so vast sijn moet
dat hi verdraget in selken zinne
alse die sine herte leget daer inne
daer hi emmer moet volghen
ende verdraghet onverbolghen
also lange alse du leves
sie dattu dine zinne gheves
te leerne hoe du leven sout
om te comene in dijn behout
die mensce en hevet niet beters in
dan redene ende zin
in desen doene in derre maniere
hevet hi vordeel voer die diere
want sine hebber niet een haer
in desen volget hi gode naer
minne gramscap ende gierechede
hebben dicken in meneger stede
hem in hoghen moede verheven
ende vreselike dinghe verdreven
oft dan eene ombescedenheit
daer doet so grote vromecheit
so eist te verstane goet
dat een hoghe edel moet
vul van dogeden meer vermach
die niet en slaept nacht no dach
cracht van zinne es ene doghet
die haer selven so verhoghet
dat si tusscen tween aventuren
tusscen den soeten enten suren
fierlike lijt met groter cracht
ende omme haer en geen en acht
goet man die ghedoghet al
coenlike groot ende smal
wedert es so licht so swaer
want hi weet wel overwaer
dat god dus in sine wet
ordineert ende beset
die alle dinge also doet gaen
alsi in sinen wille staen
niemen es zalech man van desen
dien du sies in deere wesen
met puerpere ende met goude gecleet
want alsemense te bedde leet
men trecket hem altegader af
so wat men hem teersten angaf
naect quamen si in dese hoverde
ende naect sullen si ter erde
niemene oec van desen heren
die met rijcheit cleemt ter eeren
esmen sculdich te noemene groot
twi dat es dat merct al bloot
wi dolen allegader indien
dat wi niet en merken wat wi sien
maer sine paruren hebwi te mare
alse of hire mede geboren ware
ware dan iemene die begherde
man te prisene naer sine werde
doe wech erve eere ende parure
ghichte der valscher aventure
laet liden des lachamen hone
weder si lelijc si oft scone
besie sine zeden ende sinen zin
oft hi sulke wijsheit hevet in
dat menne groot heten mach
wederet es vremde bejach
dat hi hevet oft sijn goet
dat emmer met hem bliven moet
eerlijc leven ende duegedachtich
es in sinen doene so machtich
dattet altoos niet verloren
ne mach sijn achter noch voren
want waer soot die doot begaet
het ent emmer in weldaet
niemen en es so dul noch so onvroet
hine weet wel dat hi sterven moet
maer alse hem die doot gaet an
dan eerst gaet hi beven dan
alse die vruchtet dat hi sal
vallen in enen swaren val
ende dit es tontijt ende te spade
want hi failgiert inden rade
soudemen niet seggen openbare
dat hi onwijs ende dul ware
wie so dreve groot mesbaer
dat hi over dusent jaer
niet en levede hier te voren
oec soudi u dinken doren
die daer omme dreve rouwe groot
dat hi liggen sal al doot
over m jaer hier naer
dits openbare ende claer
dune waers niet du suls niet wesen
nature hevet ons brocht in desen
men maget nieuwe heten niet
dat allen lieden altoes gesciet
sterve ende oude want wesen moet
alleene mac dinen ende goet
drie dinghen vindic overwaer
in allen evele wesen swaer
teen dats die porringe vander doot
dander es die siecheit groot
ende dat derde es sonder waen
datmen der weelden moet afstaen
vander doot ende vander stoken
es hier boven genouch gesproken
van groter ziecheit ende zwaer
en leghet niemene lange dats waer
want onse moeder die nature
die minnet hare creature
dat soe tevel ghevet so mate
datment gedoget in hope der bate
oft eist swaer ende al te groot
soe cortet danne metter doot
al evel dinct te lichter hem
die peinst alsic van desen bem
so salic emmermeer na desen
in vrier gesonden wesen
die ghene die al hare zinne
ter werelt setten enter erdscher minne
die latic al ongetroost
want alse de weelde iet geloest
siere genoechten sine redene seget
dattem ghinder es al ontweghet
wat wondere eist al dinct desen
dit erdsce leven sere cort wesen
wers es hem die van weeldicheden
vallet in ere aermer steden
dan den aermen die noit en las
noch en horde wat weelde was
hens gene doget maer mesdaet
den quaden te vergevene sijn quaet
hine ware in sulken state
datmen hopen mochte der bate
noch sal een dach lichten so clare
datmen sal al openbare
al die quaetheit entie zonde
der werelt sien van gronde te gronde
waer so men besiet dat ware
men mach vinden al openbare
dat alleens es in eene stede
achter ende voren mede
men mach merken dat liede vele
lopen te feesten ende te spele
ende daermen oude wijsheit spreect
dat daer volx vele ghebreect
entie wi sien staerc van live
vindewi van zinne cranke keytive
merc die aerme entie rike
wie so dinct leven salechlike
du sies den aermen in meneger stonde
updat hi hevet sine gesonde
ende hi sine lijfnere hevet
dat hi blidelikere levet
hi lacht meer ende bet met herten
die rike levet alse oft met smerten
ende met rouwen ware gemanc
ende dats al om dat hi sinen ganc
so hoghe mict ant erdsce goet
dattem nemmer wel en doet
dus es hi verre der bate
die aerme hout hem an de mate
niemen en es die rike levet
hem en genouget dat hi hevet
alle die erdsche heerscapije
die du sies met haerre paertije
boven die lieden sijn verheven
datmen heet een zalich leven
dats wandel ende ongestade
verdrijf dat uut dinen rade
ne beghere niet noch en souc
maer omme rijcheit van binnen rouc
eist dat du di beclages dies
ende dattu rekens over verlies
dattu hovesceit heves gedaen
hem dies niet en wille verstaen
noch danken wiltu di beraden
meer tontgane sulker scaden
soudstu hier af seker leven
du moets hovesceit begeven
lichte du gaves tdine daer nare
daer het echt verloren ware
hets beter gheven ende verliesen
dan vaste te houdene kiesen
men mach bi ne ghenen wette
bescuwen alrehande lette
up een lant daer coren bedaerf
heeft men gesayt ander waerf
men moet geven men moet sayen
lichte men saelt an iemen mayen
lichte men vint enen goeden
die danken sal noch gelijc den vroeden
want niemene gedinct der hovescede
hine ghelt met woekere mede
die onhovesche alse hi hem ontsiet
dattem sijn danc sal costen iet
so haet hi hem diet hem gaf
ende peinst hoe hijs mach comen af
ende maect belghen ende overmoet
om dat hi sonder cost dat doet
wie es aerger ende wers geleert
dan die doget in quade keert
enter hovescheit verghet
ende sinen zin also set
dat hi clene mesdadeghe saken
groot ende hooch wille maken
die wise hovesce heeft inden moet
altoes die doghet dor hem doet
ende priset hogher dan het dooch
ende es van herten also hooch
eist dat up hem es mesdaen
dat hijt lichte latet gaen
alle dinc keert hi ten besten
an hem mach gene quaetheit vesten
want die hovesce menscelichede
daer soe niet af weet sekerhede
dat keert soe inde beste voude
die quade verkeert also houde
ghierecheit omme meer tontfane
bringet ons die dorpernie ane
dat wijs vergheten altemale
datmen ons daer dede wale
rijcheit eere ende moghenthede
verkeren meer der lieder zede
alsemer toe coemt dan aermoede
bidi sone achten niet die vroede
up dese dinc in ghere uren
maer up die doget der naturen
ledicheit sonder leringhe
dat sijn al verlorne dinghe
ende ene doot daert al gaet af
ende eens levens menscen graf
sterven en prisic niet sere
hen ware dor recht ende dor eere
hets dulheit dat een wille vlien
daert hem niet en mach gescien
ghedochte dat si ongheveinset
ende wie so omme dinghen peinset
merke peinse ende vaste wane
dat die werelt al siet ane
dus sal hem elc scamen dan
peinsen daer mesprijs leecht an
wat helpt clene ende groot
alle dinc sijn voer gode bloot
dronkenscap es anders niet
dan datmen enen mensche siet
sijns dancs ende bi sijn selves kiesen
sine vrije zinne verliesen
wijn ontsteket des menscen zin
ende waerre iet heimelicheden in
met scamelheden overdect
die wijn doet datment vertrect
meer liede vintmen die dor scame
sonden scuwen vanden lachame
dan om die minne vander doghet
maer wien so dronkenscap verhoget
die verlieset zin ende zede
ende alle sine scamelhede
hiertoe wie so dronken es
hi verliest al sijts ghewes
sinne vroetscap ende raet
daertoe nochtan die wijn dorgaet
sijn hovet ende doet hem verliesen
sine memorie ende sere riesen
noch oge noch tonge en can
gheseggen wat hem leghet an
weelde mach bet sijn te waren
hier bi pine dan welvaren
wi sullen slachten na die bien
die wi moghen vliegen sien
achter velde harentare
ende souken haren orbare
an de bloemen na haer beste
alsijt bringhen dan te neste
sceden si honech ende was
aldus sullen wi volghen das
wi sullen horen van menegen man
wat hi weet ende wat hi can
ende dat scriven ende behouden
ende dan eer die zinne vercouden
sullen wi proeven harentare
waertoe elc es orbare
dusdaen willic ende dus goet
dat wi sijn in onsen moet
dat wi connen van vele dinghen
vroede wort te samen bringhen
vele proverbijen vele sproken
togen connen hem die ons stoken
ende wi oec connen bispele
van ystorien toghen vele
daermen mede cort den tijt
ende leere exempele jegen strijt
hoe hier voren die wise daden
alsi swaerlijc waren verladen
scuwe rijchede soe en si goet
want soe met vreesen laet den moet
scuwe weelde blijft soe di in
soe ontempert dinen zin
scuwe heerscapie mede
hets wint ende hoverdichede
hens gene wijsheit meerre van sinne
dan alse tevel comet inne
oft eert geweldelike in dadren
die nature laet vergaderen
ghevellet si ende gheweert
want eist also dattem bekeert
indie aderen ende int bloet
so eist te dragene noch also goet
alset te verdrivene si
redene prouftmen hier bi
men en dwinge die domme joghet
int begin jegen ondoget
eer soe daer ghecostumere
verloren so es aldie were
vallet die jonge indie onmate
hets beter datmen lopen late
dan men wederstonde sware
lichte hi wert moede ende dan vare
an hem met rade ende pine
om sire zinne medicine
wat helpt dat die phisisien
omme medicine wille zien
eer dat evel es int dalen
ende eermen oec mach verhalen
met soccoerse die nature
hets verloren aventure
die wile oec no min no mee
dat die storm staet indie zee
ne can men tscip bestieren niet
maer alsemen den storm wiken siet
so eist tijt datmen sla de hant
andien roedere ende ant gewant
die wise can int aermoede
ende indie weelde van goede
altoos siere doghet pleghen
es hi met goede verweghen
hi ghevet mildelike ter noot
ende al met besceede groot
es hi aerm hi geeft te min
ende altoos hevet hi bliden zin
vrede hevet hi die niet nontsiet
dat die werelt te duchtene pliet
rike es hi die niet en rouct
dat algader die werelt souct
hoe mochte dat iet heten goet
dat beede winnet ende hebben moet
mordere ende ribaut mede
men weet wel dat die rijchede
desen beede dicke ancomen
hoe mochtmen dan rijcheit goet nomen
dat es goet dien niemen hevet
dan dien god reinen zin gevet
ghelove es dat heilechste bejach
dat erdersch mensce hebben mach
men caent bedriegen dor ghene noot
men caent gebreken metter doot
mate dats een bandekijn mede
over die erdsche weeldichede
soe deeltse som daert hare behaget
som verdrijft soese ende verjaget
soene nut nemmeer daer af
dan hare die nature gaf
die dese twee trect te hem waert
sonder hogher clergien aert
mach hi wel te wijsheit comen
diene bringen sal ter vromen
seneca ent hier ter stede
sine wort ende sine sproken mede
daermen bi wel mach verstaen
dat hi met wijsheden was bevaen
ende oec willemen wanen das
dat hi van pauluse gedoept was
sine worde dinken luden openbare
som ofte hi kerstijn ware
hier naer inden eersten bouc
diere omme wille doen ondersouc
salmen sijns noch meer gewagen
hoe dat hi in sinen daghen
vrilike screef jegen die afgode
niet ter maten alse die blode
ende sinen ende salmen scriven
hoe dattene nero dede ontliven
die quade keyser alse wi lesen
want hi sijn meester hadde gewesen
vort suldi horen overliden
van poeten die indien tiden
leveden dat seneca was
in claudius tiden daermen af las
hier voren in sijn keyserrike
die bouke maecten meesterlike
ende begrepen in haren stonden
dorpernien ende zonden
ende omme dat si begripers waren
ende si niemen en wilden sparen
sine ghinghene met worden stoken
in haren ghemeenen sproken
dies heetmense satyriene
die int wort pleghen nauwe te siene
dat heet begripers in onse tale
dats percius met juvenale
percius sproken ende sine bloemen
die suldi nu horen noemen
dijn connen ennes niewer toe goet
een ander en wete dattu sijs vroet
o wi hoe crom hoe ongherecht
sijn die zielen in heren in knecht
hier in desen erderike
lettel achtsi om hemelrike
heren rovers knechten dieve
dus scrijftment al in enen brieve
twi maectmen die goden inden temple
hoverdich na onse exemple
segt bisscoppe ende papen mede
mach gout maken heilechede
twine geven wijt den goden dan
want haerre negheen en es die can
alse mi dinct hem heilech maken
het en si bi onsen saken
van hoghen lieden horic callen
siet men geslachten tevallen
die hare edelheit verliesen
ende bi cranken zinne riesen
alse menech hooft ende menege gedane
also menech zin ic wane
ende elc hevet sinen onwille
dus leghemen harde selden stille
al es tfoerhovet gepoliert
toude vel nes niet verchiert
buten sijn scone die wort
binnen die vos die peinset mort
vrecheit en laet niemen rusten
al soude eenen slapens lusten
soe roept int ore stant up hets dach
du suls verliesen dijn bejach
nu leve vrecke in pinen groot
verget dijns selven verget die doot
die tijt gaet met snellen voete
di wert noch langer rusten moete
die upt lant ende upter heide
levet met sijns selves aerbeide
die levet harde salechlike
getroosti dorpre troost maecti rike
al mindert dijn coren inden tas
dijn ander coren leget inden was
percius endt hier sine tale
hort hier vort van juvenale
ru gehaer over die lede
toget moet van groter wreethede
niemen mach met cleenre pine
ter hoocheit clemmen  here te sine
van goeden zeden seggic u
dats daermen mindst om vraget nu
alse vele penningen alsemen wiste
dattu hads in dine kiste
also vele soudemen di geloven
eren ende trecken boven
aermoede en hevet in hare
niet dat meer verweghet sware
dan soe ter werelt spotte gaet
entie lieden die sijn quaet
dit es eene ghemeene zede
sijn wi aerm al onse bede
es omme vordeel omme gewin
hier toe sette elc sinen zin
ic wane men niet so stouts en hort
dan alsemen vaet in sine mort
den mordenare want sijn moet
maect wanhope stout ende verwoet
rijcheit was deerste quaethede
die ontreinde des menschen zede
elc man hevet hem also gheset
sijn wille dinct hem redene ende wet
twijf weet al ende bediet
wat in al die werelt gesciet
soe es die deerste niemare weet
ende wachtse ter porten ghereet
niet ennes te verdraghene so quaet
alse srijcs pijnlics wijfs gelaet
hets sere mesdaen in allen kere
datmen tlijf mint vor die ere
alle mesdaet so meerre persone
daer an slaet soe meer onscone
hennes geen aerger gerechte
dan die tonge vanden quaden knechte
hoe meneghen heeft ghevelt
ende vermort sijn grote ghelt
die niet en hevet mach openbare
singen vorden mordenare
die doot maect cont allene das
wies de mensce werdich was
scone vorme ende zuver leven
selden sijn si gevriende bleven
niet nes so diere vondemens vele
men sout copen omme niet te spele
men weent langere omme goet
dan men omme vriende doet
omme vrient weentmen lose trane
maer om ghelt rechte vraye ic wane
alse vele alse wast dijn ghelt
also vele wast met ghewelt
die wille van vort te winne meer
ghelt wachtmen nauwe in allen keer
hier endt nu altemale
die proverbien van juvenale
in desen selven tiden mede
so was te rome indie stede
een poete alse wijt horen
ute gallia geboren
van groter namen ende hiet aldus
stacius celicius
daermen af twee boeke vint
die hi maecte daer hi ontbint
inden eenen scone ter cure
van theben die aventure
dat een swaer orloge was
want hi maket ons cont das
dat twee broederen in haren dagen
die te samen waren gedraghen
entie sone wan andie moeder
begaven te wesene broeder
ende hadden orloge swaer ende groet
ende menech blevere omme doot
dander bouc die tellet mede
van achillese die kintschede
hoene die grieken halen deden
in haren orloge in haren onvreden
alsi up troien souden comen
hort hier van hem beden de blomen
bliscap ghevet somwile de cracht
want rouwe breect der herten macht
bliscap merket wel in desen
doet den sconen te scoender wesen
dicke machmen in doghen kinnen
alsemen minne draget van binnen
want die brant die binnen leget
in dansichte te risene pleget
ende ontsteect die lierewangen
so dat mer dicke uut siet gangen
ende dauwen eist lief of leet
een dinne getempert sweet
si twee en mogen niet met vreden
heren sijn van eere steden
want elc wille wesen boven
deen ofte bede moet sijn bescroven
vreese visierden eerst de gode
jegen der redenen gebode
elc man pine omme sine eere
want eere verdervet nemmermere
al es dat sterven menegertiere
die doot nes maer van ere maniere
alstu best van moede verhit
dwinc di selven ende sit
ende ontbeit ene corte stonde
haest werpt al neder te gronde
hets keytivechede groot
vreese an te vane sonder noot
hier enden stacius bloemekine
ende hier willic van miere pine
maken ruste ene stonde
dese materie die begonde
van adame den eersten man
ende hevet cortelike vort an
alle dystorien ghenoept
tote dien dat die werelt loept
int carnation dats waer
ons heren lvii jaer
ghenouget hem diet maken hiet
sone vernoyet mi der pinen niet
dits deerste paertie vanden vieren
in dander so salmen visieren
wat keyseren dat al na desen
tote rome hebben gewesen
haer verlies ende haer ghewin
alse dystorien hebben in
orlof eeschic overluut
want dystorien gaen hier uut
vort salic u doen verstaen
vanden bouken die hier na gaen
cortelike waer af si spreken
eer ic der pinen wille afbreken
die neghende bouc hevet in
van xv jaren meer no min
die jeesten ende van keysers viere
van nero dien quadertiere
van galba van vitellius
ende vanden eersten otte aldus
die tiende bescrivet die tijt twaren
van c ende van xciii jaren
vanden keyser vaspaciane
die den jueden swaer ginc ane
van coninc tytus sinen sone
jherusalem vellede die ghone
ende slouch die joden ende vercochte
ende wrac ons heren doot onsochte
van tytus broeder domiciaen
die na hem trike hevet ontfaen
van keyser nerva van trayane
ende vanden keyser adriane
van anthonius pyus mede
die keyser daer was indie stede
van anthinus verus daer naer
van aurelius van commodus dats waer
ende vanden eersten juliaen
die troemsche rike hadde ontfaen
wat desen x keyseren ghesciede
ende onder hem anderen diede
die elfste bouc die hout hier naer
cc ende vijftich jaer
ende beghinnet van keyser severe
die stout ende goet was indie were
vanden keyser anthonis daer na
die ghetoenaemt was caracalla
van keysers macrinus ende gabalus
ende van alexander den keyser aldus
van maximus van gordiane
vanden tween phillippe daer ane
die deerste kerstine keysers waren
vander keyserliker scaren
van decius gallus voluciaen
galienus valeriaen
die alle vive keysers waren
van ander decius daer na te waren
van claudius van aureliane
van tacitus van floriane
van keyser probus van carine
dese xxi daden pine
den kerstijnhede ende wee
sonder die phillippe twee
alse u die bouc vertellen sal
van beghinne ten ende al
die xiiste hout in memorie
van xx jaren die ystorie
van keyser dyoclesiane
van sinen gheselle maximiane
die maecten menegen maertelare
van keyser constantius daer nare
ende van galerius sinen gheselle
die overdadeghe entie felle
wat vernoye doe ghesciede
in haren tijt onder vele liede
dat dese viere mogendelike
hilden dat roemsche keyserike
die xiiide bouc hout overwaer
in sine jeesten xxxi jaer
in welken tiden dat constantijn
die ghetoenaemt groot wille sijn
keyser tote rome was
ende van laserscepe ghenas
ende dien silvester die paues mede
bekeerde ende kerstijn dede
die den keyser maxencius
maximiane ende lycinius
uten roemschen rike dreef
ende selve enech keyser bleef
die xiiiide bouc besceet te waren
dien tijt van xli jaren
in welken tiden dat mogendelike
hilden troemsce keyserike
des goeds constantijns iii kinder
die selken daden groten hinder
der kerstijnheit ende waren genant
constantius constantijn constant
naer hem die quade juliaen
jovianus ende valentiniaen
ende valens die keyser was mede
te siere grotere onsalichede
der iiii eerster hevet bescreven
hare jeesten ende hare leven
der iii achterstere heefti mede
ghewach van haerre vromechede
die xvde bouc es bediet
vander keysere jare niet
maer alleene hevet hi inne
heileghe jeesten alsic kinne
van heilegen lieden daermen gereet
gheen bescheet gereet en weet
in wies keysers tijt si waren
daer salmen scone dinc openbaren
dese vii bouken hebben in
dandere paertije meer no min
vanden spiegle ystoriale
ende hier endsi altemale
nu gaet die derde partie ane
vanden keyser gratiane
dat es die xvide bouc
die van jaren nemmee en rouc
te bescedene dan van sessen
ende hevet in siere gedincnessen
hoe trike van perchi began
van vrancrike sijn begin dan
hoe bartaengen eerst began
dat dingelsche volc sindent wan
der wandele begin ende haer rike
enter wimmalen dies gelike
daer die lumbaerde af sijn geboren
der goten beghin salmen horen
ende hoe si scieden hare roten
doester goten ente wester goten
hare coningen hare mogentede
hoe lange si regneerden mede
daer naer dat rike vanden hunen
die maecten vele roder crunen
die xviide tellet te waren
die tijt van rechts xi jaren
dat theodosius keyser was
van rome een goet man alsic las
sine jeesten doet hi verstaen
ende dat leven sonder waen
dat wilen dhermiten plaghen
daermen groot wonders sal gewagen
dachtiende bouc sal tellen mede
wat wondere men oec dede
binnen xxiii jaren dat honorius
keyser was ende archadius
ende vele heileghere sproken mede
van heileghen lieden daer ter stede
die xviiiide spreect te waren
alleene van xiiii jaren
dat keyser was honorius
ende sijn neve theodosius
ende van heilegher lieden vite
hoe si dienden gode met vlite
die twintechste bouc doet verstaen
hoe theodosius hevet ontfaen
dat keyserike alleene te samen
diemen den jongen heet bi namen
ende hevet die tijt in hem dats waer
besceden van lxviii jaer
van v keyseren die hier binnen
regneerden te rome alswijt kinnen
dats vanden keyser valentiniaen
den anderen ende van marciaen
van keyser leo ende van zenoen
ende someger heileger liede doen
die xxiste die lijt
van xci jaren dien tijt
die andere v keyseren leet
anastasius alsict weet
was die eerste ende nadien
quam doude justinus alswijt sien
daer naer quam justiniaen
doe quam jonge justinus saen
ende daer naer wi lesent dus
quam die ander tyberius
die bouc hevet in hem mede
die leringe vander wijshede
die xxiiste die seghet
die ystorie diere in gheleghet
int xxixste jaer dat was
keyser mauricius ende focas
in desen bouke salmen noemen
des paues gregorius bloemen
daermen in wel leren mach
wijsheit enter zielen bejach
die xxiiiste bouc twaren
hevet die ystorie te waren
die streect henen over waer
c ende lxxxix jaer
ende spreect vanden ingelscen coningen
die bartaengen ondergingen
ende van mahumette den valscen dief
die hem over heilech verhief
van xiiii keyseren mede
hoe elc sine sake dede
dat was heraclius die man
die dat cruce ons heren wan
van constantine den keyser mede
van constante oec daer ter stede
echt van eenen justiniaen
van eenen leo ende daer na saen
van enen tyberius daer nare
echt van enen justiniane dware
daer naer een philippicus
ende echt een anastasius
daer naer leo daer na constantijn
met hyrenen der moeder sijn
in wies tiden vlaendren began
eerst hem grave trecken an
ende al hier in dese stede
endt die derde paertie mede
hier na gaet an dat vierde stic
inden eersten bouc vandic
dat die xxiiiiste altemale
es vanden spieghele ystoriale
ende hi besceet die tijt ent ware
van enen ende van cc jare
hoe karel diemen den groten noemt
toten keyserrike coemt
hoe loduwijc die goedertiere
naden vader wart keyser sciere
doe lotharis doe loduwijc
doe wart keyser des ghelijc
karel die caluwe van vranckerike
in wies tiden sekerlike
hollant grave hebben began
also alsement geweten can
naer hem wan des riken gewout
jonge karel daer naer arnout
doe loduwijc die dachterste was
keyser van karele alsict las
doe coenraet die aelman
doe een heinric trike gewan
ende daer naer waren otten drie
keysers naer een lesen wie
die xxvste te waren
hout van c ende van viii jaren
die tijt die jeesten alsict gome
van iiii keyseren van rome
dats dander heinric ende coenraet
daer naer dander heinric trike ontfaet
daer naer waert indie stede
die vierde heinric keyser mede
van dingen die in haren tiden
die werelt moeste overliden
inden xxvisten bouc dats waer
hout die ystorie xx jaer
in welken tiden den vijften heinrike
was ghegheven dat roemsce rike
miraclen staen daer inder stede
van onser vrouwen van lodine mede
van sente jacobpe van compostellen
miraclen daer naer salmen tellen
bloemen diese willen horen
van hughen ende van sente victoren
inden xxviisten bouc
vint men dies doet ondersouc
die tijt van xxvi jaren
in wat tiden dat keyseren waren
een lotharis daer na coenraet
inden selven bouke staet
leringhe ende wonder mede
dat gheviel in someger stede
die xxviiiste bouc die seghet
ghene jare daer cracht an leghet
die ten keyserrike bestaen
maer hi tellet sonder waen
van sente bernaerde die abt was
te cleervaus alsict las
van sinen live van siere lere
daer hi was verheven sere
ende int ende machmen visieren
horen omme dordine van tempelieren
die xxixste te waren
spreect van lvii jaren
in welken tiden vrederic doude
keyser van rome wart met gewoude
daer naer heinric sijn sone
daer naer phillip ende hoe de ghone
in sine zale wart vermort
ende hoe daer naer ten rike vort
otte was gecoren naer desen
die grave van poitau hadde gewesen
daer naer hoe die cyters quamen
ende hoe si haer beghin annamen
torloghe daer naer te hant
tusscen vrancrike ende ingelant
die grote vaert van over mere
daer mede voer met sinen here
keyser vrederic ende verdranc
ende hoe mede voer indien ganc
phillip coninc van vrancrike
ende ridsaert mede dies ghelike
die coninc was van ingelant
menech ridder menech seriant
ende andere jeesten cort ende lanc
hevet dese bouc in sinen ganc
die xxxste bouc hevet inne
xxxiiii jaer also ict kinne
in welken tiden vrederijc
wies vader was keyser heinric
entie keyser otten verdreef
keyser wart ende keyser bleef
ende wat in sinen tiden gesciede
wonders onder vele liede
hoe minderbroederen ende predicaren
eerstwaerven begonnen waren
bi fransoyse den simpelen man
ende bi dominicus nochtan
ende int ende bi wat saken
vrederic hem liet ontmaken
ende condempneren vander kerke
omme sine quade ghewerke
die xxxiste bouc bescheet
die tijt die sidert overleet
dat vrederijc verstoten was
hoemen coes sidert naer das
grave willemme van hollant
ende hoe hi dwanc an sine hant
aken ende indien stoel sat
ende coninc wart daer in de stat
over almaengen ende hoe lange
hijt hadde in sinen bedwanghe
van ridsaert grave van cornuwaelge
hoe hi menege selverine maelge
gaf omme dat duutsce rike
ende hoe naer hem cortelike
roedolf van avexberghe grave
coninc wart met cleenre have
over aelmaengen doe hi was out
ende noch hout hi tlant in gewout
tote deser tijt connen wijt geleesten
sullen wi volgen der vrayer jeesten
ende hier sal enden al dat werc
dat versaemde vincent die clerc
van beauvays die predicare
die wijs was ende sere mare
hier latic bliven mine tale
vanden spiegle ystoriale
nadien dat ict dus belie
alse vander eerstere paertie
die eerste bouc die hevet in
der jare no meer no min
dan vi van gratiane
die den roemscen rike quam ane
ende van meneghen rike tbeghin
dat den romeinen nam tgewin
dese bouc hevet gaende al omme
xlv capiteele teere summe
dander bouc nu horter naer
besceet alleene xi jaer
in welken tiden theodosius doude
keyser ende here was met gewoude
ende oec der hermiten leven
die alle weelde hadden begeven
dese bouc hout no meer no min
dan xlviii capitele in
die derde bouc doet weten gereet
wat dinghe dat overgeet
indien tijt van xxiiii jaren
dat si keysere van rome waren
die jonge theodosius
ende sijn broeder honorius
ende hevet capitele weetmen wale
xlix oec bi getale
die vierde bouc heeft vorwaer
in hem alleene xiiii jaer
vanden keyser honorius
ende sinen neve theodosius
entie heileghe lieden te waren
die leveden in haren jaren
die vijfte bouc die overlijt
van lxviii jaren den tijt
van v keyseren van rome
some neven some ome
van theodosiuse den jongen
wat lande hi hadde bedwongen
vanden anderen valentiniaen
van keyser martiaen
vanden keyser leo van zenoen
dese bouc hevet in sijn doen
lv capitele weetmen wale
in hem bi gerechten getale
vanden eersten paues die leo hiet xii
die seste bouc hout overwaer
in hem xci jaer
in welken tiden vijf keyser waren
int roemsce rike van groter maren
anastasius was die een
justijn daer na die goet man sceen
justiniaen daer naer dan
doe justijn die jonghe man
daer naer een hiet tyberius
dese vijf keyseren waren dus
dese bouc hevet tsinen dele
in hem lx capitele
die sevende bouc overlijt
van xxix jaren dien tijt
in welken tiden keyser was
mauricius ende focas
die troemsce rike berechten
met vromecheden ende met gevechten
ende hevet in te sinen deele
wel lxiii capitele
vanden aermen servilus xxxix
dachtende bouc heeft in vorwaer
hondert ende lxxxix jaer
van xiiii keyseren die ystorie
hoe oec regneerde in sine glorie
heraclius die stoute man
die dat cruce ons heren wan
van constantine van constant
van enen constante te hant
van justiniane van leo
van tyberiuse also
phillips ende anastasius doen
van theodosius leoen
van constantine van leoene
van constantine hyrenen sone
die hevet in te sinen dele
xciii capitele
nu helpet moeder ende maghet vrie
ic beginne die derde paertie
vanden spieghele ystoriale
ende hevet in bi ghetale
viii bouke ende toghet al clare
van cccc ende xx jare
wat overginc den roemscen rike
dat teersten so mogendelike
al meest aldie werelt dwanc
nu ginct dalen an sinen ganc
alse ghi hier na wel sult verstaen
keyser so wart gratiaen
ende sijn broeder valentien
int jaer ons heren alse wi sien
ccc ende lxxxi
over troemsche rike machtich
die keyserstoel was doe ghesat
te constantinoble indie stat
vanden groten constantijn
maer wie dat keyser soude sijn
behilt emmer die roemsche name
so hoe dat els die sake quame
tote deser tijt hadden die romeine
wel naer al groot ende cleine
bedwonghen dat indie werelt was
want affrike alsict las
was onder die roemsce macht
europen dat langhe vacht
dats spaengen gallen ende ytale
ende almaengen altemale
pannonien grieken ende syten
lieten hem die romeine verbiten
so daden deylanden vander zee
ende azien dats wonder mee
surien egypten  ende persij
vacht hem selven dicwile vri
want over xii jaer hier te voren
hebbent die romeine verloren
biden quaden juliaen
die de kerstine wet liet gaen
ende hem den duvel upgaf
die materie al daer af
staet bescreven hier te voren
dus alse ghi hier moget horen
so warent selve die persiene
diet brachten in sulken gesciene
dat troemsce rike began dalen
alse ghi hort in cortere talen
want die edele roemsche heren
dicwile dore werelt eeren
al meest die lande van erderike
onderdaden vromechlike
ende rovedent ende wel setten
te haren dienste te haren wetten
omme dat mer hem ere af spreken soude
nu alse god gehingen woude
worden si so sere ondergedaen
ende ghesleghen ende ghevaen
so dat si cume metter hant
bescermen mochten haer selfs lant
want wat volke van erderike
dat thuus levede armelike
ende met rove hem wilden generen
voeren die romeine deren
alse oec in somech lant gesciede
dat inhadde te vele liede
so telden si tfolc ute bi lote
ende maecten daer af hare rote
ende wonnen tlant af tharen baten
den romeinen daer si in saten
alsemen nu hier al ghereit
horen sal indie waerheit
hoe vele riken hem ontbraken
ende hare hoverde up hem wraken
vanden lande van persij
ennes gene noot dats vele si
hier gesproken nu ter stede
want hare grote moghenthede
die staet indie eerste paertie
hoe cyrus die moghende vrie
teersten upbrachte dat rike
dat sidert al brac mogendelike
alexander die grote here
die dariuse afwan die eere
nu eist weder upghewassen
ende liet node up hem passen
den romeinen noch haer here
ende was dicken indie were
alse hier voren staet bescreven
in dander paertije hier beneven
nu niewelinghe es hem gevallen
eene eere die ghinc boven allen
want die quade juliaen
moester sinen ende ontfaen
ende dat roemsche here groot
bleef daer in so groter noot
want sise uten lande sloughen
ende over een si daer droughen
dat si maecten daer ter stede
jegen die persiene vrede
die staen soude vast overwaer
ende seker xxx jaer
dus staken si van hem te hant
vromechlike den roemscen brant
ende worden hier omme so fier
dat si pijnlijc ende ongier
den romeinen worden sere
ende oec elken kerstinen here
sapor hiet hi alsict las
die coninc die in persi was
alse juliaen dus doot bleef daer
ende waest omtrent xii jaer
eer keyser wart gratiaen
xviii jaer hebbic verstaen
so was hi coninc mogendelike
naer dat gratiaen quam int rike
sigigerdis alsict nu hore
die was coninc naer sapore
xxiiii jaer ende naer des
waest sijn sone gauratrades
die waest xxxviii jaer
duades die waest daer naer
lvi jaer here groot
kabades naer sine doot
regneerde xvi jaer
cosdroe drouch crone daer naer
xxxvii jaer in persij
hormissida wart coninc daer bi
xvii jaer waest die ghone
doe quam cosdroe sijn sone
ende slouch den vader doot met machte
ende was xxx jaer ende achte
in persij coninc ghenant
doe sloughene doot metter hant
sijn sone cycolis aldaer
ende was coninc een jaer
na cycolijs so wart daer naer
coninc een hiet hormis daer
dien gebueret een jaer te sine
doe quamen die sarrasine
die ghewesen hadden lanc
onder der persiene bedwanc
ende braken al der percen rike
ende regneerden mogendelike
dus nam der percen rike ende
int jaer ons heren alsict kende
vic xxx jaer ende drie
sine hadden coninc siderd nie
maer der sarrasinen rike
quam up bi mamette mogendelike
alse ghi horen sult hier naer
in dese ystorie al claer
mahumet was deerste man
die die persiene verwan
ende nam die moghenthede
hem met siere mordadichede
ende wart over die sarrasine
ammirael met siere pine
ebubet die quam hem naer
ende was ammirael iii jaer
daer naer humar die behelt
xii jaer in siere ghewelt
tote hem so quam een persien
ende neech hem tote up die knien
ende stakene metten swerde dure
dus endde sine aventure
hotimen die quam na dien
x jaer regneerdi machmen sien
dese wart oec mede gesleghen
doe hevet daer an hem gedregen
die heerscapie mahamas
die here xxv jaer was
ghiset sijn sone quam daer naer
ende was here iii jaer
een jaer was here mahuman
abdalan een jaer oec daer an
hadimelech xx ende twee
ulit vii jaer ende nemmee
suleimen iii hannaert twee
daer naer gyset die wert gevee
den kerstinen bi eens joden rade
die riet hem waert dat hi dade
alder kerstinen beelden breken
hi gelovedem in sijn spreken
dat hi met eeren sonder vaer
regneren soude xl jaer
doe dede gyset alse een sot
gheven uut alsulc gebot
alse hi was in sijn derde jaer
ende staerf altehant daer naer
guwelic wart na hem here
xx jaer hevet hi die eere
gysit een jaer als wijt lesen
ende mithahan vi na desen
die wart berovet vanden live
doe regneerde jare vive
yscu hamar die here was
doe xix jaer abdalas
mady ix jaer ende naer des
so waest twee jaer een moyses
aaroen sijn broeder xxi na dat
doe vijf jaer muhamat
die eenen broeder hadde nochtan
die abdalas hiet diene verwan
in eenen wighe teenen stride
die moeste was hijs vro of blide
mettem deelen die rijcheit sine
dus wart gescuert der sarrasine
haer rike met groten bedwange
ende bleef ghescuert sere lange
dit gheviel int jaer ons heren
alse ons die scrifturen leren
viiisupc xxx ende een
der roemscher keyser en geen
ne gewonnen meer in ghewelt
die lande vrilike alsemen telt
indie ystorien hier naer
diet u maken sal al claer
ghehort hebdi ende verstaen
hoe die romeinen waren gedaen
ute asyen omme enen deele
biden persienen die geheele
dat roemsche rike dorsten scuren
nu hort bi wat aventuren
dattem vele af wart gelopen
hare macht oec in europen
ende eerst oec vanden vranken
die dat rike begonsten cranken
alse u deerste paertije beschiet
dat edel fransoysche diet
dat was ute troyen geboren
alsemen mach bescreven horen
want doe troyen was ghevelt
ontflo danen met gewelt
eneas daer af altemale
dat roemsche rike quam te dale
xiim waerre in porre
indie vaert met athenorre
ende quamen daer pannonien ent
up die mersche die sijn bekent
diemen heet meotides
ende droughen over een daer des
dat si daer maecten ene stede
diemen cycambre heten dede
teersten hiet mense troijene
daer naer atyoriene
ende doe cycambriene daer naer
dit was xvsupc jaer
eer si besaten vrankenlant
ofte eer si vranken worden genant
binnen desen tiden die troijene
quamen in meneghen gesciene
ende daden dicken met overdade
den romeinen menege scade
so dat sise dicken anestreden
toten rine met mogentheden
so dat sgroots constantijns sone
up hem street ende was de ghone
diese doch an haren danc
an die roemsche wet bedwane
dat was die keyser constant
sidert quamen in dat lant
die allane hebbe ic verstaen
doe deerste valentiniaen
keyser was int roemsce rike
ende daden hem scade ongelike
doe geboot hi die cycambriene uut
ende verliet hem haren tribuut
x jaer indien si hem bewonden des
dat si die merschen meotydes
suveren souden ende driven dane
die roemsche vianden die alane
tien tiden hadden si enen hoeftman
die gheheten was prian
mettem traken si over de brouke
ende daden eene sware souke
uptie alane die si verdreven
ende menegen namen tleven
dies danctem valentiniaen
ende hietse vranken heten saen
die eersten hieten cykambriene
atenoriene ofte troijene
some bouken seggen dat
doemen troien verloos die stat
dat hectors sone fransioen
ontreet ende menech baroen
ende turcus troylus sone
ende dat turcus es die ghone
daer turkie af es genant
entie fransoyse van vrankelant
van fransioene hebben den name
maer dits al een dins gene scame
datmen vindet vele toenamen
van ouden steden van ouden namen
dit es twaerste dat ic weet
na dat in die ystorie steet
hier beghinnet die coronike
vander cronen van vrancrike
onder den keyser gratiaen
wies vader was deerste valentiniaen
die keyser wart met sinen broeder
valentiniaen naer dat die moeder
maria drouch den here machtich
cccc jaer ende tachtech
ende doe was der vranken here
priamus met grotre eere
van des prians natioene
die van hectore bi fransyoene
van gerechter geborten quam
alsement indie jeesten vernam
dese priamus na die x jaer
dat hi was van tribute claer
omme dat hi die alane verdreef
alsic hier te voren screef
ne wildi nemmeer tribuut gheven
hier omme wart hi slands verdreven
vanden romeinen met groter were
doe quam hi met sinen here
ten rine weder ende besat
beede lant borch ende stat
dat noch heetet vrankenlant
dus waest na die vranken genant
v jaer so was hi daer here
ende staerf in die werelt eere
marcomerijs sijn sone daer naer
was here xxxiiii jaer
farramont nam in die hant
naer den vader vrankenlant
ende was deerste gecroende here
xi jaer lettel min of mere
daer naer waest clodoveus sijn sone
eere zeden plach die ghone
dat hi sijn haer liet wassen lanc
toten rieme hadt sinen ganc
dies plagen vrancsche heren gemene
tote dat pippijn quam de cleene
xviii jaer drouch hi crone
daer naer namse een sijn sone
vromegher lijf en wiste men niet
dese merovinc die coninc hiet
x jaer hilt hi tconincrike
doe quaemt up sinen sone hilderike
die waest oec xvi jaer
in vranckerike coninc voerwaer
dese vi heren groot
bleven alle heidijn doot
na hilderike wart coninc daer
clodoveus xxx jaer
dese ontfinc tkerstijnhede
tote riemen indie stede
vanden goeden sente remij
ende wart vanden duvel vri
clotarijs wart coninc daer naer
ende drouch crone l jaer
cylpric drouch daer na sijn sone
xxii jaer die crone
lotharis die grote de fiere
die was xl jaer ende viere
naden vader sekerlike
coninc over vrancrike
daer naer sijn sone dagobaert
naden vader coninc waert
ende waest xiiii jaer
clodoveus quamer naer
sijn sone ende drouch te lone
xvii jaer die vrancsche crone
doe lotharis sijn sone mede
drouch iiii jaer die mogenthede
doe nam hilderic sijn broeder tlant
ende die crone indie hant
ende waest xii jaer int rike
doe quaemt up hem diedericke
sinen broeder die vransche crone
want hi en hadde ghenen sone
dese en waest maer xiii jaer
clodoveus quam daer naer
sijn sone ende drouch te lone
iiii jaer die vrancsche crone
doe wart sijn sone hildebrecht
coninc na dat vrancsce recht
ende waest x jaer ende achte
doe quam van sinen geslachte
dagobrecht ende waest daer naer
coninc nemmee dan iiii jaer
doe lotharis die en drouchse nemmee
die crone dan der jare twee
cylpric wart coninc daer naer
ende drouch die crone v jaer
doe quam die crone up diederike
die xv jaer in vrancrike
die crone drouch met cranker ere
doe wart coninc hilderic die here
ende was coninc ix jaer
maer hi was ontset hier naer
want pippijn diemen den clenen noemt
die heveten biden paues verdoemt
ende dede hilderic den onnutten man
moenc daer na maken dan
te sente medaerts te sissoen
waest lief waest leet hi moest doen
dus so wart hi vromelike
coninc gemaect in vrancrike
die troijene verloren onscone
te deser tijt die vrancsche crone
die si drougen over waer
ccc ende lxix jaer
pippijn was in vrankerike
xviii jaer crone mogenlike
karel die groete sijn sone daer naer
die waest xlvi jaer
loduwijc die goedertiere
was coninc in hovescher maniere
xxvi jaer in vrankerike
doe wart coninc na loduwike
karel die caluwe die wel geraecte
die eerst grave in hollant maecte
ende waest xxxiiii jaer
loduwijc sijn sone daer naer
was ii jaer coninc alsemen vint
ende sijn wijf bleef dragende kint
maer hi hadde twee bastaerde
vromech ende van groter waerde
loduwijc ende karelman
dese vingen dat rike an
ende waren vi jaer heren groot
maer doe bleven si beede doot
nochtoe was trechte hoir te clene
doe coren die fransoyse gemene
karel loduwijcs oems sone
roemsch keyser wart die ghone
v jaer drouch hi de vrancsce crone
nochtan en quaemt hem niet so scone
den rechten hoire in dien daghen
dat het crone mochte draghen
maer een die des niet en bestoet
want den hoire dochtet goet
odo des hertogen lambrechts sone
van eniou so was die ghone
die ontfinc die crone daer
ende was here ix jaer
doe wart coninc eerst na tgone
karel die simpel loduwijcs sone
diet van rechten hoire was
want sijn vader was here das
ende waest xxvii jaer
maer oden broeder quam daer naer
een hiet robbrecht die tyran
ende wilde die crone vangen an
dien slouch die simpel karel doot
te sissoen in eenen wighe groot
daer wart hi valscelike om verraden
ende gemaerteliet met overdaden
in eenen kaerker te perone
doe ontfinc die coninc crone
roedolf ende was die ghone
des hertoghen ridsaerds sone
van bourgoengen ende was daer
omtrent coninc wel v jaer
doe quam ter cronen die ghone
loduwijc karles simpels sone
met pinen ende met sorgen zwaer
ende waest xxvii jaer
dese hadde lesen wi twee sonen
deen hiet karel enten ghonen
gaf hi brabant thertogedoem
noch hebbens die brabantren roem
dat si sijn van desen comen
die outste heeft die crone genomen
naden vader ende hiet lotharis
lottharis naer dat waer is
drouch die crone mogendelike
van algader vrankerike
xxxi jaer alsement vint
naer desen so drouch sijn kint
die crone alst wel recht scheen
der jare lettel meer dan een
ende es sonder hoir doot bleven
som die fransoysen wilden geven
karele van brabant die core
alse diet was van rechten ore
want hi was dies lodewijcs oem
maer hi verstet ende nam goem
hoe hi machtich quame int lant
doe slouch hi an vrancrike die hant
hughe capet mogendelike
die maerscalc was in vrancrike
ende onthervede karles geslachte
vander coninc cronen met machte
int jaer ons heren vintmen hier in
m xiii jaer min
puppijns gheslachte wart onscone
dus onthervet vander crone
hughe capet wart coninc daer
ende regneerde ix jaer
heinric daer na robbrechts sone
xxx jaer regneerde die ghone
phillips sijn sone was daer naer
coninc xlix jaer
doe quam dat lant van vrancrike
up sinen sone loduwike
diemen grouf hiet bi toenamen
xxviii jaer was hijt te samen
phillip hiet sijn outste sone
die coninc crone ontfinc die ghone
in sine joget bi loduwijcs leven
want die vader deedse hem geven
te parijs viel hi over een swijn
ende dede aldus sinen fijn
des die vader ende alt rike
mesbaerde sere jammerlike
naer loduwijc des groeven doot
so ontfinc die ere groot
loduwijc sijn sone daer naer
ende was coninc xl jaer
dese wan phillippe den stouten man
die tlant van normendijen wan
phillip was coninc naden vader
over vranckerike algader
xl jaer ende daertoe viere
wijs ende vroet ende goedertiere
doe viel die crone van vrancrike
up sinen sone loduwike
die iii jaer naer des vaders doot
coninc was ende here groot
dese wan loduwike den goeden
die niet en wiste van overmoeden
loduwijc wart coninc daer
omtrent xlix jaer
was hi here van dogeden groot
ende bleef voer thunus doot
int jaer ons heren xii hondert
ende lxx wien soes wondert
nu es sijn sone phillip here
ende hevet xiii jaer gehat de ere
hier hebbic u dus cortelike
ghedicht die vrancsche coronike
wie si waren ende wanen si quamen
nu salic u hier naer altesamen
seggen in elx keysers tiden
hoe si den rike an gingen striden
van rome ende sijs haer deel namen
waer so siere met machte an camen
nu hort vandien bertoenen mede
die met haerre moghenthede
grote bartaengen eerst besaten
entie ingelsche met ommaten
dlant afwonnen metter hant
ende naer hem hieten ingelant
dese namen oec haer deel
vanden roemschen rike geheel
ende besittent heden den daghe
wien soet lief si ofte claghe
naer dat troyen was verloren
alse wi seiden hier te voren
ende eneas wan ytale
ende ascanius weetmen wale
naden vader behilt dat lant
also alsict bescreven vant
wan hi enen sone daer
die silvius hiet overwaer
die eene overscone joncvrouwe
lavinen nichte minde up trouwe
ende waser heimelike mede
dat hise kint draghen dede
alse dat ascanius wart geware
riep hi sine waersagers nare
ende vragedem wat kinde het ware
dat soe droughe sine sware
si seiden hem enen sone
ende dat hi doden soude die ghone
siere moeder ende sinen vader
ende verdreven soude sijn algader
ende vele lants dorevaren mede
in sierre ellendichede
maer doch so sal hi werden here
ende sterven in grotere eere
die dinc es aldus gesciet
die joncvrouwe staerf in groet verdriet
vanden kinde alst was geboren
ende alse tkint quam ter werelt voren
so hietment brutus bi namen
sint die dingen also quamen
dat hi metten vader soude
varen jagen inden woude
ende daer hi na die beeste scoot
scoot hi sinen vader doot
omme dit wart hi gehat
met sinen maghen telker stat
tes sine des lands verdreven
doe trac hi henen tsinen neven
in grieken die van troien waren
entie met haren scharen
met prians sone helenuse
quamen te troyen uten huse
ende saten eyghijn ende met pachte
onder die grieken ende met machte
want pyrrus achilles sone
hi brochtse ghevaen die ghone
tien tiden dat men troyen velde
ende nu saten si met ghewelde
onder den coninc pandrasus
alsi saghen dat brutus
so vromech was ende so vroet
droughen si over een in haren moet
die troijene die keytive
dat si wilden metten live
haer eyghijndoem van hem onderven
of al in eenen stride sterven
ende namen brutuse teenen here
ende swoeren hem hulde emmermere
hi dede in eene wostine vlien
wive kindere ende mettien
screef hi den coninc pandrasus
ende bat ghenadelike aldus
dat hi omme dedel geslachte
van troyen peinsde ende achte
dat het jammer ware ende zonde
datment in eigijndoeme bonde
ende bat hem dat hijt scoude vri
ende gave hem daer hi wilde daer bi
beede bossch water ende lucht
oft lietse henen riden ter vlucht
in anderen lande waer dat ware
hem te ghenerne entie hare
pandrasus was erre omme dat
dat men hem sulke sake bat
ende nam here metter vaert
ende trac ter wostinen waert
daer si hem ontweken waren
omme dat hi met sinen scaren
die troijene met spere met scilde
in eygijndoeme echt dwingen wilde
brutus hevet hem bedacht
dat hi en hadde ghene macht
openbaerlike hem te gemoete
maer hi peinsde hoe hine groete
in laghen daer die weghe sijn inghe
ende vulbrochte also die dinghe
dat hi met wijsheiden ende met rade
den coninc brochte indie scade
want hi treckende quam mettien
indie laghe al onversien
entie coninc wart ghevaen
die grieken doot ende al ondaen
daer wraken in ghenen daghe
die troijene hare oude maghe
ende eer die coninc mochte verdinghen
moeste hi dit doen ende ghehinghen
dat hi siere dochter brutuse gaf
ende maectere sinen swagre af
ende ccc scepe daer mede
ende xxiiii hi vullen dede
beede met dranke ende met spisen
ende met wapenen in alre wisen
daer die troijene in souden varen
metten vrijen troyschen scharen
omme te vaerne daer si sochten
dat si hem gheneren mochten
dus eist met brutuse comen
ignonien heeft hi ghenomen
sijn wijf ende es henen gevaren
metten vrijen troyschen scharen
so dat si quamen dapperlike
gheseilt ant lant van affrike
up haren xxxiiisten dach
daer hem rovers groten slach
bi naer doe hadden gedaen
maer si hebbense bestaen
ende hem verwert met cleenre scade
bi vromecheden ende met rade
ende hebben hare scepe gewonnen
daer si goet van meneger connen
in vonden so dat hare scaren
al daer mede gherijct waren
daer naer quamen si ane mauritane
daer ginc hem naucoep van spisen ane
so dat si some voeren upt lant
ende hebbent al daer verbrant
ende namen alse die wise
nuwe water ende spise
daer naer quamen si an een lant
daer si vonden altehant
viere gheslachten vanden troijenen
die niemene en wilden dienen
ende waren met atenorre ontfloen
doe si troyen saghen verdoen
corineus hiet haer here
die blide was harde sere
alse hi sach tgeslachte daer
sijn volc ontboot hi verre ende naer
ende es met brutuse ghevaren
aventuren sine scharen
dese was staerc groot ende stout
ende brutuse van herten hout
ende hem nutte in allen tiden
waest in rade waest in striden
brutus leet affrike ende spaengen
ende quam int lant van acquitaengen
ende hevet gehavent in de lore
vii daghen alsict hore
laghen si daer ende vernamen
in wat lande dat si quamen
doe si jageden in dien foreeste
ende goffaris dat gevreeste
die here was vanden poytevinen
quam hi daerwaert metten sinen
omme die uten lande te slane
brutuse quam dese mare ane
ende besette die scepe ghinder
beede wijf ende kinder
ende es hem te gemoete gevaren
dus vielen te samen die scaren
entie troijenen daden mort
corineus die trac hem vort
met sinen volke inden strijt
ende verloes ter selver tijt
sijn zwert maer hem quam een aex
die hem dede vele gemaex
want wat vor hem quam tier ure
slouch hi ontwee ofte dure
dies waren die troijene vro
ende dat volc van poytau vloe
entie troijenen wonnen zeghe
goffaris die vloe enweghe
ende so henen int lant van gallen
ende clagede sere hem allen
over die mordadeghe troijene
die maecten sijn lant onsiene
tien selven tiden waren in gallen
xii coningen die onder hem allen
hem hulpe te doene beloven
brutus ginc die dode roven
ende maecte die sine rike
oec voer hi gheweldelike
in acquitaenge in alde lande
ende rovede daer ende brande
ende loet sine scepe die coene
mettien dies hi hadde te doene
aldus rovende met mogenthede
es hi comen toter stede
daer nu tours staet die goede stat
daer docht hem sijn seker bat
dat hi goffaris wilde ontbeiden
eene gracht dedi ghereiden
ende eene veste oft hem noot dochte
dat hi daer in ontwiken mochte
nu es goffaris metten gallen
comen vor die veste gevallen
brutus hadder menegen in
doch dochte hi in sinen zin
ende up der siere vromechede
dies hem waren met trouwen mede
ende verre in vremden lande waren
goffaris quam met xii scaren
brutus scaerde oec die sine
ende vacht met groter pine
so dat hi in sijn beghin
den gallen sere verre brac in
ende sloech hem af alse hijs began
bi naer wel iim man
maer die meneghe was der gallen
doe so vielen si an hem met allen
ende daden brutuse an sinen dane
binnen fosseide doen den ganc
ende hebben daer binnen beseten
gelijc of sise wilden eten
snachts daer na corineus
die wart recht te rade aldus
dat hi selve varen soude
buten der vesten in enen woude
daer bi daer si waren geleghen
ende alsemen ghinge de gallen jegen
soudi van achter striden an
ende onvorsien vort comen dan
want men mochtse lichte sconfieren
die gallen in diere manieren
brutus prijsde desen raet
nachts corineus utegaet
ende trac met iiim man
inden woude in enen dan
ter morgijnstont trac brutus uut
ende maecte een groot gheluut
daer hi die gallen bestont
menech man wart daer gewont
die doot bleef inden stride
doe was daer an brutus zide
een sijn neve die turnus hiet
die niemen sijn gelijc en liet
die up dien dach vanden gallen
meneghen doot dede vallen
ende alstem began ghelucken
ne wildi niet weder trucken
so dattene die gallen onderdaden
want hi met vianden wart verladen
ende bleef mede ghinder doot
omme sine vromechede groot
doemen daer sette sider die stede
hiet mense na sinen name mede
want na turnuse hiet mense tours
den troijenen quam succours
daer si waren aldus verladen
corineus alst was beraden
quam van achtre uptie gallen
met drien dusent man gevallen
dies wart brutus volc geware
te stouter wart al hare scare
ende streden van voren an
ende corineus van achter dan
die gallen en conden hem gewachten
want van voren vochten met crachte
brutus liede ende van achter mede
vacht corineus die wonder dede
dus moesten si souken de vlucht
allene omme des levens vrucht
entie zege vanden stride
bleef brutuse ende sine zide
brutus was des zeghen vro
ende des ghewins mede also
maer hi sach minderen sijn getal
enter gallen wassen al
ende hem dochte metten sinen
beter tsinen scepen pinen
dan hem daer langer vechten ware
jegen der sterker gallen schare
want hem sine goden rieden
dat hi soude met sinen lieden
een eylant souken ende vinden
daer hi soude met sinen kinden
rusten met wel groter eere
dus trac te scepe waerts die here
met utermaten groten rove
met eeren ende met groten love
ende quam te lande metten sinen
met aerbeide ende met pinen
rike ende met vele ghesellen
tien tiden alse ons jeesten tellen
so hiet albioen dat lant
dat nu inglant es ghenant
ende was van lieden onbeseten
sonder dat wi die waerheit weten
datter gyganten woenden some
so groot so staerc ende so vrome
dat si ons niet en geleken
brutus heeft dat lant dorstreken
ende met ghescotte ende met zinne
maecti die gyganten dinne
so dat hi hem dat lant afwan
want hi hadde vele man
die die gygante alle daghe
slougen doot in hare laghe
ende wonnen dat lant met stride
so dat si in corten tiden
huus maecten ende tlant besaten
ende deeldent daer met maten
brutus hevet dat lant besien
ende vant uptie teemse mettien
eene stede die hem bequam
daer hi te makene anenam
eene stat staerc ende vast
te houdene jegen elken gast
die hi troien heeten dede
omme die ghedinkelijchede
datmen daer na mochte weten
dat si van troien waren gespleten
elc man nam int lant sijn deel
maer brutus behilt gheheel
den name van al dien lande
want hijt na sinen name nande
bartaengen want hi brutus hiet
corineus en liet oec niet
hine hiet tlant naer hem noemen
dattem was in deele comen
dat noch alsemen wale weet
naer hem cornuwaelge heet
dit was wel m jaer te voren
eer jhesus cristus was geboren
brutus regneerde daer naer
in sijn lant xxiiii jaer
ende liet iii sonen daer int lant
diet al namen in die hant
dus began trike van bertaengen
dat sidert dwanc al almaengen
ende sider rome brac die stede
met al te groter mogenthede
also alst hier te voren staet
van brennuse die de potestaet
te rome int capitoel besat
entie in midden die stat
die hogheste vander stede hinc
dit rike stont in waerre dinc
ombedwongen wel na m jaer
lettel min of mee dats waer
onthier ende julius cesar quam
die hem die mogenthede al nam
ende brachtse onder troemsce rike
dien dienden si geweldelike
langhe stont an haren danc
ende oec en hadde niet harde lanc
onse kerstine wet ghestaen
dat die bertoene hebben ontfaen
die kerstine wet aldus
bi haren coninc lucius
int jaer ons heren harde naer
omtrent anderhalf hondert jaer
loochghende hi alle sine gode
ende sendde te rome bode
ane den paues eleuterijs
ende bidt dat hi hem make wijs
ende hi hem sende predicaren
die so wijs van zinne waren
dat si hem ende al sijn rike
leren mochten kerstijnlike
aldus bi dusghedanen doene
worden kerstijn die bertoene
ende bleven kerstijn toten stonden
dattem die ingelsche honden
tlant afwonnen metter hant
ende naer hem hieten ingelant
want maximus die quade tyrant
alse ghi horen sult te hant
die van rome gheboren was
ghewan bartaengen alsict las
want hi behuwet met ere joncfrouwen
doe berau hem saen der trouwen
ende settem jegen troemsce rike
ende voerde mettem gemeenlike
alt ridderscap van bartaengen
alle die gallen ende almaengen
den roemschen rike hi afwan
ende bina rome mede nochtan
doe quamen die poytevine
ende andere vele wilde heidine
ende slougen die geburen doot
ende rovedent al clene ende groot
dat hi in bartaengen liet
so dat hem trechte hoir versciet
die de crone soude draghen
ende vertengier met sinen magen
wart int lant coninc met gewelt
die wile dat hi crone helt
so quamen die sassen int lant
alsic u tellen sal tehant
een hiet engistus een vriese een sas
die uten lande verdreven was
dien onthilt die vertegrijn
ende andere die gesellen sijn
omme dat si hem verdriven souden
die poytevine die hem wouden
sijn lant afwinnen met gewelt
die engistus alsemen telt
was een stic den lande goet
maer doe sette hi sinen moet
hoe hi die bertoene verdreve
ende hi des lands here bleve
dies worden die bertoene geware
ende slougene uut ende sine scare
engistus wart dus onteert
ende es in vrieselant gekeert
ende brochte meer volx dan te voren
om te wrekene sinen toren
dus verriet hi die bertoene
ende dode al meest die baroene
dus worden heren dingelsce sassen
ende hare macht es so gewassen
dat si een stic met mogentheden
besaten borch lant ende steden
na vertengrine gesciet aldus
dat aurelius ambrosius
diet rechte hoir was de crone wan
ende slouch uut die sassche man
ende dede engistus thoeft afslaen
naer sine doot wart coninc saen
uter pandragoen sijn broeder
dese wart des lants behoeder
dese wan seghet die scrifture
den edelen coninc arture
beter coninc noch also wert
drouch cume in stride nie swert
na hem regneerden overwaer
deen voren dander naer
sesse coningen van sinen maghen
in bertaengen in haren daghen
doe quamen dingelsce sassen weder
ende sloeghen die bertoene neder
metter hulpen alsic vernam
die hem uut affrike quam
entie bertoene verloren tlant
som quamen si altehant
hier over in bertaengen cleene
om dat dat volc alghemeene
van haren lande was geboren
some hebbense wales vercoren
ende behilden dat vaste lant
jegen der staerker ingelschere hant
sider wonnen die bertoene
weder tlant te haren doene
maer onse here gheseledse daer
ende gaf hem eene sterfte zwaer
dat si moetkuers rumden tlant
doe nament dingelsche in hant
ende besittent rechts al nu
dits die waerheit seggic u
nu suldi hier naer vroeder wesen
alsemen u tellen sal van desen
in wat tide in wat jare
al dit ghesciede na dat ware
ghehort hebdi in wat manieren
die ystorien wel visieren
dat dingelsche in bertaengen quamen
ende dat was scout altesamen
des quaets maximus die dat lant
van ridderscap rovede alse viant
welctijt dingelsce of in wat jare
regneren begonsten openbare
daer af schinen ystorien twisten
want sulke dies niet en wisten
die haer rike up aventure
langhe begonsten voer arture
dan es niet al waren si int lant
ende sijt som hadden in hant
eer dat artur wart geboren
alst bescreven es hier voren
sine droeghen en ghene crone
ende worden uut verdreven onscone
maer alsemen screef visupc jaer
ende omtrent xxiiii dats waer
dat incarnation ons heren
begonsten si regneren met eeren
deerste seget dystorie mi
ingelsch coninc hiet hely
sesum hiet dander daer naer
dese regneerden lxx jaer
naer dese quam edelbrecht
lv jaer hilt hi dat recht
naer hem regneerde sijn sone
galbald so hiet die ghone
xxiii jaer was hijt echt
doe quam sijn sone cartumbrecht
dese drouch xxvi jaer
die crone inden lande daer
ende was decrste die dor gode
in inglant brac die afgode
ende dede predeken kerstine wet
na hem was inden stoel gheset
eghebrecht sijn sone met machte
ende regneerde der jare achte
doe wart sijn broeder lot here
xii jaer in inglant ende nemmere
ederic en regneerde nemmee
naer desen dan der jare twee
doe quam int lant vremt diet
die den lande daden verdriet
ende regneerden iiii jaer
so dat gheen coninc en was daer
doe quam wicreit egebrechts sone
ende hi verdreef alle die ghone
die den lande waren zwaer
ende regneerde xxxvi jaer
daer naer so hilt edelbrecht
viii jaer tlant in sijn recht
hier gebreken die coroniken
vanden ingelscen conincriken
want daer waren inden lande
somwile heren die indie hande
hem vierder hadden de heerscapie
ende elc die hilt sine paertie
int conincrike ende sine gewelt
dus sijn si alle ongetelt
omme dat lant ghemeenlike
meer was dan een conincrike
indie ystorie hier nare
salmen u besceden tware
verneemt vanden wandelen vort
die oec scade ende grote mort
daden inden roemscen rike
wanen si quamen gemeenlike
wandelen waren oec een diet
die scade ende groot verdriet
alden roemscen rike daden
enter kerken vele schaden
ende quamen ute sytenlant
verdreven met vechtender hant
want het wonnen hem af die goten
hare lant met haren roten
sycia heeten die lande
also alsict best becande
beoesten der elven benorden der dunouwen
dat nu die pollanen bouwen
die weenden entie prusen mede
entie deenen entie van swede
die criben entie normanne
die rusen ende al dit lant nochtanne
dat hare nort geleghen es
toten merschen meotydes
die azien sceden ende europen
dit hevet al syten belopen
hier waren die wandelen in geseten
die goten hebbense daer uut gesmeten
ende si weeken met rouwen
ende quamen neven der dunouwen
daer si langhe wile saten
ende gheneerden hem thaerre baten
entie dus haer lant verloren
daden menegen lande toren
langhe ende menech jaer na dit
quam van goten gyberit
die coninc up hem ghevaren
ende verdreefse alle te waren
so dat si moesten ghemeenlike
hem upgeven den roemscen rike
doe die grote constantijn
keyser wart entie kindere sijn
ende baden hem omoedelike
dat hi hem int roemsche rike
stede doch gave al ongevochten
daer si hem gheneren mochten
constantijn heefse ontfaen
ende gaf hem pannonien saen
datmen nu heet hongerie
aldaer si met haerre paertie
xl jaer met goeden vreden
woenden in dorpen ende in steden
daerna ghevielt aldus
dat archadius ende honorius
keyseren waren alst staet hier naer
in hare dertienste jaer
quamen si over rijn in gallen
ende daden menege veste vallen
ende daertoe mede die alane
daer volgeden hem die goten ane
ende hebbense echt danen geslegen
niet dat si iet wilden pleghen
te verlossene tlant van gallen
maer dat sijt scenden wilden met allen
nu die wandelen sijn gheweken
ende te spaengen waert gestreken
ende destruweren spaengen ende gallen
nochtan en constem niet gevallen
dat si met kinden ende met wiven
seker ghinder mochten bliven
die goten en verdrevense dane
ende vingen tlant van spaengen ane
doe voeren si over in affrike
allegader ghemeenlike
ende wonnen steden ende vesten
ende rovedent maer ten lesten
leefden si in rouwe ende in bedwange
ende regneerden ghinder langhe
alse u die bouc wel tellen sal
van beghinne ten ende al
int eerste jaer dat gratiaen
dat keyserrike hadde ontfaen
daer dese bouc af begonde
regneerde over die wandelsce honde
modelgijs doe xxx jaer
gondrijc sijn sone daer naer
xvi jaer in spaengen lant
dese wan sybilielegrant
ende alse hi dorperlike gewerke
aldaer dede indie kerke
slouch die wrake gods den man
entie duvel trac hem an
diene doodde cortelike
doe quam die macht an genserike
sinen broeder ende was daer
here xlviii jaer
men leest dat dese kerstijn waert
maer sijnt verkeerdi sinen aert
ende wart een arriaen
dese alse hi soude sinen ende ontfaen
ordineerdi tusscen sine kinder
wiselike sine saken ghinder
dat doutste voren coninc ware
maer alse hi storve dat dan daer nare
die joncste coninc soude wesen
sonder werringe van desen
doe wart honoric sijn sone
coninc ende regneerde na tgone
viii jaer dat weetmen wel
dese was der kerken fel
doe sloughene onse here god
ende es metten wormen verrot
ende hi staerf swaerlike tier stont
doe regneerde gonthamont
ix jaer daer naer so helt
sijn broeder vort die ghewelt
trasamont hiet hi bi namen
ende hadt xxxvi jaer te samen
daer na quam hilderijc sijn sone
sachte ende hovesch was die gone
jeghen alle die heilege kerke
jegen papen ende jegen clerke
viii jaer so was hi here
vermort was hi van gillemere
dus was gillemeer daer naer
der wandelen coninc v jaer
so fel was hi hine spaerde broeder
vader no maech en geen no moeder
doe quam in justiniaens tiden
des keysers up die wandelen riden
billisaris bi des keysers gebode
ende biden gheheete van gode
in affrike met groter eere
naer sinen wille na sinen ghere
wan hi den wandelen af de macht
want hi zeghe up hem vacht
ende wan chartago die vaste stat
ende daer in ongetelden scat
ende gillemeer die ginc in hant
ende was gevaen ghesent te hant
toten keyser justiniaen
te constantenoble wel saen
dus nam ende beede te samen
der wandele macht ende hare namen
nu hort vanden lumbaerden vort
die na hare rechte wort
vanden lande daer si uut quamen
wimmalen hieten bi namen
maer om hare langhe baerde
dier si plaghen na hare haerde
so waren si lumbaerde gheheten
naer dat wijt in dystorie weten
men vint gescreven wanen si quamen
die wimmalen altesamen
maer die tijt ennes niet bescreven
weltijt dat si hem verheven
want dat some jeesten leeren
wie si waren hare heren
maer dats al onghetelt
hoe lange si hadden die gewelt
nochtan vintmen hare namen
dese wimmalen die quamen
ute sytenlant oec mede
alse ons tellet die waerhede
ute enen eylande sijn si comen
horic scandimania nomen
dats biden conincrike van zweden
als wi vernamen inder waerheden
teenen tide gheviel hem dies
dat haer volc so sere wies
dat hare lant alse hem wel dochte
dat volc niet wel ghevoeden mochte
so dat si sulken raet vernamen
hare vroetste altesamen
dat si tderdendeel vanden lieden
uut haren lande nu schieden
ende hietense varen daer si mochten
daer si hem gheneren mochten
doe worpen si lot daert up vel
die moeste enwech wisten si wel
dus was tderdendeel uutgeworpen
uut haren lande uut haren dorpen
die coren heren te haren doene
eenen ybor ende eenen agioene
si rumden dus scandimania
ende gingen doe verre ende na
nochtan en wistsi waer si wouden
dus voeren si daer si ontgouden
menechwaerven in menegen strijt
ende vochten zeghe te meneger tijt
want het stont hem om haer lijf
ende wonnen kinder ende wijf
vele liede si verdorven
agyoen ende ybor storven
doe wart coninc ene stont
xxxiii jaer agelmont
een gherecht man ende een wreet
so dat hi up die bulgren street
daer hi staerf inden nijtspele
ende mettem siere lieden vele
dese quam teere stont ghereden
daer een quaet wijf teere steden
van vii kinderen was gelegen
ende soe heefse enwech gedregen
ende gheworpen in eene vort
die coninc die vernam de mort
ende taster metten spere naer
een vanden kindren gegreep daer
des coninx spere metter hant
die coninc dat kint gheprant
ende deet heeten lamissio
ende uphouden dat dooch also
dat naer hem coninc waert
ende stichte sine herevaert
uptie bulgren teere stont
ende wrac den coninc agelmont
haer gheslachte ende haer striden
salic in keyser zenoens tiden
inden vijften bouc bedieden
hoet hem verginc ende haren lieden
ende hoe si scenden troemsce rike
langhe ende sere jammerlike
nu hort vanden goten vort
die daden meneghe grote mort
die goten hieten of noch heeten
hieten hier te voren geeten
sidert scieden si hem in tween
om dat si niet droughen over een
ende maecten van hem twee roten
oester goten ende wester goten
ende elc hadde sinen coninc mede
dbegin van haerre mogenthede
doet een wijs man verstaen
in sine ystorie ende hiet jordaen
van syten quamen si dits becant
ende woenden eerst in een eylant
dat scantis bi namen hiet
dat lant en ghenoegedem niet
si voeren uut ende haer coninc met
ende ander volc dat bi hem set
doe bedwonghen si verre ende na
al dat lant van sycia
daer na so gheviel hem mere
met haren coninc philimere
dat si der syten lant dorhouwen
ende ghewonnen toter dunouwen
ende tracien dat an grieken leghet
ende denemaerken alsemen seghet
ende messia dat nu behem heet
wonnen si wien lief wien leet
hier saten si menech jaer
ende ghedeghen mede daer
in groter menechte sonder ghetal
ende dwongen hare gebure al
so dat si hare wiltheit lieten
ende harde wise lieden hieten
ende setten hare maniere mede
na wijsheit naer hovescede
so datter vele te scolen quamen
ende philosophie vernamen
ende waren lange heren bekent
der wilder lieden daer omtrent
dus gingen si inde werelt striden
so dat si in decius tiden
die keyser van rome was
alsemen hier te voren las
over die dunouwe quamen
alse of si wilden altesamen
dat roemsche rike destruweren
decius wilde dat verweren
ende quam jeghen hem te stride
daer bleven an decius zide
hi ende sijn sone decius
ende menech romein aldus
dus worden die goten verbout
omme dat gheluc menechfout
ende waren den romeinen swaer
maer het geviel aldus hier naer
in dien tiden dat valent
keyser was in orient
worden si onderlinge in stride
so dat der haerre in deene side
een was hiet alaricus
an dander zide fritigernus
alaricus bleef doe boven
fritigernus bleef verscroven
ende vlo anden keyser valente
daer quam hi so in paerlemente
dattem die keyser tracien gaf
ende soude dat heidijnscap staen af
ende sine wapenen upgeven mede
so datse valent dopen dede
nader arriane maniere
die voer gode es harde ondiere
want hare ghelove dats al quaet
dus quamen si in aergren staet
die goten dan si waren te voren
doe si heidijn waren verloren
alsemen screef ons heren jaer
ccc ende lxxix voerwaer
worden die hunen gheware
dat die goten also sware
onderlinghe in stride waren
ende quamen up hem ghevaren
die fritigernuse verdreven
ende namen menegen dat leven
ende worpense onder hare bedwanc
ende alle die lande mede ghemanc
die waren onder der goten gewelt
dus wart der goten macht ghevelt
entie hunen hilden langhe
meest al syten in bedwange
fritigernus ende sine goten
saten een stic met haren roten
onder valente met goeden vreden
doe worden si met pijnlijcheden
hem settende jegen troemsce rike
doe quam up hem mogendelike
metten roemscen here valent
ende bleef verwonnen ende ghescent
ende verbrant te pulvere mede
dit gheviel met rechte want hi dede
die goten vander heidijnre partie
vallen indie catterie
dus worden die goten verheven
al worden si des lants verdreven
si wonnen uptie roemsce hant
scoenre goet ende beter lant
dit hieten die wester goten
dander die met haren roten
sittende bleven in haer lant
onder der felre hunen hant
dat hieten die oster goten bi namen
die sidert uten lande quamen
ende wonnen doe altemale
up dat roemsche rike ytale
daer si lange in waren heren
alse u dystorien hier naer leren
die wester goten daden vallen
meneghe stede int lant van gallen
ende quamen alle in spaengen west
daer si haer rike hebben ghevest
ende regneerden menech jaer
alse u die ystorie besceet hier naer
dus ghelike twee sware plagen
destruweerden in ghenen daghen
oester goten ende wester goten
troemsche rike met haren roten
nu salic u noemen bi namen
alle die coningen tsamen
in keyser gratiaens eerste jaer
datmen screef wet vorwaer
fritigernus ende was here
drie jaer ende nemmere
doe atanaricus daer naer
hadde die macht maer een jaer
naer hem bleven si bedwongen dus
onder den keyser theodosius
die wester goten xiiii jaer
ende sonder coninc wet voer waer
daer naer braken si al reine
den vrede uptie romeine
ende namen teenen coninc daer
alaricus xv jaer
naer hem regneerde der jare drie
thamor maer doe wart hie
van sinen volke versleghen daer
ende gonseric was here een jaer
dien sloughen die goten mede
doe wart here indie stede
wallia die daer behilt
xxii jaer die ghewilt
doe quam die crone up diederike
die behilt xiiii jaer dat rike
daer naer tursimont sijn sone
iii jaer regneerde die ghone
dese wart vermort dorperlike
van sinen broeder diederike
die naer hem xiii jaer
regneerde lesen wi vor waer
doe wart diederic vermort
oec van sinen broederen vort
ende coritus ontfinc de crone
xix jaer drouch hise te lone
daer naer alaricus sijn sone
waest xxi jaer na tgone
jegen desen alarike
quam die coninc van vrancrike
clodoveus die deerste was
kerstijn coninc alsict las
dat die wester goten besaten
int lant van gallen met ommaten
dat trac hi onder vrancrike
alaric liet amelrike
sinen sone die in spaengen trac
daer hi meneghe veste brac
ende regneerde xvi jaer
over die wester goten daer
dese hadde ene dochter van vrancrike
die hi hilt so onhovescelike
dat dien die coninc cyldebrecht
haer broeder doot slouch int gevecht
in spaengen aldaer hi was here
die goten coren teenen here
theudoen die de crone drouch daer
achter een xvii jaer
doe sloughene sine liede doot
doe wart tensghesel here groot
twee jaer heefti crone gedreghen
ende wart te siere taflen gesleghen
daer naer een hiet agelan
die crone vanden goten ghewan
ende was coninc ix jaer
maer hi was den volke te swaer
doe hief jeghen hem den seilt
een die hiet athanaghilt
entie romeine waren hem hout
dus verslouch hi met gewout
agelame ende was daer
coninc xxi jaer
leuwenscilt quam na desen
ende was coninc alse wi lesen
xlvi jaer ende na tgone
waest xv jaer sijn sone
die ritchaert bi namen hiet
naer sine doot hi de macht liet
berterike die vii jaer
die goten berechte daer
zeghebo die quam naer desen
ende hi staerf het moeste wesen
xxix jaer was hi here
sintellam ontfinc die eere
ende was coninc rechts ii jaer
doe was hi so fel ende so zwaer
dat hi was daer omme verdreven
doe was die hoocheit gegeven
eenen die hiet sisenant
die hadt xx jaer in sine hant
sintalla die quam daer naer
ende waest xvi jaer
vanden wester goten here
up sinen sone quam die ere
doe hi vander werelt sciet
die hi jonc achter hem liet
die bi namen hiet tolgam
tolgam die crone nam
ende was iiii jaer here ontfaen
hier na wart hi afgedaen
ende wart bedwongen tiere dinc
dat hi clergie daer ontfinc
omme dat hi was alte kint
na hem quam sinthasuint
die xvi jaer drouch de crone
na hem flavius sijn sone
die hilt xix jaer trike
doe quamen uut affrike
die sarrasinen daer gheronnen
die tlant van spaengen wonnen
ende braken met haerre macht
alder wester goten cracht
die gheduurt hadde wel naer
ccc ende xlvi jaer
sidert dat si met haren roten
ute syten waren gestoten
ende sidert dat si hadden geseten
int lant van spaengen als wijt weten
omtrent derdalf hondert jaer
dit ghesciede wet vorwaer
datter wester goten ghewelt
al te neder wart ghevelt
int jaer ons heren na die waerhede
viic jaer ende xx mede
maer van spaengen terdendeel
bleef ongesmet ende gheel
dat galissien hiet bi namen
die wester goten alle te samen
noch die felle sarrasine
ne wonnent nie met haerre pine
want god entie kerstine wet
hevet gehouden ombesmet
vanden oester goten mede
suldi horen die waerhede
wie si waren die crone droeghen
sidert datse die hunen versloeghen
in keyser gratiaens eerste jaer
doe men screef al overwaer
een hiet wimeer want die hunen
begonsten daer weder stunen
vi jaer was hi here ende nemmeer
na hem quam balambeer
der hunen coninc ende sloegene doot
doe wart coninc met scaemten groet
van oester goten humont
ende waest ii jaer eene corte stont
horsmont die quamer naer
ende en waest maer ii jaer
die oester goten waren na desen
sonder coninc alse wijt lesen
xl jaer in enen keer
doe wart coninc walemeer
die xxxi jaer was here
ende wart begaen in enen kere
daer hi vacht in enen strijt
ende bleef daer ter selver tijt
gondeme daer na sijn broeder
die wart der oester goten behoeder
ende was coninc xi jaer
diederic so quamer naer
ende trac int lant van ytale
mordadelike ende niet wale
slouch hi den coninc die odeacer hiet
ende was here over dat diet
xxxii jaer in ytale
alse ghi hier sult horen wale
sijn neve quam inden rike
siere dochter sone na diederike
ende was coninc in ytale
ende over doester goten also wale
ende regneerdere viii jaer
theodatus quam daer naer
ende was drie jaer in dat gewelt
ende naer desen so behelt
edelric dat lant een jaer
ende eucarius een daer naer
totila die quam naer desen
cume mochte eenech felre wesen
ende was coninc x jaer
doe teyas ii jaer daer naer
daer endde der oester goten macht
ende bleef voert al ongehacht
nu suldi vort hier na horen
wanen die hunen sijn geboren
die onbescedene wiltheit
diemen vanden hunen seit
dade mi zwigen vanden lieden
en daden die wighen die gescieden
van hem int lantscap van gallen
ende in ytalen dus moetic callen
van hem wonder ende waer
ende scijnt rechts al openbaer
dat het was dat swert ons heren
daer hi mede wilde keren
met orloghen alse wi spreken
uptie lieden die tebreken
sine ghebode ende sine wet
alse u hier na wert gheset
daer omme willict cortelike ontbinden
dat wi in ouden bouken vinden
hoe dat hare dinc began
daer wonder es te merkene an
die goten alsic sprac te voren
sijn uut syten geboren
ute enen lande hiet scantia
niet langhe gheviel daer na
alse die goten daer ute reden
ende up andere landen streden
om te makene hare macht meer
dat die coninc filimeer
des coninx gaderix sone
diemen bi toenamen gewone
te hetene was gaderic den groten
alse hi met sinen genoten
dwanc der wreeder syten lant
dat hi onder sijn here vant
een wijf sere groot ende ongedaen
die geboot hi van hem saen
ende dreefse uten lande verre
doe moeste soe henen droeve ende erre
in ene wostine wilt ende groot
daer so sochtsoe hare genoot
an wilde lieden te haren doene
die de bouke heten fernoene
mettem deelde soe haer lijf
dus wart gewonnen an dat wijf
dit wreede geslachte vanden hunen
dat sident vele roder crunen
maecten achter erderike
dese begonden ghemeenlike
up die merschen meotydes
over an azien men waent des
te samen wassen ende dyen
ende was volc van siere paertien
cleene zwart ende einselijc
ende cume lieden ghelijc
ende van talen so ongehort
dat cume dochte sijn menscen wort
so einselike waersi te siene ane
dat diese kenden te wederstane
met vechtene si dadense vlien
al eenlike in hare upsien
want so swart was hem dat vel
ende haer anscijn also wel
was bet gheformeert ende gheset
naer des duvels maermoset
dan mensceliken ghelate
hare ogen geleken bet ghate
dan ogen diese eerst sach ane
stout waren si inden bestane
ende fel alse ghi moghet horen
alse hare kindere waren geboren
dien knechtkinen vilden si altehant
die wanghen af selve metter hant
dat si smaecten eerst die wonden
eer si soch sughen bestonden
dus bleven die manne sonder baerde
vele consten si vanden paerde
dapper stout ende sere wreet
ende over die scouderen breet
corte halse ende goet ten boghe
tfierste volc dat wesen moghe
van dusdanen aerde alswi noemen
so waren die hunen comen
hare macht nam sijn begin
an hare zeghe ende haer gewin
uptie goten inden stride
ende dat ghesciede in dien tide
datmen screef ons heren jaer
ccc ende lxxix dats waer
ende quam bi dusgedanen saken
dat si die goten verstaken
die hunen saten wi wanen des
over die mersche meotydes
an azien metten berghe besloten
si plaghen oec met haren roten
te jaghene want si hem generden
daer mede van dien dat si verterden
so dat die huunsche jagers quamen
daer si eene vliende hinde vernamen
mids over die mersce meotydes
nu waenden die hunen des
dat mense liden niet en mochte
want noint eer man en besochte
ende quamen volgende der hinden
daer si tlant beseten vinden
ende bespieden der goten lant
ende quamen weder altehant
dien selven woch die hem die hinde
gheleert hadde die el niemen kinde
ende brochten haren hunen de mare
hoe daer over gescepen ware
dus quamen si heimelike gelopen
boven uut azien in europen
ghelijc dat tcaf vliet vor den wint
quamen si al onbekint
in der syten lant gesprongen
ende hebbent altemale gedwongen
entie goten die met eren
lange hadden gewesen heren
ende nu onderlinge streden
of si drevense uut haren steden
of si brochtense an haren danc
altemale in haer bedwanc
hieromme worden si verheven
dat si om niemen en wilden gheven
tachterst visierden si ende dochten
hoe si die werelt gescenden mochten
binnen lxxx jaren hadden si
dese coningen lesen wi
balamber ende munsit die wan
ettelen den fellen man
maer voer ettelen so was here
rugula sijn broeder eere
ende vleda sijn broeder daer naer
doe ettel die menegen vaer
dede alden roemscen rike
want hi quetset jammerlike
na hem quam ervach sijn sone
vi jaer regneerde die ghone
doe crancte der hunen macht
want si bleven al ongehacht
doch regneerden si daer naer
omtrent wel lxx jaer
maer der coningen swighen wi
want si alle hieten kagami
al sonder dese wilde liede
die ic hier voren bediede
persen vranken sarrasine
bertoene ingelsche wimmeline
oester goten wester goten
wandelen ende huunsche roten
so waren andere liede mede
die overgrote pijnlijchede
daden up dat roemsche rike
tuerken bulgren dies gelike
die gepyden entie alane
alsic hier voren dede te verstane
want nu meer willic anevaen
mine materie ende doen verstaen
twi ic hier voren hebbe bediet
aldus menegerande diet
gratiaen valentijns sone
hadde eenen broeder ente gone
hiet valentiniaen naden vader
dese worden keysers bede gader
ende warent vi jaer te samen
int jaer ons heren alse wijt vernamen
ccc lxxx ende een mede
tote amiens indie stede
ontfinc gratiaen die crone
met eeren ende oec harde scone
ende gaf hare de name mede
die soe al noch hout de stede
int eerste jaer van sinen rike
besette hi sine dinc vroedelike
alse hi vernam goten ende hunen
beede gader up hem stunen
coes hi eenen stouten man
te sinen gheselscepe dan
theodosius alse wijt horen
die van spaengen was geboren
ende beval hem ghetrouwelike
in orient dat keyserrike
dat vinc hi ane alse een stout man
want hi cortelike verwan
die goten ende heefse ghescent
die gratiaens oem valent
verslegen hadden ende troemsce here
dus quaemt hem wel na sinen gere
ende brachte in corten tiden
met siere doget ter roemscer ziden
al grieken ende trachen ende orient
ende groot lant daer omtrent
so dat bi hem dat roemsce rike
wart verheven mogendelike
dese theodosius alsic nome
was goet kerstijn man ende vrome
ende god alse ghi sult horen
haddene sonderlinghe vercoren
van hem moet nu die tale bliven
want hier na sulwire af scriven
gratiaen sette sine vaert
saen ten duutscen lande waert
want die aelmanne waren ontbroken
ende braken dat si hadden gesproken
ende gesworen der roemscer wet
nu hevet hi hem also gheset
dat hi comen es entie sine
upten rijn tote argentine
dat men in dietsch straesborch heet
daer vant hi die aelmanne gereet
up hem met ongetelden here
sine hope ende al sijn ghere
stont meer an gode alleene
dan an al sijn volc ghemeene
an jhesus cristus bat hi genaden
diene niet liet omberaden
want hi hevet die vianden bestaen
die heidijn waren ende ondaen
ende afghesleghen met gewelt
xxxm man upt velt
ende vacht dus metter gods genaden
met eeren ende met lettel scaden
in gratiaens tiden gevielt aldus
dat van rome voer maximus
ende was van constantijns geslachte
ende voer in bertaengen met machte
daer hi ontboden was aldus
want die coninc octavius
van bertaengen dat hiet dat grote
om dat hem rieden die ghenote
ende dat hi was sonder sone
haddene ontboden omme tghone
dat hi hem wilde in sijn leven
siere eneghere dochter gheven
ende alt conincrike daer mede
naer sine doot in goeden vrede
dus wart geent huwelijc gedaen
ende octavius staerf saen
ende maximus die ghewan
an hem die bertaensche man
ende sette doe sine vaert
ten rike van rome waert
dat hijt afwonne gratiane
ende sinen broeder valentiniane
hier over quam hi in armorike
dat wan hi hem af mogendelike
ende besettet met bertoenen
hine liet staerken no coenen
no weder ridder noch seriant
cume in al bertaengen lant
hine voeredse in sine scare
dat aermorike hiet hi dare
cleene bertaengen daer ter steden
noch hetet bertaengen heden
bi desen maximus so waert
grote baertaengen met sire vaert
so ontset van ridderscepe
datter altehant met scepe
die poitevinen inne quamen
die tlant den bertoenen namen
maximus voer vort in gallen
ende want wel naer met allen
ende es ten rine waert getogen
met stouten moede ende met hogen
alse die wille winnen al
almaengen heeft hijs geval
ende setten te trieren in de stat
sinen conincstoel na dat
dit orloghe ende dit striden
was in sente martijns tiden
ende maximus die hadde conde
an hem oec ter selver stonde
ende also wel alse troemsce rike
verwerret was al sekerlike
also wel was die heileghe kerke
verwerret onder die valsche clerke
die hem verheffen wilden so
want een griec hiet macedo
wilde up die drievoudichede
seggen sware ongelovechede
ende seide dat al openbare
dattie heilege gheest geen god en ware
in spaengen begonste upgaen
een meester hiet prissiliaen
het ware al een seide die gone
vader heilech gheest ende sone
een persoen wert ende god
oec wederseide die sot
vleesch tetene want die viant
maectet seidi metter hant
huwelijc hilt hi over niet
want hi wijf ende man versciet
ende ander ongelove vele
datten leken ginc uten spele
omme dit gheestelike orloghe
stichtemen ene consilie hoghe
te constantenoble indie stat
want theodosius wilde dat
ende damasius die doe paues was
die ghehinghede mede das
aldaer was ghecondempneert
macedo ende oec ghewert
uter kerken ghelove mede
ende daer maectemen indie stede
credo in unum  sonder saghe
datmen singhet alle zondaghe
van onsen ghelove gode teeren
ende macedone tonneren
vanden quaden prissiliane
die ongelove dede te verstane
die wart omme sijn dulle spreken
ute ytalen al gesteken
vanden paues damasius
ende vanden heilegen ambrosius
doe quam hi int lant van gallen
tote boygiers al met allen
daer een seent versament was
daer was inne alsict las
die milde martijn van tours
daer en vant hi geen succours
want alsement beweren woude
beroupen wildijt also houde
an maximus die geweldelike
doe commen was int keyserrike
alsic u seide hier vort
van maximuse was hi ongehort
ende verstoten daer oec mede
ute sire bisscopliker stede
doe trac hi te trieren in de port
daer hi qualike wart vermort
entie ghene die met hem waren
moesten qualike mede varen
in des gratiaens tiden mede
leestmen dat jeronimus dede
biden paues damasiuse lesen
bi wies orlove het moeste wesen
den zoutre in ons heren kerke
ende quam eerst onder die clerke
ten selven tiden van hem beeden
alse wi vanden salmen sceden
gloria patri dat men singhet
alsemen die salme ten ende bringet
in des gratiaens vijfte jaer
be gonste hare te verheffene swaer
justina valentiniaens moeder
die mettem was keyser sijn broeder
jeghen die kerke van meilane
want soe was eene arriane
die bucgerie wederseget algader
dat die sone metten vader
evengheweldich niet en si
dese heresie was bidi
vander heileger kerken verdoemt
dese justine die quade coemt
tote meilane ende wilde verdriven
sente ambrosise ofte ontliven
want hi was die met ghewelt
onse ghelove staende behelt
justina gelovede eere ende scat
mochte iemen vulbringen dat
dat hine wech voerde met machte
waert bi daghe of bi nachte
ende menne in anderen lande dade
so dat een bi valschen rade
bider kerken hilt ene kerre
quame hi uut dat hine verre
in anderen lande voeren soude
maer hi selve die dit doen woude
wart van siere mesdaet gevaen
ende uptie selve karre gedaen
ende ghevoert uut siere macht
dus becochti sine jacht
in keyser gratiaens vijfte jaer
staerf priamus weetmen vorwaer
deerste here vanden vranken
die troemsce rike begonde cranken
ende sijn sone maercomerijs
die vromech was ende sere wijs
wart over die vranken here
ende mettem noch een ander mere
die symeo bi namen hiet
dit wel onsienlike diet
wart wassende ende hilden over tsine
tlant beneven den rine
ende besittent met ghewelt
doe te rome wart ghetelt
vander vranken overdaet
sendere die ghemeene raet
ii hertoghen met groten here
uptie fransoysen ter were
eraclius ende horuntine
si quamen alst wart in schine
neven trieren inden stride
daer worden die romeine onblide
want lettel ontgincker vanden here
die heren bleven indie were
beede up ghenen velde doot
lettel eneghen wederstoot
ghereede hare die roemsce port
uptie stoute vranken vort
want der vranken macht die wies
ende rome viel int verlies
dese marcomeris was here daer
vanden vranken xxxiii jaer
in keyser gratiaens seste jaer
wart orloghe groet ende swaer
van maximus upt keyserrike
want hi wan hem af fierlike
gallen wel naer altemale
ende quam vort also wale
orlogen uptie roemsce crone
tote lyons uptie rone
daer wart gratiaen versleghen
maximus settem vort daer jegen
dat hi winnen wilde ytale
daer ute verdreef hi also wale
den anderen keyser valentiniane
dat hi moeste wiken dane
ende sijn quade moeder justine
die sente ambrosise dede pine
wart verdreven uten lande
ende dogede pine ende scande
dat soe te doene hare vermat
sente ambrosise wart soe sat
aldus wan maximus met allen
beede ytalen ende gallen
ende vele van aelmaengen
metten ridderscepe van bertaengen
ende ware keyser ende here bleven
hen haddem niet genomen tleven
theodosius die gratiane
wrac ende valentiniane
alse u die bouc verclaren sal
die hier naer sal comen al
nu suldi horen een deel bedieden
vanden goeden heilegen lieden
die in gratiaens tiden waren
haer leven ende haer welvaren
ende jheronimus bloemen mede
daer men vint vele wijshede
in keyser gratiaens derde jaer
alsmen screef wet vorwaer
dat incarnation ons heren
alse ons vraye ystorien leren
ccc lxxx ende oec viere
doe staerf die heilege goedertiere
die grote basilis alsict las
die bisscop tote cesarien was
desen omme sine heilechede
verbaerde god om sine bede
ende leerdem die heilege wort
diemen brinct ter messen vort
daer men met doet tsacrament
desen basilis alsemen kent
was vertoget openbare
van mercurise den maertelare
dat hi doot stac alsonder waen
den quaden keyser juliaen
dese basilis die verbat
eenen jongelinc teere stat
die hem den duvel met vrijen zinne
upgaf om eere joncvrouwen minne
ende ontweldegede met gewelt
den viant alse sijn vers telt
dat hi den brief up moeste geven
daer die manscap in stont gescreven
andere miraclen ghemeene
dedi vele grote ende cleene
ende alse hi lach up sine doot
eenen ersatre hi ontboot
die jode was ende joseph hiet
om dat hi wille dat hi besiet
een deel hoet mettem stont
god haddem gemaket cont
dat hi dien jode bekeren soude
eer dat hi voere onder moude
dies haddene basilis vercoren
ende leidem menechwaerf te voren
dat hi kerstijndoem ontfinghe
maer dander ontseide die dinghe
nu was dese joseph so wijs
vanden pulse dat hi den prijs
hadde van al die men wiste
want hi nemmermeer en miste
hine seide elken zieken man
oft enech ontgaen ware daer an
nu es hi tote basilise comen
ende hevet sinen aerm ghenomen
ende taste den puls doe vragede hi
joseph wat dinct u van mi
die jode sprac nu hore mijn callen
die zonne sal metter zonnen vallen
alse of hi seide du suls echt
alse die zonne laet haer lecht
saltu enden ende dus namelike
sal enden die zonne van erderike
basilis antworde sonder sorgen
oft ic leve tote morghen
wat sal dan daer af wesen
here sprac hi en mach niet wesen
dine ziele sal in di geduren
cume die stont van ere uren
basilis sprac oft ic ondraghe
mijn lijf tote maergijn middaghe
wat seghestu daertoe man
die jode sprac so stervic dan
ja sprac basilis du sult ontsterven
den duvel ende gode uperven
doe sprac die juede ic versta
waerwaert dat dijn meenen gha
mine ghelove willic begeven
mogestu also lange leven
basilis sette sine ghebede
ane gode an sine mogenthede
dat hine so lange sparen woude
dat hi dien juede behoude
die juede es smaergens comen
ende heeftene levende vernomen
doe viel hi up sine knien
ende lovede gode mettien
dien die kerstine nu anebeden
ende wart kerstijn daer ter steden
ende basilis heeft messe ghedaen
ende ginc te bedde ende staerf saen
doe quam joseph die jan hiet
ende alse hi den bisscop doot siet
ter selver tijt ter selver stont
alse ghesproken hadde sijn mont
viel hi neder up sine berst
ende seide here jhesus kerst
vrient ons heren hadstut gebeden
du waers noch in dire gesontheden
dus bleef doot in desen doene
basilis die in sinen sermoene
menegen mensche bekeerde
ende dien god sonderlinge eerde
upten jaersdach bleef hi doot
ende wart begraven met eren groot
inden selven tiden mede
was paues te rome indie stede
damasius ende was vorwaer
doe in sijn xvste jaer
ende jeronimus was doe mede
te bethleem indie stede
die hem liet werden te sure
sere die heileghe scrifture
daermen mede af tellen sal
leringhe te wonderne al
ende sine vite die scone es sere
te horne die mint onsen here
jheronimus was geboren
in pannonien alse wijt horen
dat nu hongerien heet
jonc was hi te rome geleet
ende daer ontfinc hi kerstijnhede
lettren ende gramarien mede
leerdi van meester donate
die makede dor der kinder bate
enen bouc die heet donaet
jheronimus ter scolen gaet
ende leerde in griex philosophie
ende in latine die clergie
eubreusche lettren ende tale
leerde hi utermaten wale
moenc wart hi in sire joget
ende hilt hem emmer an die doget
maghet bleef hi al sijn lijf
ende levede al sonder wijf
alse die pijnde na hem te gevene
elken van vulmaecten levene
doe hi hadde xxxix jaer
wart hi in rome sere maer
ende hem wart priesterscap gegeven
ende teenen cardenael verheven
ende was indie stat iii jaer
ende van clergien so maer
dat alt volc sprac openbare
dat hi des pauescaps werdich ware
maer alse hi sach der clerke voere
entie moenken so in roere
dat schande was ende zonde
want hijt ghedogen niet en conde
hi lachteret hem harde sere
dies wart hi ghehaet te mere
vanden paepscape die hem laghe
leiden bi nachte ende bi daghe
ende verkeerden sijn doen in aves
nochtan damasius die paues
haddene harde sere vercoren
doch die clerken daden hem toren
ende hebbene teere stont gevaen
ende wijfs clederen anghedaen
ghelijc of sine teere steden
ghevaen hadden in dorperheden
ende met dusghedane wort
verstieten sine uter port
doe hi van rome verstoten was
quam hi ghevaren alsict las
te constantenoble daer hi vant
den bisscop gregorius ghenant
eenen heilegen man ende enen vroeden
hem beval hi hem in hoeden
ende leerdem vele van siere const
dies hi hem drouch wel groten jonst
van danen voer hi in surien
omme te leerne meer clergien
ende omme te werdene hermite
daer bescreef hi malcus vite
eens moencs die gevaen was
die lustich was nu merket das
malcus moeder ende vader
wildene dwingen bede gader
dat hi trecken soude te wive
maer hi seide hi wilde dat blive
want hi sette hem te desen
dat hi moenc wilde wesen
dus es hi henen stille verholen
vader ende moeder ontstolen
ende vliet in hermitagen te hant
daer hi vele moenken vant
mettem heeft hi hem begeven
ende es aldaer een stic bleven
daer na quam hem inden moet
dattem sijn zin te lande stoet
want hi hadde vernomen mare
dat sijn vader doot bleven ware
ende wilde troesten siere moeder
ende maken des te vroeder
dat soe ghenen andren man en name
den abt was dit ombequame
ende seide emmer openbare
dat des viants coringe ware
malcus seide hiers geen vlien
ic moet miere moeder emmer sien
so dattene sijn abt liet gaen
maer hi liet eersten menegen traen
dus so ginc hi henen mettien
ende hevet van verren versien
gheselscap die ghinder quamen
omtrent wijf ende man te samen
tote lxx wel bi ghetale
daer mede ghesellede hi hem wale
ende alsi aldus henen gaen
quamen si te ghemoete saen
roveren heidine sarrasine
up paerden up kemele die hem pine
so groot daden daer si ghingen
dat si aldie rote vinghen
ende deelden tgoet entie liede
malcus den moenc ghesciede
dat hi ende eene kerstine vrouwe
quamen te deele met groeten rouwe
eenen heidinen tien male
diese brachte te siere zale
daer eene vrouwe was ende mense dwanc
die tanebedene an haren danc
daer was hem bevolen mede
die scaep te hoedene alse hi dede
so dattene die heidijn daer naer
dwanc ende dede vaer
dat hi ghemeenen soude sijn lijf
jegen dat goede kerstijn wijf
malcus nam die vrouwe onblide
ende ledetse over ene zide
daer bi in ene hagedochte
een swert hi daer mettem brochte
ende seide hi sloeghe hare liever doot
dan hi quaetheit dade so groot
die vrouwe sprac en doe mi niet
al willestu doen dat men di hiet
ic bleve mi oec liever doot
dan ic dade dat men mi geboot
hout mi inder suverheden
ic sal wel wachten oec dijns vreden
laet onsen here wanen dan
dat ic dijn wijf bem ende gi mijn man
god saelt kennen ende ons lonen
wi mogen lichte hem dus honen
dat wi nachts te gader laghen
eist dat wi wel over een dragen
alse malcus hort so wisen raet
dinket hem goet na dien dat staet
ende minnedse vele te meer in desen
dan of soe sijn wijf hadde gewesen
dus waren si lange stont te samen
dat si niet te gader en quamen
so dat mense liet onbehoet
want here ende vrouwe vermoet
dat si tontgane hem niet ne pinen
malcus began van rouwen dwinen
alse hi dochte om theilege leven
daer hi hem uut hadde verdreven
diesmen in hermitagen pleghet
so dat de vrouwe te hem seghet
want soe wart sijns rouwen geware
ende seide wildi stille of openbare
soe wilde gherne mocht gescien
mettem aventuren plien
dus sijn si over een ghedraghen
des nachts si hem aldus bejagen
si hebben twee gheete geslegen
die velle genayt ende gedwegen
ende daer af gemaect ii malen
dat vleesch ziedsi sonder talen
dat si eten souden ter noot
in dien weghe lanc ende groot
ende si gingen henen vlien
ende dicke over hare scoudere sien
naden derden dach si saghen
hem tween na hem comen gejagen
up ii kemele cuersale
diese achtervolgeden wale
want si vonden in dat zant
hare voetspore altehant
doe saghen si ter rechter zide
een hol dat ondaen was wide
vervaert waren si in alre manieren
van ghevenijnden dieren
nochtan die noot riet hem dat
dat si vlien in dat ghat
doe so quam daer jeghen recht
haer here ende een sijn knecht
ende riepen up ons beden tsamen
dat wi uut dien ghate quamen
ende alsi ons daer waenden winnen
was daer eene leuwinne binnen
inden hole ter selver stont
al en waest hem niet cont
die gheworpen hadde aldaer
doe soe horde dat mesbaer
es soe uten hole ghevaren
ende dodedse beede daer te waren
ende brochtse in ghetogen
deen naden anderen vor haer ogen
doe worden si aldaer ter stede
in hopen ende in vreesen mede
want si die leuwinne ontsagen
des maergens alst began dagen
nam die leuwinne haer kint
ende gaet henen daer soe vint
haer ghevouch ende es gesceeden
ende laet gheent hol hem beeden
doe gingen si uut tien male
ende namen die kemele cursale
diemen dromedaris heet
ende so henen daer mede ghereet
ende reden viii dage eer si quamen
daer si sekerheit vernamen
ende si quamen in kerstijnre were
daer si vonden troemsche here
ende waren vorden maerscalc brocht
diese hevet ondersocht
hoe hem hare aventure verginc
malcus teldem al die dinc
ende si loveden onsen here
dier dinc wonderde hem sere
ende malcus bleef moenc daer na
int lant van mesopotania
ende sine lieve reine amie
beval hi gode ende sente marie
diese vort wel heeft behoet
so dat soe quam ten ende goet
dese aventure van malcus
bescrivet ons sente jeronimus
nu hort vort sijn selfs vite
jheronimus begerde met vlite
selve te proevene wat ware
te levene in hermitagen scare
daer hi in was alst wel sceen
iiii jaer al achter een
met moenken die hem also sware
pijnden dat openbare
schinen mach in desen tiden
dat nu niemen en mochte liden
want hi doet aldus bekinnen
sinen lieven tween caerminnen
paulen ende eustochen mede
die kenden sine heimelichede
o wi seit hi mi gedinct das
dat ic in hermitagen was
in dat grote woeste lant
dat die zonne hevet verbrant
daer die aerme moenken lagen
in hutten open alse haghen
hoe dicken gedochte mi das
dat ic te rome in feesten was
ic sat alleene want mijn gedochte
was bedroevet harde onsochte
mijn aerm vel was dorronnen
ende dorscenen metter zonnen
dat welnaer mijn been dorstac
up mine crune enen zac
dat mi tfel was van hitten swart
ende gelijc eenen steene hart
mijn leven dat was alle dagen
suchten weenen ende clagen
ende alse mi dan die slaep verwan
daer ic jegen vacht nochtan
lagen mine aerme magre lede
cume uptie blote erde mede
van spisen ende van dranke gerede
swigic best hier ter stede
want der zieker liede pusoen
dat was cout water in haer doen
ende ghesodene spise mede
dat hiet overdadichede
ic maecte mi aldaer geselle
omme die vreese vander helle
ende verdoemde mine lede
in dus swaren kaerker mede
met serpenten slangen ende ander diere
ende al wasic in diere maniere
nochtan was mijn gedochte gans
ende was dicken dans
metten mageden in mijn gepeins
ic hadde van aermoeden den weins
want mine wangen waren bleec
alse die van hongre waren weec
nochtan en was niet te min
int begeren mijn zin
mine vercoude leden bloot
die welnaer scenen doot
daer in nochtan bernde mede
die brant der onsuverhede
dus wasic alre hopen quite
doe viel ic neder met vlite
alse magdaleene te jhesus voeten
ende began weenen ende hem groeten
ende dwouch met tranen sine voete
ende drogedse weder harde soete
met minen hare in derre maniere
temperdic van sinen viere
dat vechtende vleesch ende maket mat
want binder weke ic niet en at
in scame mi niet jegen u amien
mine onsalechede verlijen
maer ic clage u aldas
dat ic niet en bem dat ic was
mi ghedinct wel dat ic lach
ende riep nacht ende dach
ende slouch voer mine borst dan sere
ende sesseerde min no mere
eer ic getroest was ende gescouden
van gode die mi wilde behouden
mine celle daer ic in lach
vruchtic selve ende ontsach
ghelijc alse of soe weten mochte
mijn gepeins ende mijn gedochte
so wardic up mi selven erre
ende ginc indie wostine verre
saghic dan enege hole dale
oft hoghe roetsen gescuert ende vale
daer vielic in mine gebede
ende kaerkereerde minen lachame mede
ende dan na menech traen
ende zuchten dat ic uut liet gaen
ende mine ogen inden hemel hingen
quamic dicke in sulken dingen
dat ic metten ingelen was
ende zanc vroilike ende las
in odore dat versekijn
dat dicke singen die magede fijn
of dan die ghene dit gedogen
die hare vleesch te magerne pogen
ende verteren inden dullen live
ende haer gepeins es dus keytive
wat gedoget die joncvrouwe dan
die alle weelde heeft sonder man
men mach wel seggen dat al bloet
dat soe es al levende doot
alse jeronimus iiii jaer
dus gelevet hadde daer
doe voer hi danen te bethlem
daer versaemden ane hem
vele ghesellen in corter stont
daer maecti alst es cont
een cloesterkijn ende een covent
dat tote hem quam al omtrent
daer studeerdi ende ontbant
ende screef selve metter hant
l jaer ende anderalf mede
der scrifturen heimelijchede
daer hi aldie byble besochte
ende uten ebreuscen in latijn brochte
daer dedi sine tande sagen
want men hordene dicke clagen
dat hi dat suurs ende dat caldeus
dat arrabis ende dat ebreus
ten besten niet en conste gespreken
die worde bughen die tale breken
in bethleem gesciedem mede
dat hier nu staet te derre stede
eens up enen avont hi sat
met sinen jongers ende at
ende disputeerde van scrifturen
doe quam daer ter selver uren
een groot leu sachte gemoet
die hinkede an sinen enen voet
ende jheronimus dedene dwaen
ende wart daer geware saen
dattem een struuc daer in stac
te hant hi dat hout uuttrac
ende maket hem scone ende bant
entie leu genas te hant
al siere felheit hi vergat
ende bleef aldaer ter stat
onder die moenke sachte ende tam
jheronimus sach wel ende vernam
dattene god hem sende gemene
niet om den seeren voet alleene
maer om vriendscap hi hem beval
ende bider broederen rade al
dat hi den ezel hoeden soude
die te ghane plach ten woude
ende hout te draghene ten viere
dat hine wachte jegen ander diere
die leu dede datmen hem seide
ende hoede den ezel in de weide
doe gevielt up enen dach
dat die leu sliep aldaer hi lach
ende coepmanne quamen die daer leden
ende sagen den ezel tiere steden
sonder hoede ende namene mede
om last te dragene alse noot dede
die leu ontspranc ende wart geware
dat sijn ezel verloren ware
ende sochtene lange ende vants niet
savonds als hi vanden velde sciet
quam hi ter porten droeve ende spade
hine dorste incomen van mesdade
die broedere sagene ende waren gram
dat hi sonder ezel quam
ende waenden dat hine hadde verbeten
ende van groten hongre gheten
ende hietene keren danen te hant
ende eten dat remenant
ute gingen si mede tien stonden
ende sochtene alsijs niet en vonden
hebben sijt jeronimuse getoget
die seide laet staen ende gedoget
goedertierlike u verlies
den leu geboden si dies
sint hi den ezel verloes haer dier
dat hi hout selve hale hier
hi dede datmen hem geboot
sonder felheit clene of groot
eens es hi te velde gegaen
alse hi sinen aerbeit hadde gedaen
ghelijc alse hi den ezel sochte
ofte hine ieweren vinden mochte
ende hevet comanne vernomen
die met kemelen geladen comen
ende sinen ezel als ende als
met eenen zeelen omden hals
die de kemelen leedde voren
die leu quam in groten toren
alse hi sinen ezel sach
hi grongierde hi maecte geclach
ende coemt gesprongen metter vaert
te ghenen coeplieden waert
hi slouch met sinen sterte de aerde
die coeplieden vloen haerre vaerde
want het was elken om sijn leven
die leu heeft vor hem gedreven
ten cloester waert ten selven stonden
wat anden ezel was gebonden
jheronimus heeft dit verstaen
ende hiet stille swigen saen
entie porten updoen wide
ende men die kemele in elke zide
ontlade saen van haren laste
ende gods wille ontbeide enter gaste
doe liep die leu harentare
ende voer elken broeder dare
viel hi neder uptie erde
ende neech hem harde werde
van siere mesdaet sonderlinge
die broeders daden beteringe
dat si hem daden dragen hout
sonder redene ende scout
alsi na haers meesters beheet
ghenen gasten hadden gereet
sulc alsemen vercrigen mochte
quam daer een die mare brochte
dat gaste vordie porte waren
die den abt spreken begaren
si quamen in ende al met allen
sijn si voer jeronimuse gevallen
ende begien alse die hem scamen
hare mesdaet altesamen
ende bidden hem dies aflaet
jheronimus heet dat elc upstaet
ende hiet hem vort hoe soet gha
dat niemen vremt goet aneva
ende hiet dat si eten gingen
ende dan al haer goet ontfingen
maer sine wilden in gere wise
niet ontfaen van siere spisen
eer jeronimus diet node dede
ontfinc van hem in hovescede
van haerre olyen wel de helt
hiertoe daden si groot gewelt
ende van haren geslachte mede
wilden si aldaer ter stede
dat sulke rente staende bleve
ende men elx jaers die olie geve
dus voeren si vro ende sonder scande
daer si woenden te haren lande
dese jheronimus sere wel conde
diesmen hevet ware orconde
heidine boeke ende joedsce mede
alsemen vint in meneger stede
ende alse hi van hem selven screef
hoe hi bi naer verdoemet bleef
omme dat hi so gerne las
heidine favelen want daer in was
so menech dorescone wort
dat wel smaect diet verstaet ende hort
hier omme so was hi gecastijt
voer gode alse hi selve lijt
ende scrijfter af aldus van hem
eens quamic in jherusalem
ende liet thuus vrient ende maghe
ende sette tleven indie waghe
omme te dienne onsen here
mine bouke die mindic sere
die ic te rome maken dede
ende voeredse emmer mede
doe gheviel mi teenen stonden
dat ic omme mine oude zonden
menech zuchten ende menech traen
van droever herten liet utegaen
daer ic eens ten bouken ginc
so gheviel mi daer die dinc
dat ic platoens boeke nam
oft cycerons alst so quam
daer so scone sproken in stonden
dat si mi ghenoeghen begonden
dat mine wort vingen den zin
alst dan quam ter herten in
dat beter ware die heilege scrifture
so namic dan teere ander uren
eenen prophete ende began lesen
so dochte mi die wort so ruud wesen
datter mine herte niet en mochte
ende omme dat mijn blende gedochte
die claerheit vanden heilegen worden
niet verstont alst die oren horden
so teghict al der scrifturen
ende niet miere blender naturen
in desen quam mi an de rede
die mi also leede dede
dat hi mi sooch dmaerch uten live
ende ic lach alse een keytive
huut ende been haddic alse niet
enten adem alse een die vliet
ute minen live uut ende in
daer ne was troest meer no min
danmen mine uutfert gereet
mettien dinct mi dat versceet
mine ziele ute minen vate
ende men ledese haerre strate
ter vierescaren daer de bailiu sat
die nie recht en maecte mat
daer waest so doreclaer
dat mi so groot anquam de vaer
dat ic ter erden viel mettien
ende niet upwaert en dorste sien
wie bestu began hi vragen sere
een kerstijn bem ic antwordic here
du lieges sprac die bailliu saen
du best een cyceroniaen
kerstijn en bestu meer no min
want daer dijn scat es daers dijn zin
doe zwegic ende hi hiet mi blouwen
daer ic was in desen rouwen
wrougede mi sere te hant
miere conscientien bant
dat ic die heidijnsce philosophie
las voer die heilege prophecie
ende ic riep alsemen mi slouch sere
ontfaerme u mijns ontfarmege here
die doe vorden bailliu stonden
voer mi bidden begonden
ende vielen te sinen knien
dat hi mi wilde verdragen indien
dat in miere joget mi gesciede
ende hi hem also beriede
dat hij mi tijt gave ende stade
dat ic beteringe gedade
ende wordic so meer te dwase
dat ic heidijnsce worde lase
dat ict ontgoude alte sware
ic die daer lach inden vare
ende bevaen in sulker noot
ic hadde gerne noch also groet
ende also swaer gelof gedaen
ende begonde sweren saen
here ofte ic selke boeke
meer lese hebbe oft soeke
so hebbic dijns geloghent mede
hier bi gaf men mi vrede
ende sendde mi weder in mijn vat
menegen wonderets die daer zat
alsi mi dogen sagen upslaen
daer uteliep menech heet traen
ende wet wel ic nam des ghoem
dat niet en was al ydel droem
dats gode ende dien gedinge cont
daer ic in sorgen voren stont
ende ic die slaghe inden droem
wel ghevoelde ende naems goem
want mi die scoudren vanden slagen
al swart ende vul wefflen lagen
voert hildix mi van diere ure
al ane die heileghe scrifture
o wi die den cost so groot
ane tgrael leggen an lanceloot
hadden si van desen bispele vaer
si lieten dborderen ende namen twaer
nu suldi vort horen sine sproken
hoe jeronimus gaet stoken
moenken clerken ofte magede
wat hem wel ofte wers behagede
niet es saleger dan kerstijn diet
want god hem hemelrike onthiet
niet en es onzaleger sonder sage
dan leven onseker alle daghe
niet nes cranker daent so staet
dat hi hem tfleesch verwinnen laet
niet nes staerker datmen vint
dan die den duvel verwint
salomoen was de wijste man
nochtan dattene een wijf verwan
dese wort seget hi bidi
datter werelt wille sijn vri
die wech es hoghe inge ende smal
ende al te swaer so es de val
ende alse een heeft vrije zinne
ontsegge de werelt ende vrouwen minne
dat hi de scande meer ontsie
oft hi valle oft hem messcie
dan een ander die gelof
noint en dede negeen daer of
ic weet wel seit hi ende versta
dat ic in orloghe gha
jeghen menegen diet na sal leggen
mine sproken ende mijn waerseggen
doch en salic niemene noemen
die mi daerf vloeken of verdoemen
hare conscientie die hem wroeget
dat si ten zonden sijn gevoeget
wijs man pleget alse hi verstaet
dat men van hem seget quaet
dat hi gebare als hijs niet horde
ende betert hem metten worde
ende veronwert sijn selves zin
ende en scelt weder meer no min
ic zie some met widen cuevelen
crom gaen gelijc huevelen
upghescorst met langen baerden
sine conen niet gehaerden
dat si sceden vanden wiven
gherne eten si ende bliven
int geselscap daer sise sien
ende meer doude dan de jonge si vlien
dit dinct mi huwelijc sijn godweet
maer datment geen huwelic en heet
maer eist dattu moenc wilt wesen
sorch om dijn zingen ende dijn lesen
omme dine ziele omme dijn gelof
ende stant sulker heimelicheit of
diere moeder up dat met hare
ander wijf ne coemt dare
die di lichte in dijn ghedochte
alte sware wonden mochte
jan baptiste lieve broeder
die hadde ene heilege moeder
ende was eens bisscops sone
nochtan en achte niet de ghone
der moeder lieve des vaders goet
dat hi hem kende also behoet
dat hire in dorste bliven mede
in vreesen siere zuverhede
indie wostine es hi gevloghen
ende sach met begerliken ogen
jhesum cristum dien hi begerde
ende andere dinge haddi onwerde
du moenc merc wat ic di telle
dijn paradijs si dine celle
les die scrifture met goeder moete
ende plucke die appele soete
in dese weelde laet di ghenoeghen
soe sal di ane gode voegen
wie es die hem beroemen mach
dat hi reine es want die dach
noch die sterren overwaer
die en sijn voer gode niet claer
wats dat die mensce wijs leven sal
coringe eist ende ongeval
omme die ziele laet algader
maghe vriende moeder vader
dits eene wreede goedertierhede
winne di selven dats zalechede
ghenoughet di clerc te sine
sette omme leren dine pine
so dattu moghes leren dan
andere ongeleerde man
wilstu eer meester eer jonger wesen
waer hevestu oit gehort lesen
dat een eer ridder es eer seriant
dats ongehort in enech lant
wiltu die scrifture minnen
du salt wel dijn vleesch verwinnen
onledichede si van di ghemint
dat di die duvel niet ledich en vint
want ledicheit boven allen dingen
es verwerret in coringen
in egypten es die zede
in cloestren in heilegher stede
dattere niemene ledich en si
ende dats die redene waer bi
dat hi leere sijn onderdaen
ofne wille die viant bestaen
dat hine ledich niet en vinde
het gheviel eenen griexen kinde
dat in eenen cloester was
ende hem niet conste verweren das
met vastene noch met gere bede
noch met ghere heilechede
dat die jongelinc den brant
van sinen vleesche te blusscene vant
die abt saghene in dese noot
ende dedere toe bendicheit groot
hoe dat hine behouden mochte
so dat hi eenen daer toe brochte
in gehorsamecheden dat hi dien
nieweren en liete hem ontflien
hine sprake hem swaerhede
ende sloughene met roeden mede
ende alse hi dit hadde gedaen
ende men ter capitelen soude gaen
dat hine wrougede dan onsochte
eer die ander claghen mochte
so hordemen tgeruchte daer
entie den anderen was swaer
mettem liep aldie dinc
ende al up dien jongelinc
doe riep die jongelinc daernare
dat hi al beloghen ware
ende niemen wilde der waerheit volgen
alsene dabt sach dus verbolgen
so verdrouch hine inden weene
alse of hijs mettem ware allene
omme dat hijt also verworve
dat hi in rouwen niet ne storve
dit herde die jongelinc een jaer
doe vragedem dabt daer naer
hoet hem stont in sijn gedochte
oft hi sijn vleesch iet dwingen mochte
hulpe seit hi in mach niet leven
so nauwe so bem ic bedreven
men laet mi nemmermeer gerusten
wat ongevalle soude mi lusten
hadde dese ledich moeten bliven
ende alleene die minne van wiven
haddene gheworpen so ter neder
hine ware niet geresen weder
die hem dan wille begeven
gheve den aermen niet sinen neven
sijn goet ende wese gehorsam
oft en diet niet dat hi quam
heeft hi niet wat mach hem scaden
hi es van groten laste ontladen
dit werc es hart ende sere swaer
ic lijes hets recht ende waer
maer die loen die volgen sal
die en es niet harde smal
clerc die in kerken es gegoet
behoude sinen name so es hi vroet
hi sal hem pinen ende castijen
dat hi dar siere namen lijen
want in griex ludet sijn wort
dat hi met lote gode toehort
of dat hem god es toegevallen
met rechten lote boven hem allen
dese sullen besitten gode
ende behouden sine gebode
ende god salse besitten mede
alse sine rechte ervachtichede
die schat ende scone juweele
ende erve besit te sinen deele
ende daer an sine herte leghet
god hevet hem sijn erve ontseget
clerc groot coepman sekerlike
ende aerm man saen worden rike
ende dorpere saen worden here
dese drie scuwe emmermere
ghelijc oft ware eene plaghe
die der werelt anelaghe
wiven scuwen dats clerken doen
wie was staerker dan samsoen
ende heileghere dan david mede
wie was van meerre wijshede
dan salomoen die vroede
doch vincse dwijf sonder hoede
ghedinc omme dit bispel scaerp
dat soe inden rouwe waerp
adam in dit aerme gras
dien de hoede bevolen was
clerken sullen hem versamen
an gheselscap van goeder namen
noch croke winden no toppen maken
heileghe minne en wille niet smaken
gingebras no zeduware
musscaten noch gyngebare
no wedersenden no ontfaen
clenode noch laten gaen
salute subtijleke ghedicht
ende met sconen rimen verlicht
hier coemt af scande ende scade
van weelde comen dese mesdaden
dits al in leeken lieden mesprijs
ja onder heidine in alre wijs
es goet te wetene dat dit gewerke
sware zonde es onder clerke
elc man si wel in dier hoede
in segge niet dat onder de goede
dit es ofte ie ghesciede
maer onder alderande liede
wat ordine heefti of wat abite
heeten si moenken oft hermite
weder het si wijf of man
men vinter onder daermen nochtan
beede ziet goet ende quaet
enter quader liede mesdaet
alsi die becopen sere
dat es al der goeder eere
bisscops eere leghet daer an
dat hi die rente besceden can
dat si den aermen comen in de hande
het es allen papen scande
dat si studeren in haren moet
hoe si meerren mogen haer goet
hets menech te priesterscap gecoren
die was in eene keete geboren
ende cume hadde te siere noot
oint selves half broot
nu mach hi cume gebudelt eten
hi hevet des waters vergheten
hi kent mede bier ende wijn
wanen dat si comen sijn
hi verstaet wel ende eis vroet
eist visch eist vleesch waert es gevoet
ende coepmens lettel omme tgelt
so eist over goet ghetelt
der aermere hevet hi al vergeten
hets al omme sijns selves eten
hijs pape worden omme sijn gemac
owi lacen verdoemt zac
wat lone hi vor gode verliest
die sinen loen hier verkiest
du priester minne bouke ende scolen
leere dijn volc en laet niet dolen
bisscop ende priester peinst talre tijt
dat ghi ghene heren en sijt
maer ghi sijt ons heren knechte
eeret die kerke na den rechte
hebbet clederen naer uwen staet
noweder te diere noch te quaet
ic en prise niet noch en love
dat bisscop ende priestere volgen hove
oft si weeldich sijn ende rike
nu antwort mi die gelike
dat si den aermen staen in staden
met beden alsi sijn verladen
een onscout es saen gheveinst
een kint vindet al ongepeinst
ic segge di vrient dat een here
eenen reenen priester doet meer ere
dan hi enen riken doet
es oec een here also ghemoet
dat hi niet doe hine si zat
so radic di voer dbeste dat
dattu treckes vanden hove
ende du gode angaes met love
die die dinc wel mach keren
entie meer mach dan al de heren
die priester hevet scande groot
diemen dicke te hove noot
ende ghenen tiden wederseghet
ic wilde men en geens biddens pleget
ende datmen selden ofte niet
ontfange scoenheit diemen biet
clerken ghi sult hier verstaen
alle die kerkelijc goet ontfaen
dien heetic dat si scuwen gaerne
vremt goet vele te bewaerne
want haer recht heet ende haer leven
dat si haer selves goet wech geven
haer goet hebben si so genomen
dat den aermen sta te vromen
diet dan dorperlike huden
ende niet en deelen den aermen luden
dat gaet ane mijn rechte gelove
boven allen roveren rove
daer de aerme buten staet ende swelt
ende du sult houden dijn grote ghelt
ende du souts seggen ende sijn so coene
hi hevet genouch van sinen doene
eist dat mijn raet iet dieden mach
so hore den genen die wonder sach
dat bem ic ic rade der maghet
die gode int herte draghet
dat soe scuwe altoes den wijn
ghelijc alse der zielen venijn
dat sijn te waren die den viant
teersten neemen in de hant
omme te vechtene up de joghet
vrecheit hoverde ander ondoget
ende gierecheit men lichte verdrijft
dus den viant die met ons blijft
wi draghene waer so wi varen
wijn ende joget wats dat te waren
dats dobbel brant ende ongier
twi ghietmen olye int vier
noe dranc wijn ende daer mede
vergat hi sine scamelijchede
loth die dranc oec den wijn
ende sliep bider dochter sijn
nemmermeer en waerter toe comen
haddijs te vele niet genomen
die gode nutten ende diene minnen
al ne hebben si niet binnen
diere spise ende staerken dranc
dat alleene gaet sinen ganc
si latens hem lichte genoegen
die ziele moet haer emmer voegen
dat soe en gene dinc en verkiese
men en vint en ghene so riese
sine verminnen enege dinc
maget peins ende hier up dinc
dine herte dat soe minne gode
ende tfleesch sta te sinen gebode
ende deene minne dandre verdrive
ende god emmer boven blive
dat edel magedoem van marien
doet mi reinecheit benedien
nu machmen spreken van achter
dese spreect alse thuwelijc lachter
dat god hevet gebenedijt
ende wie es die des niet en lijt
huwelijc en si oec te prisene
maer des en staet mi niet te wisene
vrouwen sijn des sonder toren
magedoem en gaeter te voren
ondanc hebbe dien huwelic wanhaget
van huwelike coemt menege maget
laet den huwelike hier dragen crone
enten mageden inden trone
beede behoren si themelrike
maer die loen esser ongelike
twi nijdstu moeder dire dochter
dat soe leven wille te sochter
want soe den ridder hier ontseget
ende anden coninc es geweghet
leere di ghenoegen cortelike
wordstu swegher in hemelrike
scuwe maget sulke clerke
die bidi scuwen de kerke
om dat si kennen willen ende scouwen
beede vrouwen ende joncvrouwen
ende priesterscap bidi ontfaen
dat si te bet mogen gaen
daer vrouwen sijn ende mageden mede
om te sprekene heimelichede
dese setten al haer doen
haer surcoet ende haer caproen
hoe hare gescoyte ten besten staet
om specie ende mossceliaet
dat si wel rieken vanden crude
nuwe scoen met behagelen hude
thaer gelu enten crooc
met vingerlinen verciert oec
si gaen rechts of si pleyen souden
hier af maget saltu di houden
ende peinsen dicke ende vele
dit en sijn niet clerke maer menestrele
sulke sijn van sulkere vite
dat si in simpelen abite
des maergens tileke upstaen
ende van huse thuse gaen
ende groeten hier ende daer
ende daermense noot gaen si naer
ende spreken metten monde vrede
maer therte meent al gierechede
sien si iet selsiens si tastent an
ende prisent utermaten dan
van haerre noot si so spreken
dat si den lieden dat ontbreken
ende ment hem gevet altesamen
dor scande meer dan in gods namen
dese altoes waer sise scouwen
sullen scuwen die joncvrouwen
want aergre vele dat si sijn
dan enegerande venijn
maget dune salt niet vrec wesen
ende dat en verstant niet in desen
dat ict also verstoet
alse te stane omme vremde goet
want het wreect der werelt wet
die hem met vremden goede besmet
maer dat hare wesen heet
sal soe wech gheven ghereet
nu segstu dus ic bem een kint
dat aermoede en kent een twint
of ic dan niet en houde
ende ic dan come te miere oude
ende ic mi niet gehelpen can
wie sal mijns ontfaermen dan
hore gods wort ende wes sonder vrucht
hi spreect die voglen indie lucht
ne sayen niet ende hebben ghenouch
hets van mageden onghevouch
soe merke den boem wel ghecleet
die van wevene no van spinnen en weet
wij comen indie werelt bloot
noch wine draghen clene no groot
sulc spaert ende en weet wien te baten
ende blijfter selve omme verwaten
ende hier af hore een bispel
wat in egypten ghevel
een moenc was die niet gedochte
dat judas onsen here vercochte
omme xxx penege van selvere
hine wilde sijn een scatdelvere
ende dede jeghen sijn belof
doe hi stoet der werelt of
jegen die regele ende jegen de heleghe
ende hilt emmer c sceleghe
die hi wan alse linijnwevere
daer af en was hi geen vortgevere
maer men vantse alse hi was doot
onder hem cleene ende groot
daer waren moenken int covent
vc ofte daer ommetrent
bi hem elc in sine celle
daer vragede elc sinen gheselle
wat men best mettien ghelde dade
sulke vonden te haren rade
dat ment best den aermen gave
andere seiden dat men die have
der kerken best soude anedragen
andere seiden men geeft den maghen
doe quam daer macharius
pompo ende ysidorus
ende andere ouden diet hadden verheest
ende spraken vanden heilegen gheest
dat niemen sijns gelts ne behoeve
maer dat ment metten doden groeve
ende tgelt henen metten riese
voere ten euweliken verliese
dit was ghedaen maer dese vaer
ginc in egypten verre ende naer
nu hort ende siet waert varen sal
ende wacht u jegen den swaren val
beter es verliesen dan
dat men behouden niet en can
ende men moet laten up eenen dach
dan hem diet al vermach
ghi moenke mageden ende clerke
hebbic iet in desen werke
messeit dats dat ic niet en weet
ic en hebbe altoes niemene leet
ende ic en hebbe niemen genoemt
maer zonde moet sijn verdoemt
dien te na gaet mine sprake
biddic te beterne sine sake
hier endic jeronimus wort
ende ghae up mine materie vort
in keyser gratiaens tiden
daer wi die redene af lieten liden
die in amiens crone ontfinc
also ons hier voren besciet de dinc
so was een man hebben wi verstaen
ende hiet faustimiaen
ende was portre vander stede
ende bailliu van gallen mede
hi hadde een eenech sonekijn
dat dedi dopen ende hiet firmijn
na sente firmine den maertelare
die voer onsen here es mare
dit was een kint van goeder zede
ende diende gode in siere jonchede
ende wies in wijsheden ende in dogede
te manne van siere jogede
so dat hi wart bisscop mede
tote amiens indie stede
daer hi in dogeden claer
gode diende menech jaer
tien tiden was gemanc in gallen
heidine ende kerstine met allen
so dat daer indie stede
vele heidijndoems was mede
so dat die bisscop ghewan
aldaer hi lach die heileghe man
sente firmine den maertelare
dat hijt maecte van afgoden clare
ende hevet gesticht ende halpse wijen
eene kerke in deere van marien
der moeder gods die kerstine liede
gaven offrande ende grote miede
so dat sise cortelike
maecten scone ende seere rike
eens gheviel hem indie kerke
dat hi ende sine clerke
up eenen paeschdach messe daden
daer togede die gods genade
den troen ondaen met groter eren
ende jhesus cristus palme ons heren
die daer sacrament vor hem dede
ende heileget aldaer ter stede
met dien ziene met diere dinc
ende met diere heilechede die hi ontfinc
wart hi gheheilecht daer so sere
dat hi van danen vorwaert mere
van allen zonden bleef onbesmet
hoe menechwaerven hi hem set
sijn bloet te stuertene omme gode
dat was om niet al sach hijt node
vul miraclen was sine vite
doch ennes hi sijns loens niet quite
heilechlike dedi sinen ende
in septembre uptie kalende
sidert was daer ter selver stat
sente honoreit diere bisscop sat
ende eens dede messe daer
up onser vrouwen outaer
daer onse here metter hant
sinen lachame gaf dien hi prant
met omoedicheden groot
ende bleef heilech al in sine doot
sidert quam aldaer ter stede
een ander heilech bisscop mede
sente salvius die menegen dach
in scholen leerde ende lach
ende was tien tiden sekerlike
dat den keyser heinrike
die vrancsce crone toebehorde
bi sinen rade bi sinen worde
dede die coninc meneghe dinc
die hem te eeren verginc
die bisscop plach sinen lieden
die heilege scrifture bedieden
om te treckene vander helscer pine
dese wiste wel van sente fiermine
dien maertelare die de stede
eerst an gode bekeren dede
daer hi lach in onser vrouwen kerke
die van zuverliken gewerke
ghefondeert was alst staet hier vore
van sente firmine den confessore
die daer lach indie selve stede
ne consti niet geweten mede
des bat hi dicke onsen here
met heeten tranen wenende sere
dat hi hem der eren jonde
dat hine in sinen tiden vonde
eens riep hi te samen ter kerken
manne ende wive ende oec de clerke
ende predecte ons heren wort
ende sette hem te vastene vort
iii daghe omme dat god verbare
waer fiermijn laghe die maertelare
selve lach hi ende bat
up die erde van hongre mat
binnen drien dagen si niet ne scieden
uter kerken met alden lieden
ende daden te gode beede ende claghe
ter dageraet inden derden daghe
so hevet salvius versien
uten trone comen mettien
een licht claerre dan die dach
ende sceen recht daer fiermijn lach
gode seit hi groten danc
ende dede toter steden ganc
daer dat licht up was gestaen
daer hiet die bisscop graven gaen
die soetste lucht quam daer uut
die noint gaf eenech cruut
ende so si naerre quamen den here
so die soetheit daer quam mere
die lucht ginc dbisscopdoem aldure
ende buten dien onder die gebure
ende oec mede in beavesijn
dattem allen dochte sijn
dat si waren int paradijs
hier mede waren si alle wijs
dat salvius in dien stonden
sente fiermine hadde vonden
ende quamen dus na hare gepeins
ghevaren tote amiens
ende vonden haer gepeins al waer
ende menege miracle claer
teerst dat die bisscop uter erden
fiermine uphief met groter werden
togede god daer sine gewout
het was een winter suur ende cout
viii daghe naer dertiendach
dat groot ijs upt lant lach
ende wart so waerm ende so heet
dat tfolc wat doen en weet
entie hitte sonder ghilen
stont achter een drie wilen
daer men den maertelare drouch ter stat
quamen lieden inden pat
hem teeren te ghemoete
ende worpen hem onder die voete
hare clederen hem te eeren
doe saghen si die bome verkeren
loveren ende bloemen draghen
ende sere wel rieken inder haghen
dies wonderdem van sulken saken
ghene telgen si afbraken
ende stroyeden hem te love
die mersce omtrent entie hove
worden met lelyen ende met crude
ende met rosen daer die lude
anesagen al bespreet
wie so bevoelden eenech leet
entie dan stroyeden die bloemen
sijn genesen ende becomen
dus leden si alle diet verheesten
ghenen dach met groter feesten
dat ic hier nu hebbe bescreven
ghesciede in gratiaens leven
die keyser tote rome was
ende staerf alsict las
int carnation ons heren
alse ons die ystorien leren
ccc jaer lxxx ende sevene
ende voer henen ten langen levene
daer wi alle moeten varen
metten heilegen maertelaren
in desen worden so endicke
den eersten bouc vanden derden sticke
nu gratiaen doot es bleven
ende valentiniaen verdreven
alse u die bouc bediet hier voren
ende ghijt noch hier na sult horen
so wart keyser theodosius
ons heren jaer screefmen aldus
ccc vii jaer ende lxxx
eenech here was hi ende machtich
xi jaer al achter een
goet kerstijn alst dicken sceen
vi jaer voren alse wi lesen
haddi met gratiane ghewesen
keyser int lant van orient
nu hevet hem god aneghesent
dat hi alleene hilt dat rike
ende gewant vromelike
maximus alsic eerst seide
die hem keysers name anleide
hi quam dore tlant van gallen
omme trike te winne met allen
van grote bertaengen met machte
want hi van constantijns geslachte
comen was diemen hiet den groten
wildi hem daer ane ghenoten
doe gheviel hem dat hi quam
dat hi martine vernam
ende vele bisscoppe vor hem quamen
die hem neghen alle te samen
martijn alleene niet ne neech
hine ontsach niemens gedreech
up dat hi dede dat hem betaemde
maximuse hi te biddene scaemde
maer lach hem over enech last
sine bede was so vast
dat al sceen dat hi hiete
sine hoocheit rekende hi te niete
ende al was hi gebeden ten male
hi ontseit hem met bouder tale
ende sprac sijns maels wille hi niet plegen
die eenen keyser heeft verslegen
enten anderen verjaget
maximus diet al verdraghet
togede dat hi trike ontfinc
sijns ondanx in waerre dinc
ende hi bider gods ghenaden
ende biden ridderen dies hem baden
die wapene droege int gevecht
om te bescermene troemsce recht
so dat hi martine behout
met beden bi deser onscout
dat hi mettem ter taflen at
ende neven siere siden zat
die scinke brochte den coninc wijn
metten nappe alst noch coustumen sijn
hi hiet datmenne martine geeft
want hi selve hope heeft
dat hi naer den heilegen man
drinken sal alre eerst daer an
maer martijn dranc ende gavene saen
naest hem sinen capelaen
want hem in sijn herte dochte
dats niemen bet waert wesen mochte
noch geen keyser noch here groet
ne mochte sijn papen genoot
maximus wonderets ende alden heren
nochtan alsi ter redenen keren
dincket hem ende seggen echt
dat martijn dede wel ende recht
maximus alsic ghewouch
diet keyserike an hem drouch
die trac over in ytale
want hi verdreef altemale
gratiaens broeder valentiniane
ende justine die arriane
siere moeder die met onwette
hare jegen die heilege kerke sette
ende dede wederroupen mede
die dinc die soe scriven dede
om sente ambrosise ende gebieden
dus moeste soe met haren lieden
met onneren rumen tlant
alse des geloven viant
dus hadde maximus ytale
maer dat hi tonrechte ende niet wale
was comen an de keysercrone
scoutene ambrosis teersten scone
daer omme en wildijs niet laten
bidi heeftene die bisscop verwaten
hi voer danen van zinne verfiert
om sine orloghe hi visiert
want hi hevet dat verstaen
dat theodosius quam saen
hem te soukene ute oriente
ende brinct mettem menege tente
ute azien ute affrike mede
om te winnene die mogenthede
nu trect maximus in aquileren
daer wille hi hem een stic verweren
ende ontbeiden sinen viant
hi besette zee ende lant
die zee met scepe oft so quame
dat hi hem die vaert bename
vanden lande van ytale
die lande besette hi altemale
want dinganc die van grieken coemt
es so inge ende so verdoemt
diemen dore laet liden
die boven staet ende wille striden
die ingange sijn so inge
hi mach met eenen cleenen dinghe
dat here verderven al
dat tusscen den roetsen liden sal
theodosius ghedochte
dattene te groter eeren brochte
sijn voerzate gratiaen
ende hevet in sinen moet gedaen
dat hine emmer wille wreken
ende maximuse daer af steken
oft selve daer omme bliven doot
al orienten hi ontboot
ende es te constantinoble comen
sinen sone hevet hi ghenomen
archadiuse ende heeftene gheset
keyser over die roemsce wet
in orienten ende trac vort
te tessalonen indie port
daer vant hi ridderen een groet deel
die van herten al geheel
valentiniane waren hout
nochtan hadden si met gewout
maximuse hulde ghesworen
alsi alle hulpe verloren
van danen trac hi altemale
met sinen here up ytale
ende hem quam te ghemoete saen
die vluchtege valentiniaen
die verstoten was vanden keyserrike
ende hi ontfinckene vaderlike
theodosius ende hem oec dede
harde grote werdichede
dus trac vort die goede man
jegen maximuse den tyran
die minder vele was ghehacht
indie wapene ende indie macht
dan maximus maer hi was boven
in sijn kerstijnlijc geloven
ende hi vertroeste hem an gode allene
die meer mach dan al ghemeene
die werelt al ende dat al niet
jegen gods macht niet en diet
maximus die was gheseten
in aquileren alse wi weten
om te besiene vro ende blide
den zeghe van sinen stride
andragatus een sijn grave
onderwant hem daer ave
dat hi die dinc neder ende hoghe
ordineerde van den orloghe
een man waest van rade wijs
ende bejagede menegen prijs
die zee haddi entie riviere
entie berghe in alre maniere
tallen ingangen so wel beset
dat hi des zeghen moedde te bet
oec haddi ridderscaps genouch
daertoe meer dan int gevouch
maer daventure was hem gram
ende alse hi mare dies vernam
dat hem theodosius bi laghe
wilde hi nachts met eere laghe
den here bestaen onversien
ende sconfieren of doen vlien
ende nam ghene scare met machten
die dinganc vanden berghe wachten
ende voer daer met te scepe
dat hi den keyser daer mede begrepe
theodosius was dit cont
maer inder selver nacht stont
also hem god gaf den raet van hogen
es hi ten berghe waerts getogen
ende up die vaste nauwe pade
al ombekent bi vroeden rade
want sijns niemene en vermoede
dus quam hi over sonder hoede
tote aquileren uptie stat
eermens wiste dit of dat
ende hevet die stat beleit mettien
eerne maximus mochte versien
ende so beseten met siere scare
dat hi en mach vlien hare no dare
die vander stede si en wouden
noch en dorsten die stat niet houden
jegen den gherechten here
sonder wederstriden sere
so wan theodosius die port
sonder slachtinghe ende mort
ende hevet maximuse gevaen
die te voren sonder waen
den alemannen enten gallen
entien van ytalen met allen
vruchtelijc was man ende wiven
dies dedene die keyser ontliven
ende alt volc ginc in hant
sonder mort ende brant
andragatus die danen was
ende was in wane comen das
dat hi den keyser soude begaen
quam daer hem drouch sijn waen
dat hi laghe met sinen here
hine vant daer niemen ter were
hem twifelde waer hi gevloen ware
mettien quam hem die mare
dat sijn here ware doot
die rouwe quam hem so groot
dat hi uten scepe spranc
ende hem selven daer verdranc
dus wan dese keyser goet
den zege sonder stuerten bloet
want hi hem ane gode troeste
diene uter noot verlooste
dus bleef maximus verslegen
want hi hem niet en sette daer jegen
dat hi gebetert hadde den ban
die hem upwarp die heilege man
sente ambrosis van meilane
dus pleghet mettem te gane
die niet en acht eist wijf of man
upter heileger kerken ban
maximus hadde eenen sone
victor was gheheten die ghone
die wart bereden ende gesleghen
in gallen daer hi wilde pleghen
te berechtene al dat lant
want die vader settet hem in hant
ende hietene keyser noemen
alse hi wilde in ytale comen
dus eist altemale doot
van maximuse cleene ende groot
so dat nieman vanden sinen
om trike meer en dorste pinen
dus wan theodosius ytale
ende tlant van gallen altemale
ende sette weder inden rike
valentiniane gheweldelike
omme deere die hem hadde gedaen
sijn broeder die keyser gratiaen
ende hietene sijn geselle wesen
in eenen mesdoene quam na desen
theodosius wan ene stat
daer jueds volc ende kerstijn in zat
ende si die jonge moenken bespotten
ende gheviel vanden kerstinen zotten
dat si verbranden hare synagoge
dese claghe quam vor den keyser hoghe
hi hiet den bisscop weder maken
die synagoghe die de sine braken
maer ambrosis van meilane
ghinc hem dus met enen sermoene ane
god hevet di van enen aermen man
keyser gemaect nu merket dan
ende dinen sone oec ghecroent
ende dine vianden ghehoent
ende sinen ridders ghegheven
ende du heves sine viande verheven
dits qualike gedanet onsen here
doe sprac die keyser es dit mijn ere
dattu dus sermoens van mi
die bisscop sprac ic doet bidi
dattu di beters eert god wreect
mi dinket dat hi met di spreect
die di mesprijst quade dine
eer hi den keyser ontfinc
ten outare so sekerde hi daer
dat hi dat gebot te swaer
wederbieden soude saen
dus heeft hine ter messen ontfaen
in theodosius vijfte jaer
gheviel hem ene mesdaet swaer
in grieken es ene stede scone
die gheheten es tessalone
groot ende daer in vele liede
daer een mesfal in gesciede
want die daer van des keysers wegen
dat gerechte souden pleghen
worden jegen die ghemeente in stride
maer tfolc quam up hem so stide
dat sise worpen met steenen doot
ende daer nontgincs no clene no groet
doe den keyser die mare quam
wart hi tornech ende gram
ende liet hem den moet verwinnen
hem allen diere waren binnen
hiet hi dat men ontlive
kindere manne ende wive
also dat hi achterliet
dat hi niet wel en besciet
die sculdege entie onsculdege daer
verslegen waerre over waer
omtrent vm bi getale
dese mare vernam altemale
sente ambrosis van meilane
hen gheviel niet lanc daer ane
dat ambrosius vernam
dat die keyser te meilane quam
ende wilde indie kerke gaen
maer ter dore ontmoetene saen
ambrosis die hem an sinen danc
verboot daer den inganc
ende seide keyser en wetstu niet
wat zonden dat di es gesciet
wilstu emmer met overdaden
deene zonde up dandere laden
lichte dine keyserlike macht
doet dat men der zonden niet en acht
het betaemt wel hogen zinne
dat redene mogentheit verwinne
elc man sal gedinken des
dat die mensce sterfelijc es
ende peinsen omme sine ouderingen
dat si storven ende te nieute gingen
ende dat selve moet gescien
men sal niet up die joget sien
no up macht noch up rijchede
maer up die aerme menscelichede
peinstu om dijn keyserrike
ja du best here over dijn gelike
maer een coninc es boven al
diet al maecte ende doemen sal
welke oge saltu keren
up dien gemenen tempel ons heren
wiltu dine hande heffen te gode
die gemaect hebben so vele dode
daer druupt noch af in dinen moet
dat onsculdege menscen bloet
soudstu met dinen onreinen monde
dorren ontfaen nu ter stonde
ons heren lachame ende sijn bloet
daer du met dire overmoet
so menegen met daets ontliven
trec bet achter het moet bliven
ontfanc dinen ban nu te baten
daer di god met bint int verwaten
wes onderhorich minen monde
di salre af comen gesonde
theodosius die dit horde
es gehorsam deser worde
want hi was een godlic man
ende bekennede wel daer an
wat den papen anegaet
ende wat den lantsheren bestaet
wenende naer dese tale
es hi ghekeert te siere zale
ende was viii nachte achter een
in zuchtene ende in groten ween
ende het began den kerstdach naken
een die mercte dese saken
een hiet rufijn een groet drussate
ende gaet ten keyser siere strate
want hi vermocht doe bet allene
alse hi den keyser sach in wene
vragedi wat hem gebrac
doe versuchti ende sprac
rufijn ic saels di berechten
siet die broedbidders ente knechten
mogen indie kerke comen
ende gode bidden ende nomen
ende ic en mager in hebben stede
hemelrike es mi ontseget mede
rufijn sprac eist u lief here
dat ic toten bisscop kere
ende ic hem bidde dat hi te hant
u ontbinde want hi u bant
neen sprac die keyser dans niet
ic en wille wats gesciet
sijn bant es groot ende gerecht
ambrosis die en onsiet echt
no weder mogentheit no here
dat hi die gods wet iet verkere
rufijn seide dat hi gaen woude
want hi den bisscop bringen soude
alsic hope ende wel weet
die keyser sprac so ganc gereet
dus es rufijn woch gegaen
entie keyser volgedem saen
alse die hope ontfinc daer of
om des rufijns gelof
maer alsene ambrosis heeft versien
rufine sprac hi saen mettien
du slachts den onscamelen honde
dese mort quam uut dinen monde
ne scaemstu niet te dire onneren
te bassene jegen dwort ons heren
maer rufijn met omoeden bat
want hi quame uppe dat
dat hi sine wort wille sachten
ende siere werdichede achten
ambrosius antworde echt
alse die gene die stont vort recht
ende seide wien soet quame te vromen
hine liets in die kerke niet comen
maer wille hi de keyserlike macht
keren in onrechtere cracht
dat willic harde gerne ontfaen
rufijn brinct die mare saen
den keyser wat die bisscop sprac
doe seide die keyser mijn ongemac
dat ic wel hebbe verbuert
willic doghen ende aventuert
ende wille gaen vor sinen ogen
ende sine rechte onwerde gedoghen
dus es hi comen toter dueren
maer vort wil hijs niet aventueren
want hi vanter ambrosius vore
sittende inden palore
doe bat hi hem also houde
dat hine absolveren soude
doe sprac die bisscop du best hier
comen alse een keyser fier
alse die gods wet wille versmaden
doe seide die keyser ic wille genaden
ic en dar in comen twint
maer ic bidde u here ontbint
mine bande hier ter stede
ende bit voer mi gode mede
ne sluut vor mi die duere niet
die god selve tondoene hiet
allen die in berouwen staen
wat hevestu sprac hi dan gedaen
te penetencien van dinen zonden
hoe heefstu gesalvet dine wonden
doe sprac die keyser die medicine
wijst mi ic doere af die pine
ambrosius antworde saen
want du heves aldus mesdaen
ende du dit gebot uutgaves
sonder redene al in aves
alse dien de gramscap hadde ontset
so doet scriven dese wet
dats alse tfonnesse es bescreven
dat gaet jegen iemens leven
ofte oec van eneger plaghe
dat ment verste xl daghe
tote dien datmen besocht hevet
eerment over recht uutgevet
dus machment weten sonder haest
watten rechte daer af es naest
wort goet ghegeven so ga vort
eist onrecht so eist goet gestort
die keyser vinct gerne an
dattem riet die wise man
altehant hevet hi gheset
ende ghescreven sulke wet
ende altehant al ongewert
hevet hine daer geabsolvert
dus es hi indie kerke gegaen
upt pavement viel hi saen
ende wenede ende dreef mesbaer
ende sleet mede sijns selfs haer
ende bat ane gode ghenaden
van sinen swaren mesdaden
alse hi offren soude gaen
stont hi up met weene saen
ende heeft gheoffert naden zede
doe ginc hi staen ter stede
inden choer daer hem goet dochte
ambrosius saen te hem rochte
den choerbisscop ende vragede gereit
twi die keyser daer ontbeit
die keyser seide naet sacrament
alse ambrosius dat bekent
ontboot hi den keyser echt
die choer ware der papen recht
die gods lachame heffen ende sluten
maer der leeker ware daer buten
ghemaect die liede in te stane
ghemeenlike ende in te gane
die keyser nam met hovescen moede
dit castien al in goede
ende ontboot den bisscop mede
hine deet omme ghene condichede
maer omme dat coustume ware
te constantinoble waendi dare
al dat selve mede pleghen
ende hine seide niet daer jegen
maer gode danct hi ende marien
omme sulc leren om sulc castijen
dese bisscop ende dese here
waren bede wert groter ere
want die bisscop niet ontsach
wat hoocheit anden keyser lach
hine seidem sijn behout
alse heilech man ende stout
dese en ginc tasten no smeken
noch ontsculdegen nochte streken
maer over mids seidi tware
dese en sweech niet van vare
dusdaen raet ware goet te hove
maer ic wane men saen verscrove
dese keyser weeldich ende hoghe
entie so stout was in orloghe
enten wapenen so goet
dat hi de chyten wederstoet
die alexander wilen ontsach
entie goten up enen dach
onderdede met ghewelt
ende al noch bedwongen helt
ende maximuse den groten tyran
sonder verranesse verwan
in allen orlogen in alre wijs
en bejagedi nie so groten prijs
alse die omoedichede
die hi an den bisscop dede
die hem verboot sinen tempel
dus sijn dese twee exempel
een den papen dander den heren
dat sire doghet an mogen leren
een wijf hadde hi hiet placelle
die was sijns bedden geselle
die met weldoene hare pijnde
hare dochte dat hare herte dwijnde
alsoe cranken oft aermen vant
soene halp hem metter hant
ende daer soe aermen dienen soude
soe en rochte noch en woude
dat hare halp wijf of man
maer selve ginc soe te voet dan
te haren huuskine daer si lagen
ende began den zieken dragen
hare karitate tier stede
ende ten gasthusen mede
ende vragedem wat hem was orbare
ende dan gaf soet hem aldare
ende dwouch den zieken hare vate
ende proevede wat elc ate
selve mede in haren mont
ende gaeft hem tetene tier stont
ende dede selve al dat recht
dat dierne doen soude ofte knecht
oec antworde soe dus den lieden
die hare dit wilden verbieden
keyseren die gheven tsout
haren lieden selver ende gout
om tfordeel vanden keyserrike
dits mijn doen sekerlike
dat ons god behoede diet al can
dus sprac soe an haren man
lieve bepeinst u in desen
wat ghi wilen hebt ghewesen
ende waertoe dat ghi nu sijt comen
hoe u god hevet ghenomen
van mater dinc ter groter eere
peinst hier omme emmermere
sone maget niet sijn gine sult eren
den here boven allen heren
merct dat hi u gaf tkeyserike
ende berechtet nu redenlike
dus troeste die goede vrouwe
haren man met goeder trouwe
ende dedene van neder te hoghen
alle daghe omme weldoen pogen
hier na wart die keyser te rade
dat best ware dat hi dade
al dat roemsche rike dure
die templen vellen ente mure
daermen den afgoden in dede
hare sacrificie ende haren dienst mede
om die dolinghe te brekene
ende dat ongelove te verstekene
eene wet dedi doe maken
dat alle die lieden braken
die onder die roemsce macht waren
die temple metten outaren
daermen in eerde afgode
maer men dwanc niemen in gebode
kerstijn te werdene met gewelt
om dat hi kerstijndoem niet wel helt
diere sijn ondancs ane quam
dies wart menech heidijn gram
maer voer constantijn den groten
die kerstijn wart ende vele genoten
ende van lazerscepe genas
was deerste die te rome was
keyser die de kerke verhief
hi verboot seghet die brief
sacrificie den heidinen doe
ende sloot hare temple toe
doch en brac hise niet al te samen
na hem sine kindere quamen
die hilden die selve wet
die de vader hadde gheset
doe quam die quade juliaen
die dat kerstijndoem liet gaen
ende wart des duvels man
dese hiet sacrificie vort an
maken al openbare
voer der afgoden outare
daer na quam joviniaen
ende verboot dat weder saen
valentiniaen quam naer desen
ende liet also die sake wesen
maer doe hi staerf sijn broeder valent
die gaf orlof al ommetrent
dat leec volc naer sinen wille
pleghen soude lude ende stille
siere voere ende siere nature
ende dat roemsche rike aldure
ende kerstinen dedi oec verslaen
die niet wilden sijn arriaen
doe verslegen was die ghone
quam gratiaen sijns broeder sone
die desen theodosius
te keysere mede verhief aldus
al tote noch plach theidine diet
sacrificie ende en liets niet
te doene vordie afgode
maer dese vellet met sinen gebode
nu hort hoe menege dolinge men vant
int roemsce rike in menech lant
te rome waren inde port
grote huse van groter mort
daermen plach eere zede
alt broot te backene vander stede
die backeren die des ambachts plagen
visierden daer in langen daghen
dat siere af roofhuse stichten
want in kelneren ghedichten
diepe ende onder derde waren querne
die niet goet waren tontberne
ende ommetrent die huse mede
waren tavernen daermen in dede
dorpernie niet wel clene
want men hilter in wijf gemene
om volc te hoenne clene ende groet
die daer quamen of om broot
want alsi quamen ene valduere
was daer ghemaect heimelijc ter cure
die lietmen gaen doe viel soe neder
nemmermeer en quamer een up weder
maer daer bleven si onderdaen
entie namen die querne man
ende hare leven vort meer dure
bleven si in alsulke labure
tote dat elc sijn leven liet
eens es die dinc also gesciet
dat theodosius ridder een
daertoe quam alst wel sceen
indie taverne ende als hire in was
viel hi neder want men plach das
alsemen wilde indie taverne
ende hi viel neder indie querne
maer hi spranc up metter vaert
ende trac daer uut te hant sijn zwaert
alse hi wiste waer hi was
dandere wilden hem pinen das
dat sine houden wilden daer binnen
maer hine liet hem niet verwinnen
ende slouchse metten swerde doot
somech een daer ontscoot
so dat hi doch met utequam
ende clagede dies den keyser gram
die keyser hiet die backers verslaen
altehant ende also saen
destruweerde hi altemale
die pesterie van hogen te dale
dit ende andere quade zeden
quade wette quade steden
veldi te rome ghemeenlike
ende over al int roemsce rike
beede in azien ende in afferike
ende in europen des ghelike
ende hiet die mamerien vellen
alsic u hier naer sal tellen
een heilech bisscop hiet marceel
die kerstijn was al geheel
heefter hem nerenstelike toe geset
alse die keyser uutgaf die wet
datmen die templen vellen soude
ende bestont also houde
vele meer upten troost van gode
dan bi des keysers gebode
die bailliu van orient
was in sine stat gesent
tote apamus omme die wet
die theodosius hadde gheset
twee dusent ridders in sire scare
hier omme wart dat volc in vare
daer was een tempel edel sere
ghemaect van outs in jupiters ere
daer was in menech diere ornament
die bailliu diere was gesent
wilde tgene vellen of hi mochte
maer hem selven dat wel dochte
datmen gevellen mochte dat were
so groot waest ende so sterc
die steenen waren hart ende groet
so staerc yser ende loot
hadde die steene also gebonden
dat sise versceden niet en conden
marceel die bisscop hi versach
dat twifel anden bailliu lach
ende hietene tandren steden keren
ende daer doen tgebot sijns heren
selve bat hi nerenstelike
onsen here van hemelrike
dat hi raet gheve ende gewelt
hoemen ghenen tempel velt
ten alrenaesten dage daer an
so quam ghinder een simpel man
die een pijnre oint hadde gewesen
ende vermat hem van desen
dat hi den tempel soude breken
ende hi en wilde nemmee bespreken
dan men hem gave hure
oft hi breken mochte de mure
die bisscop behiet hem dat
die tempel stoet in vaster stat
viercante ende hadde iiii pilaren
in viere ziden oec te waren
met colummen scone ende groot
elc portael hem selven sloot
vaste in des tempels masieren
daer ginc die man onder minieren
ende nam hem haer fundament
ende ondersettet al omtrent
van droghen houte ende genoech
dat gene mamerie drouch
ende stakere in den brant
maer hi ginc uut te hant
want een duvel ghinder quam
die den viere de macht benam
alse dit dicken es geproevet
ende niet en diet dies sere droevet
dat kerstijn volc diet anesach
haren bisscop die doe lach
ende ruste daden sijt verstaen
die liep inder kerken saen
ende viel up geent pavement
ende bat gode diet al bekent
dat hi nemmermeer gedoge
dat die viant sine macht toge
maer toghe sine miracle iet
dat dongevallege heidijn diet
niet in sulken dingen come
dattem sulker dinc berome
alse hi dit hadde gebeden
water seindi daer ter steden
ende riep sinen dyaken an
die was een goet kerstijn man
ende hietene lopen darewaert
ende vier in steken metter vaert
ende dat water daer in gieten
dies en conde niet genieten
die viant hine moeste dane
ende dat vier begonste te gane
ende dat vier deet bernen clare
gelikerwijs oft olye ware
ende dat hout wart saen verbrant
entie columben sonken te hant
doe sonken neder die portale
teenen hope altemale
doe vielen die masieren al
ende maecten een so groot gescal
dats die stat al wart geware
tfolc liep ginder al teere scare
ende hebben die hande upgeheven
want die viant was verdreven
alsonder desen veldi mede
die bisscop in meneger stede
temple ende mamerien
teeren gode ende sente marien
ende was een heilech man ende mare
ende wart sidert maertelare
ten selven tiden alsict vant
so was in egypten lant
tote alexandrien een tempel mede
dat wilen gaf dor eene bede
die ander keyser constantijn
hem die tongelove sijn
houden wilden ende anevaen
want hi was een arriaen
theophilus die daer ter steden
bisscop was hi heeft gebeden
den keyser want hi was tevallen
dat menne breken soude met allen
els waser niet an dat dochte
dan weghe alsijt nauwe besochte
om te suverne vant hire holen
goet in te scuulne hem die stolen
ende vanter oec also wel
onreinecheit ende duvels spel
alse die heidine worden geware
dat hare mort wart openbare
die langhe tijt verholen was
worden si sere droeve das
ende gebaerden alse uten zinne
rechts oft hem die duvel ware inne
ende worden vechtende upter straten
uptie kerstine utermaten
die kerstine hadden de vorder hant
maer elc besmette node den bant
diemen hout in kerstijnhede
dats wel dogen ende vrede
so dat die heidine dicke wonden
donse ende te menegen stonden
sloughen sise doot oec mede
onse kerstine hilden vrede
so dat hem tfolc weren bestoet
ende drevense weder over voet
die heidine tharen onneren
in seraphis tempel haers heren
die was hoge ende vast gestaen
daer traken si in mettem gevaen
een deel kerstijn die si wilden
dat si hem an seraphis hilden
dies niet en daden sloegen si doot
met tormente harde groot
some hingen sise vort ende weder
some worpen sise van hogen neder
ende braken hem die lede ontwee
dus hadden donse menech wee
seraphis tempel die stont
up enen hogen berch niet ront
hondert trappen hooch of mere
van groten steenen dorvast sere
ende dat hoghe wijt ende lanc
dicke waest ende sere stranc
seraphis beelde stont daer in
so groot so stranc dat meer no min
ne sceen dan oft een man ware
sine aerme ondaen harentare
ende slouch an elke want
vanden temple metter hant
het was van alderande mettale
van allen houte also wale
oec wasere ene dinc van dien
dat men te wondre mochte ansien
een bedrieghenlijc exemple
want ant hogeste vanden temple
was jegen der zonnen upgaen
een clene veinsterkijn gestaen
om dat in somege tijt vanden jare
alse die zonne upgegaen ware
dat soe ghinder doreschene
so soude dat schinen hene
ende tlicht seraphis slaen inden mont
ende alse geent volc sach tier stont
so seiden si danne de zonne groet
seraphise ende oec ghemoet
dan was ghinder daer toe mede
van enen subtilen smede
ghemaect ene zonne van yserwerke
boven anden balke vander kerke
so hadsoe enen toochsteen diese uptooch
so maecten si enen roep hooch
alse tgene upwaert weder clam
dat die zonne orlof nam
an seraphise ende soe vaert
heenen thaerre rusten waert
oec was mede die tale nochtan
quame ane seraphis enech man
dat die erde schueren soude
entie man sinken also houde
entie hemel vallen neder
onse kerstine hilden hem so weder
dat si den heidinen met stride
den tempel afwonnen vro ende blide
maer omme dese visevase
waren some kerstine so dwase
dat si dbeelde niet dorsten roeren
alsi waren in deser voeren
quam een ridder staerc ende rasch
met gelove wel int aernasch
ende clam up met ere hanthaex
hine ontsach gheens ongemaex
ne maer met eere handaex lange
slouch hi seraphis inde wange
tfolc dat riep sere ende mesliet
hemel noch erde en scuerde niet
die ridder slouch dicke genouch
so dat hi tcoper doreslouch
daer thovet mede was gecleet
thout was verrot ende stoef gereet
thoeft slouch hi hem af ende ander lede
worden hem afgeslegen mede
men trakene af ende niet geel
elc gegreper af een deel
ende sleepten den ouden sot
sijn hovet dat was so verrot
datter meneghe muus uut woet
diere lange in hadde gebroet
aldaer so worden ander afgode
tebroken bi des keysers gebode
biden bisscop theophilus
in egypten ende menech bedehus
hennes niemen dies gelovet
wat men daer vant kindere hovet
vrouwen ghesplet ende ondaen
om dat si wilden daer bi verstaen
ende bi nigromancien sien
die dinc die souden gescien
ende haren goden al verwoet
offren des menschen bloet
in egypten was een man
een haer pape hiet tyran
ende hi was saturnus pape
hi was een harde onreine knape
alse die lieden quamen inden tempel
anebeden na sijn exempel
saturnuse ende hi versach
vrouwen daer scoenheit ane lach
die voerbaerste vander stede
ende hem luste te sine daer mede
so seidi dan hem hadde ontboden
saturnus vader vanden goden
dat die man hiete den wive
dat soe nachts inde kerke blive
so was die man vro die sot
om dat gewerdegede haer god
sijn wijf te hebbene inder manieren
ende deedse dan scone verchieren
ende gaf hare dan clenoets vele
datse die god tsinen spele
niet veronwerde noch versmade
so brochtmense ten tempel spade
hare vrient ende hare man
so slootse dan die quade tyran
ende gaf up die slotelen saen
ende elc es thuuswaert gegaen
dan alst was donker nacht
so hadde die tyrant gewacht
die valsce diet sint becochte
ende quam dor ene hagedochte
onder derde int beelde gegaen
daert gemaect hadde sijn staen
an eene want ende achter open
alse hire dan in was gecropen
so mochti sien twijf liggen mede
nerenstelike in hare gebede
so sprac hi dor des beelden mont
dat hi wilde daer ter stont
so wart dat domme wijf vervaert
ende vro omme dat soe soude sijn waert
met saturnuse sijn ghemeene
en dochte hare eere niet cleene
so haddi dradekine ghemaect
andie lampten ende traect
ende dede utegaen dat lecht
dan ondedi dat beelde recht
ende ginc uut te ghenen wive
ende was also metter keytive
dit haddi menechwerf gebrouwen
metten alre edelsten vrouwen
so dat hi eeschede teere ure
eene vrouwe van reenre nature
al waest dat soe heidijn was
dese wart geware das
alse hi int beelde spreken began
so horedsoe dat was die tyran
die valsche pape bi sinen lude
ende alsoe thuus quam riep soe lude
wapene over den mordenare
dien man was te moede sware
om sijns wijfs lachter enten sinen
ende dede ghenen pape pinen
so dat hi lijede die dinc
ende men te sinen hole ginc
ende men slouch den galghaert doot
ghinder was de scande groot
alse elc donnere ente scande
van wive ende van kinde cande
saturnus ende sine kerke mede
wart tebroken daer ter stede
dusdane mort dusdane scende
vantmen in egypten ende kende
men brac die kerken altemale
sonder eeneghe wedertale
maer enen afgod lieten die heren
staen den heidinen tonneren
dat was een beelde van ere apinnen
datment weten moge ende kinnen
dat die heidinen waren so sot
dat si dat eerden alse enen god
men vant in steene gehouwen daer
van daer te voren menech jaer
dat seraphis tempel worde gescent
alse dat cruce worde bekent
nu hevet egypten ene riviere
heet nylus dats hare maniere
dat soe in sekeren tiden hoghe
wast ende net die lande droghe
ende alsoe es gedaelt neder
so es daer dat rechte zaet weder
ende sonder reghen alse wijt horen
so wint men daer dat coren
so plachmen alle jare des
alse die riviere ten mindsten es
datmen dan die mate nam
ende alse soe dan ten hogesten quam
soe nam men dan die mate des
ende drougene inden tempel seraphis
ghelijc oft water quame
ende van hem sinen wasdoem name
doe sijn beelde dus was ghevelt
ende verbernet met ghewelt
seide dat domme heidine diet
seraphis en soude niet
vergheten siere groter onnere
hine liete nylus nemmermere
den lande te baten comen
maer hi sout met droocheit verdomen
god wilde togen openbare
dat nylus vele te milder ware
dan ceraphis die valsce god
ende dede naer sijn ghebot
nyluse wassen na haerre maniere
hoghere dan die grote riviere
noint te voren hadde gegaen
doe riepen die heidine saen
diere geloven niet en wouden
nylus ware vertsuft van ouden
vele nochtan die dit sagen
daden hem dopen in dien dagen
dus viel meneghe mamerie
in arabien ende in surie
in menegen lande harentare
dat te telne te lanc ware
in theodosius seste jaer
vantmen lesen wi vorwaer
dat hovet van sente janne baptisten
dat sere lettel lieden wisten
in wat steden dat het lach
ystorien doen ons gewach
dat die quade herodias
doe baptiste onthovet was
sijn hooft hiet soe dat men name
ende ment verre vanden lachame
graven soude ende versceden
want versaemden si onder hem beden
soe ontsach hare sonder waen
dat hi van dode up soude staen
doe dede soet heimelike met paise
graven binnen haren pallaise
maer die lachame wart gedragen
in samarien met groter clagen
ter erden lach hi in gere steden
menegen dach met groten vreden
tote keyser juliaens tiden
doe en conden niet verbliden
die heidine doe si dat sagen
datmen daer brochte zieke gedragen
dat si gesont wech streken
sine wildent anden doden wreken
ende worpen uten grave de bene
doe gaderden sise weder reene
ende stakender vier an te hant
ende maecten daer af enen brant
ende worpen tpulver metten winde
maer god die dese dinc bekinde
bewaret so dat ginder quamen
metten heidinen te samen
moenken van jherusalem
ende gaderden daer met hem
van siere beenen een groet deel
al en hadden sise niet geheel
ende brochtense mettem gedragen
ten bisscop phillipe die in dien dagen
te jherusalem bisscop was
dien dochte wel int herte das
dat hi onwert ware van dien scatte
ende sendde altehanden datte
anastasiuse den vrien
bisscop van alexandrien
die maecte ter selver ure
ene almarijs inden mure
in sine sanctuwarie saen
ende deet lettel lieden verstaen
dat hi in alselke stat
leide sulken vermaerden scat
want hi peinsde dat noch hier naer
vonden soude werden over menech jaer
hier naer so wart het bekent
den moenken van orient
die quamen te jherusalem waert
te doene hare bedevaert
dat daer in herodes palays lach
sente jans hoeft up dien dach
want die inghel seit hem wale
doe voeren si tote herodes zale
ende alse hem seide dingel oec
saghen si risen enen rooc
uter erden daer souden sijt mede
vinden uptie selve stede
si vondent daert hem was belovet
ende droeghen mettem thovet
indie stat te jherusalem
ende daer daden sijt van hem
sidert haddent dieve gestolen
ende leident wech verholen
in eene hagedochte onwerde
daer laget lange onder derde
onthier ent selve sente jhan
ondecte eenen heilegen man
enen hermite ende wijsdem tgat
ende seide mijn hoeft leget in dat
nem dat met di ende voert danen
ende draget den bisscop jordanen
van alexandrien want daer gemene
een groet deel es van minen bene
over ene stont daer naer
in weet over hoe menech jaer
hiet een moenc felicius
die ginc te jherusalem aldus
in peligrimagen alse dander daden
om te hebbene de gods genaden
dien seide dinghel sulke dinge
dat hi tote alexandrien ginge
daer soudi sente jans hoeft vinden
metten anderen heilegen kinden
die te bethlem waren onthovet
doe herodes was verdovet
alse hi te dodene gode dochte
dat hi dat name ende brochte
in acquitaengen int lant van gallen
hi dede des ingels gebot met allen
ende leide gheenen dieren scat
in een mandekijn ende na dat
hevet hi geselscap genomen
ende es saen te scepe comen
ende doe si henen voeren sere
bat felicius onsen here
dat god sinen inghel sende
diene te diere stat gehende
daer hi wille dat toe come
die scat van genen heilechdome
alse hi was in derre bede
quam een zwerc daer ter stede
dat gheent scip al ommevinc
ende alse geent zwerc henen ginc
quam ene duve wit alse de snee
up geent scip min no mee
ende esser boven up gestaen
dach ende nacht sonder wech gaen
tote dat si leden waren spaengen
ende quamen int lant van acquitaengen
ter havene daer si souden sijn
die agylon hiet in latijn
dat scip rumden si metter vaert
ende gingen te lande waert
ende alsi dus hebben gegaen
ii milen vonden si sonder waen
aldaer versleghen up dat velt
der wandelen coninc ende sine gewelt
mettem omtrent xx dusent man
want hi was comen met scepe an
ter selver havene daer si quamen
so dat sijs niemare vernamen
die coninc pippijn ende sijn here
ende quamen jegen hem ter were
ende slougent altemale doot
dat van sulker scare groot
niemene ontfoer ongewont
ende hine verloes ter selver stont
alles meer dan xx man
maer die beste warent nochtan
van sinen here vele te voren
dies haddi in sine herte toren
ende alsi henen rumden tfelt
quam hem an vaec met gewelt
so dat hire dede sine tente slaen
ende es te hant rusten gegaen
ende sliep inden pauwelioene
doe quam hem in enen visioene
eene soete stemme ane
wat hevestu slapen nu te gane
di naect nu ende dinen here
heilechdoem van over mere
vanden groten baptisten janne
ende der onnosele kindere nochtanne
die god ontliven liet dor hem
onder die scare van bethlem
ende dor sine werdicheden
gaf di god den zeghe heden
si comen hier gegaen na di
alse pelegrime ende sijn di bi
die voerbaerste heet felicius
ganc hem te gemoete aldus
noedse met di ende doe hem eere
du salt wonder sien van onsen here
puppijn die staet up gereet
ende doet dat men hem heet
ende quam hem te gemoete dan
wel met xxxm man
ende voerde die xx dode man voren
die hi ten wighe hadde verloren
ende hevet die pelegrime gegroet
ende wel ontfaen alse hise gemoet
gheent heilechdoem dat hi brochte
in eenen paenre so hi scoenst mochte
sette hi up elken doden man
van sinen ridders daer sachmen an
dat biden doden die dode upstonden
menech wonder es waer vonden
ghesciede meer van sente janne
die coninc pippijn ende sine manne
maecte eenen cloester daer
in sine eere saen daer naer
ende heeftere rente toe gegheven
daer die moenke up souden leven
ende daer so liet hi mede dan
thovet vanden heilegen man
in des selves theodosius tiden
daer ic die wort liet voren liden
wart te meaus in jherusalem
een kint geboren men sach an hem
dat vander naflen nederwaert was een
ende twee voete ende twee been
boven der navelen waser twee
twee borste twee hovede min no mee
alse elc vulmaect mensche hevet
dien nature sijn recht gevet
deen hovet sliep ende dander wiec
deen was gesont dander ziec
somwile sliepen si tsamen beede
somwile dede deen den anderen lede
ende onderplatten hem ende speelden
alse noch kindere doen in weelden
twee jaer waren si oec out
alse deen doot was ende cout
so levedere dander iiii daghe naer
dit was wonder ende waer
in desen tiden hebben wi verstaen
was die poete claudiaen
die heidine die wel geraecte
die twee scone boeke maecte
daer ic hier af sal noemen
die proverbien entie bloemen
ic en clage nemmermere
dat die scalc clemme ter ere
want god laet daer omme gescien
alsi hem selven hoghe sien
dat hi swaerre si de val
alse hi tumelen sal int dal
men mach wel afhouwen een let
omme dats alt lijf vare te bet
minne es blent tallen stonden
ja daermen mint die zonden
want dore vriendscap sonder waen
heeft men dicken zonde gedaen
alse du dijns selves here macht sijn
so es al die werelt dijn
wes di selven allene niet vroet
maer wes alder werelt goet
dine vrome en souc niet allene
ne maer alder werelt ghemeene
luxurie dat soete venijn
die zinne daer du inne wilt sijn
dien beneemstu al die macht
du maecst hem vanden dage nacht
overmoet hoverdichede
verduwet menege edele zede
dat die vader qualike bejaget
alst die sone an hem draget
sietmen dicken dat hi dat goet
noch alse qualike verdoet
theodosius dese heileghe here
die sine dinge sette ter ere
hadde te sinen rade de beste
die hi vant in eneger veste
clerke ridderen al in een
mettem was jan damasseen
sijn raet ende sijn capelaen
een heilech man was hi sonder waen
dichtere ende scrivere mede
die beste die was in enege stede
hort hoe hi anden keyser quam
also ict inder jeesten vernam
jhan was van damas geboren
ende hadde clergie vercoren
binnen xii jaren leerdi wale
alle die arten liberale
ende dor die minne van onser vrouwen
die hi dienen wilde met trouwen
so hevet hi hem moenc begeven
ende bleef maget al sijn leven
ende hilt vroylike ende blide
altoes onser vrouwen getide
doe wart hi priester ende zanc met trouwen
messe gerne van onser vrouwen
van hare maecti gebede
response ende antiffene mede
menech dicht ende menech werc
dat noch minnet menech clerc
edele lieden gaven hem ghinder
omme te leerne hare kinder
die leerdi nerenstelike ende wel
goede seden sonder fel
gode te dienne ende te eerne
ende dat sij consten vort te leerne
eens so ginc hi buten der stede
ende sine scolaren mettem mede
omme hem te meyene buten mure
doe gheviel hem ene aventure
dat sarrasine sonder gelove
die hem vele generen met rove
haelden roof up die stat
beesten lieden ende in dat
wart mede onder dandre man
ghevaen dese selve jhan
ende voerdene mettem in persij
also verre so quam hi
dat hi eenen te deele gevel
die hem niet en was te fel
getrouwelike so dedi al
so wat dat men hem beval
sijn tydech vasten ende waken
sine bedinghe ende ander saken
enten dienst van onser vrouwen
plach hi gerne ende met trouwen
sijns heren hulde gewan hi daer of
die heidijn gaf hem goeden orlof
vri te gane binnen der sale
ende sprac hem an dusdane tale
lieve jan mi dinct groet wonder
dine grote wijsheit al besonder
scriven dichten ende singen
entie hovesceit van wandelingen
ic hebbe een kint ende mint sere
leere dat wel dor mine eere
oftu ons der lieve jonnes
al dat selve dattu connes
oft noch also gheviele di
dattu quames van ons vri
dat wi dijns gedochten bet
hiertoe heeft hem jhan geset
ende leerde tkint in corten jaren
so naturlike wel te waren
dat sijns meesters hant ente sine
in dichtene ende inden latine
niemen onderkennen mochte
dat menegen groet wonder dochte
hier na quam theodosius mare
waer jan van damas ware
ende hi dochte hem nutte wesen
beede in dichtene ende in lesen
in scrivene ende in hogen rade
dat hine te hove halen dade
doe sendde die keyser in persi
ten ghenen dat hine liete vri
ende hine hem sende also houde
oft hi tlijf behouden woude
doe ne dorst laten die man
ende sendene te constantinoble dan
daer hem die keyser eere dede
ende gaf hem daer indie stede
eene abdie die hem dochte
daer hi met rasten in leven mochte
daer hi selve totem ginc
ende vragedem alsulke dinc
alse orborlijc was den rike
ende jan die riet hem kerstijnlike
nu moeste jan saen naer desen
in vernoye geproevet wesen
dat die gods eere entie sine
wassen soude met deser pine
sijn jongre dien hi hadde geleert
in persij heeftene wel na onteert
want die duvel riet hem vort
dattem vernoyede alse hi hort
dat sijn meester hadde vele eren
ende peinst hoe hine mach onteren
nu dichte hi ende screef oec mede
no min no mee dan sijn meester dede
datmen maniere ende hant
beedegader alleens vant
hi dichte te hant enen brief
ende sendene alse een mordadich dief
te constantinoble in die stede
ende warpene in die zale mede
daer hi moeste in corten stonden
vanden rade worden vonden
dus sprac die brief harde na bi
tsinen vrienden in persij
die priester jan damasseen
onder die moenke der minster een
saluut wi doen u verstaen
dat die keyser sonder waen
ghesent hevet sijn grote here
in orloghe in staerker were
verre in messelike lande
jegen menegerande viande
entie keyserlike stat
constantinoble wert saen mat
ende dandere staden al omtrent
want tfolc wert saen wech gesent
ende ghi oec wise lieden sijt
coemt sekerlike het es nu tijt
ende winnet sonder twifel tlant
want het vallet in uwe hant
ghene brief hi wart vonden
ende ghedregen ten selven stonden
vorden keyser ende ghelesen
verraden riepen si alle met desen
ende men sochtene weder ende vort
wie gedicht hadde sulke mort
men sach die hant ende dat gescrichte
doe wart men geware lichte
ende men drouges over een
dat ware jhan damasseen
altehant was hi gesocht
ende daer vorden keyser brocht
onwerdelike hem wonderts sere
hoe hi so saen van grotre eere
ghevallen ware in groter onwaerde
tfolc riep up hem ende gebaerde
verradre pape moenc vernoyert
ende wart so sere up hem vergiert
datmen met pinen verboot
dat sine niet en scuerden doot
so dat die keyser zwigen hiet
ende sprac aldus als hine ziet
ay quaet verradere jhan
wat so gelach di daer an
dattu mi aldus wils honen
ende goet met quade lonen
wat gelach di an die scande
dattu mi ende al minen lande
dus dorperlike wilds verraden
les dine lettre met staden
hi las die lettre hem wonderets sere
ende seide en waerheit here
wie sore omme staet te blivene
dits van dichtene ende van scrivene
mine maniere min no mere
maer ic keert an onsen here
dat ict no weder screef no dichte
doe riepen si alle up hem gedichte
hi waent met logenen ontgaen
hi hevets verbuert men doden saen
die jugen traken over zide
ende droegen over een tien tide
datmenne niene ontlive bi desen
want hi den keyser hadde gewesen
also heimelijc al sijn leven
maer die hant die hadde gescreven
so grote mort soudemen afslaen
dit was ghinder saen gedaen
jhan hi dancte onsen here
vanden verliese vandien sere
maer dat hem swaerst was int gedochte
dat was dat hi niet en mochte
gode teeren der messen pleghen
die hant die hem af was geslegen
hiet die keyser hem te scanden
datmense hangen soude te handen
in sinen cloestre daer hi was
nu gheviel hem saen na das
alse hi tijt hadde dat hi met rouwen
ginc voer dbeelde onser vrouwen
ende ontecte sine aerme bloot
ende toghede die wonde root
ende ginc hovescelike rampeneren
up hare die niemen wille deren
ende seide vrouwe vanden trone
sijn dit onser pinen lone
es dit diere dienstliede zalichede
vrouwe si also ic lije mede
du wils mi zondare nu ten stonden
gheselen voer mine zonden
maer twi wraecstut ane dien lede
die dinen dienst so dicken dede
dese hant die nu es of
screef dine ymne ende dinen lof
ende dinen zanc des gelike
enten vader van hemelrike
heeft soe gheoffert menechwerven
den aermen zondare te bederven
dijns lieves kints vleesch ende bloet
alse hi weenende aldus gemoet
menechwaerven hem dus mesliet
es up eenen nacht gesciet
naer dat jammerlike geclach
daer hi up sijn bedde lach
ende van moethede nemmeer en riep
ende hi no weder wiec no sliep
so quam der mageden coninghinne
met bliden aensichte daermen inne
grote claerheit sach ende troesten na tgone
ende sprac wat doestu sone
hi seide doe wapene vrouwe
wat vragedi na minen rouwe
maer waer waerdi up die ure
dat mi gheviel dese aventure
nu siet vrouwe te miere onnere
ja te uwer selver dats mere
hanct mine hant in gene kerke
soe seide nu getroesti sterke
hi mach di lichte geven de hant
die mensceit van nieute vant
met desen worde siet hi ane
waer soe ter kerken begint te gane
ende brinct die hant daer neder
ende setteds hem anden aerm weder
ende hevet soeten orlof genomen
mettien es hi them selven comen
ende danckets sere onser vrouwen
ende alsemen mochte den dach scouwen
dedi die moenken te samen
ende togedem allen doe si quamen
dat hi siere hant al was genesen
si loveden mettem gode van desen
te hant hevet hi hem gecleet
ende met messegewaden gereet
ende zanc messe van onser vrouwen
die keyser horet ende quaemt scouwen
ende custe selve sine hant
nauwe vragedi ende ondervant
ofte hi kende vrient of neve
die na hem dichte ende screve
doe seidi ja hi alleene de ghone
in persi sijns heren sone
doe was bevonden ende bevraget
dat hi die mort hadde bejaget
ende jhan bleef vorwaert mere
met theodosius groot here
valentiniaen die was
in gallen gevaren alsict las
alse te berechtene occident
ende theodosius orient
dus hadden si beede ghemeenlike
onder hem ghedeelt tkeyserike
daer sat hi ene stont met vreden
tote lyons inder steden
ende hadde mettem eenen grave
die hem brochte des levens ave
die arbogastes hiet bi namen
die was meester altesamen
van sinen ridderscepe algader
maer hi dede alse een verrader
ende hevet sinen here vermort
ende omme te deckene dat wort
hinc hine in sine camere daer
datmen waende over waer
dat hi hem selven hadde verdaen
doch wiste tfolc alsonder waen
dat arbogastes selve was
so overdadich datmen das
die waerheit wiste dies al claer
waest dat hi hem selven verhinc daer
dat hijt van vernoye dede
dus waser ane twifelichede
weder hi hem selven verhinc
so arbogastes dede die dinc
met rechte staerf hi quader doot
omme pine die hi so groot
den goeden sente ambrosise dede
ende justine sijn moeder mede
ende want dat arbogastes die felle
theodosius sijns heren geselle
ontsach alse hijt soude horen
so hevet hi eenen keyser gecoren
die eugenius hiet bi namen
dat si onder hem tween te samen
theodosius souden wederstaen
maer si ontgoudent daer na saen
dese eugenius alse wi lesen
hadde een scolemeester gewesen
ende wart upgaende ende vernam
so dat hi te hove quam
ende wart brievere indie zale
daer naer verginct hem so wale
dat hi ridderscap ontfinc
ende quam te hogere dinc
ende was een man die dorewale
was geraect in sine tale
dies was hi te bet gehort
doch was hi van cranker gebort
ende arbogastes sijn geselle
die mordadeghe entie felle
was geboren ute gallen
van maten lieden afgevallen
nu hebben dese trike verwerret
haren here doot ende vererret
theodosius dies niet en laet
alse hijt weet hine wreect de daet
nu es eugenius bekent
keyser int lant van occident
al waest jegen tgemene recht
want hi want sonder ghevecht
ende oec en was hi niet gecoren
van hem daer die dinc an horen
nu hadde dese grote mort
theodosius ghehort
dat sijn geselle dus doot es bleven
ende eugenius verheven
hem heeft omme keyser te sine
van occident dus eist anschine
hine wille dit niet gedogen
dat hine sal voer sinen ogen
int roemsce rike keyser weten
diet recht also hevet vergeten
dat hi den rechten here verraet
hine wille wreken de overdaet
hi gadert dat hi mach gemene
uut grote azien ende uut tclene
vanden grieken vanden goten
groot ridderscap in roten
ende maecter hem wiselike mede
te constantinoble in de stede
maecti sinen sone archadius
keyser te sine up aldus
dat hijt bleve in orient
selve wille hi in occident
striden uptie mordeners fel
die tonrechte ende anders niet el
haren here hadden verdaen
ende trike wilden anevaen
ten nieuwen gerse setti sine vaert
van grieken te ytalen waert
ende vragede eenen heilegen man
eenen moenc die hiet jhan
wat hem daer soude gescien
daer hi heenen soude tien
want hi hadde hem doe voerseit
alse hi hem hadde ghereit
up maximuse den tyran
dat hi verwinnen soude den man
nu so dede hi hem bekinnen
dat hi die twee soude verwinnen
ende cortelike also wale
daer naer sterven in ytale
die tyrannen hadden hem beset
te wiseleker ende vele te bet
om dat si in tonrechte waren
si hadden beset hare scaren
ten geberchte ten ingange
daer sij mochten houden lange
met cleenre pinen eens keysers here
want niemen mochter comen ter were
die heidine die waren mede
onder die roemsce mogenthede
hadden theodosiuse alle leet
ende beloveden hem gereet
eugeniuse waert dat hi vochte
hi soude den wijch winnen sochte
want hare gode belgen sere
up theodosiuse den here
dat hi hare monstren brac
ende hise dorperlike verstac
theodosius alse hi vernam
datmen up hem te wighe quam
dedi papen halen omtrent
ende al dat kerstine covent
ende ginc met bisscoppen ende met clerken
tallen maerteleren kerken
ende ginc gecleet met eere hare
dat si des riken namen ware
ende sine bescermen wouden
die heidine die dat weren souden
offerden hare offeranden
haren goden hem te scanden
ende baden grote wraken
up hem die hare coustumen braken
des achte theodosius cleene
henen trocken si ghemeene
toten berghe van monju
met groten here aldaer hi nu
overtrecken wille in gallen
maer nu quam niemare hem allen
dat eugenius alsemen seget
hadde die overvaert beleghet
met ridderscepe met valscher lagen
alse die baerberiene dit sagen
sijn si den keyser ontweken
selve so es hi gestreken
in een bedehuus daer bi
onsen here so bat hi
al dien nacht met groten weene
dat hi hem holpe alleene
so dat hi omme dese sake
al vermoyet was van vake
in drome sach hi twee man
die wit abijt hadden an
ende saten up twee witte paerde
ende hieten dat hi hem niet vervaerde
ende hi sine ridders in de dageraet
hiete dat elc te wapenen vaet
want si seiden si quamen daer
omme te troestene sinen vaer
deen seidem voert an
hi ware dewangeliste jan
ende dander seide hem openbare
dat hi phillips dapostel ware
doe wart hi vro ende bat vort ane
onsen here in sine trane
ende talre eersten dat dagede
riep hi te wapenen ende jagede
sine ridderen up te stride
ende quam alleene in gode blide
treckende voer sine scaren
daer die pade so nauwe waren
dat men hare no dare en mochte
nieweren wiken alsemen vochte
teersten dat hi dus treckende quam
eer hijt wiste ofte vernam
indie grakinge vanden daghe
was hi midden eere laghe
daer abityo die grave
hoedere was gemaect ave
die barbariene ontvloen hem daer
alse sine saghen inden vaer
ende dit liet god aldus gescien
datmen merken mochte ende sien
dat hi te helpene wel hadde macht
die hem troeste an die gods cracht
alse abityo versach
dat die keyser aldaer hi lach
in sine laghe dus es comen
heeft hine vriendelijc genomen
ende lievelike alse sinen gerechten here
ende troestene utermaten sere
want teersten dat hine sach in dogen
ne conste sine herte gedoghen
dattem iet ware messciet
maer hi seide here nu siet
vergevet mi dat ic jegen u was
ghi siet wel die waerheit das
dat ic u mochte u leven nemen
maer ic en can des niet getemen
ic wille u helpen metten minen
ende oec omme u vordeel pinen
die keyser vergaeft hem te hant
doe leeddine anden cant
vanden berghe tote dat hi quam
daer hi die viande vernam
liggende up eene riviere
daer vielmen te samen sciere
ende theodosius entie sine
worden verladen indie pine
so dat hem dochte hebben verloren
alse hi dat sach trac hi voren
up eene hoghe roedse mettien
dat hi verre mochte sien
ende warp den scilt wech metten swerde
ende knielde neder up die erde
ende hief die hande up ende dede
te gode dus sine bede
almachtich god seit hi here
hets di cont ende ic kere
dit ane di dat ic den strijt
anevinc nu terre tijt
in jhesum cristum dijns soens ere
met rechte alse een gerecht here
alse mi die menege doet verstaen
of ic anders hebbe gedaen
in fierheit in overmoet
dat wreect here an mijn bloet
ende of mine dinc oec redene si
ende ic upten troest van di
bestaen hebbe minen viant
leene ons dine rechte hant
dat niet en seggen die heidine scaren
waer es hare god gevaren
hi die hem crucen liet
hine can hem gehelpen niet
met desen worden rees een wint
die god den vianden ansint
want dat si schoten keerde weder
ende viel up die vianden neder
ende wondden haer selves here
scoten si quareel ochte spere
an keyser theodosius zide
dat vlooch weder inden stride
meer dan iemene geloven conde
ende elke schote was ene wonde
doe sagen der viande macht
dat god voerden keyser vacht
ende worden so sere vervaert
dat si vloen ten tenten waert
eugenius sach tspel verloren
die vlucht en heefti niet vercoren
maer hi wart int ende gevaen
vorden keyser quam hi gegaen
ende es hem te voeten gevallen
ende bat genade voer hem allen
die ridders en wilden gedogen niet
dattem genade ware gesciet
want hi den keyser hadde vererret
ende dat roemsce rike verwerret
ende dadene onthoveden saen
arbogastes hevet dit verstaen
ende hevet hem selven metten swaerde
doersteken want hi hem vervaerde
ende al dat here in gallen lant
dat ginc theodosiuse in hant
entie heidine waren confuus
die waenden dat hare bedehuus
hare gode souden wreken
nu en wisten si wat spreken
dese theodosius alse wijt horen
was van spaengen geboren
eens ridders sone die honorius hiet
alsoment bescreven ziet
was hi vanden keyser trayane
ute geboren na onsen wane
al was gedaelt sijn geslachte
so hovesch was hi ende so sachte
ende met vromechede so gemene
dat sijn vordeel was cleene
ghene ondersceet gene overdade
sonder die keyserlike gewade
die hi dor ordine recht dede an
anders waest een gemene man
milde was hi allen lieden
maer die met dogeden utescieden
alse kerstijn volc getrouwe ende goet
dien was hi alre best ghemoet
gherne leidi sine minne
an volc van eenvoudegen zinne
simple zinne groet ende claer
mercti te wondere ende wrochter naer
grote ghichten dorsti wel
te tijt geven ende niet el
van zwaerre mesdaet vererrede sijn moet
maer doch was hi te bugene goet
alse hi gepayst hadde sijn rike
in gallen wel ende vroedelike
entie persiene entie goten
bedwongen hadde met sinen roten
bleef hi te meylanen doot
dat schade was ende jammer groet
in dat seventienste jaer
dat hem gratiaen trac naer
ende hem die keysercrone gaf
daer vele dogeden quam af
int sestichste jaer van sire oude
staerf hi ende voer ter moude
sijn lachame was van meilane
ghevoert met rouwen ende met trane
te constantinoble inde stede
ende naer sine werdichede
indie keyserlike stat begraven
eerlike ende met groter haven
inden tiden des theodosius
was paues die goede damasius
die bi sente jheronimus bede
den zoutre eerst uutgeven dede
datmenne lase inde kerken
jeghen hem setten de clerken
te rome die heren wilden sijn
ende was daer een hiet ursijn
die hem hovet ende voghet
vanden vriesen hevet getoget
die de kerke wilde verwerren
hem dedi wijen sonder merren
paues te rome indie stede
jegen recht coustume ende zede
hier af quam werringe groot
dat mer menegen om slouch doot
indie kerke ende in heilegen staden
doch bider gods genaden
quamen die goede papen tsamen
ende droegen over een ende namen
ursine die stole ente macht
doch bat hi so dach ende nacht
datmen sijns ontfaermen soude
ende men hem gave want hi woude
van napels dat bisscopdoem
dies was hi vro ende hads roem
dattem comen was aldus
doe quam weder damasius
ende staerf in siere eeren daer
alse hi hadde lxxx jaer
na damasius was paues ziden
in des theodosius tiden
siricius die uter port
van rome verdreef ende heeft testort
die ongelovege manicieen
ende en lieter niet bliven een
die xxxste paues was dese
van rome also alsict lese
ende waest xv jaer
nu suldi vort horen hier naer
der heileger lieden leven die waren
in des theodosius jaren
in keyser theodosius tijt
was een heilech anacorijt
in egypten ende hiet jan
anacoriten hieten de man
die met covente niet en gingen
onder abten in wandelingen
maer in wildernessen saten
ofte in clusen ende hadden gelaten
allen troost van erderike
ende peinsden alleene om hemelrike
dese jan hadde eene cluse
nauwe vercoren tsinen huse
up eene roetse ongeweghet
ende hoghe also men ons seghet
teere veinstren liet hi hem sien
somegen mensche alst mochte gescien
maer dat was selden somech eenen
ende altoes wiven ne gheenen
sente jheronimus sprac desen
alse hire in hadde gewesen
van sinen xlsten jaren in
c jaer recht x min
ende dat ten veinsterkine alleene
eens quam daer met groten weene
een edel man te sinen huse
ende bat dat hi in sine cluse
sijn wijf te hem comen liete
die was in groten verdriete
van herten om te scouwene an
dat anscijn vanden heilegen man
dit hevet hi al wederseghet
omme dat hi niet en pleghet
wijf te siene omme die dinc
dat hi indie cluse ghinc
doch die edel man bat
ende seide over waerheit dat
hen mochte sinen wive gescien
dat soene mochte anesien
soe soude sterven eer iet lanc
doe seide jan ten man nu ganc
dijn wijf sal mi sien te nacht
maer sech hare dat soe niet en acht
hier te comene want saelt gescien
soe sal mi up haer bedde sien
henen ginc die man alse hi dit hort
ende peinsde wat dieden mach dit wort
ende hevet sinen wive ghetelt
diet oec over truffe helt
snachts alse soe in rasten lach
ghene vrouwe in slape sach
den selven janne voer haer staen
die hare seide aldus saen
wijf dine gelove die es groot
dies comic hier om dine noot
dinen wille te vervulne
maer wachti meer so te dulne
dattu meer begers so sere
die gheene die dienen onsen here
vlescelike te scouwene ane
maer pine di te verstane
gheestelike hare wesen
aldus hevet hi dit wijf genesen
een dyaken te hem quam
ende hi vragede alse hine vernam
oft hi clerc ware ghewijt
maer die gheene die en lijt
der crunen niet dor sinen omoet
maer die goede man hi verstoet
dat hi clerc was ende sprac ende hiet
lieve sone en liech mi niet
noch dor quaet no dor goet
noch dor neghenen omoet
no dore ghewin no dor verlies
dese jan die plach oec dies
alsemen hem zieke wilde bringen
dat hijs niet en wilde gehingen
maer hi sendde siere olien daer
dan worden si verlost sevels claer
hine at altoes ne ghene spise
met viere gemaect in gere wise
dies was hi droghe als een hout
calu ende van live cout
hort wat bispel dese jan
sprac van eenen verweenden man
een moenc lach in ene hagedochte
die niet en wilde leven sochte
want hi was van scaerpen live
vul dogeden updat met hem blive
so dat hi hem hier up verliet
ende hine gaeft al gode niet
dat hi wel mochte hebben gedaen
die viant hevet dit verstaen
so dat hi in eens wijfs gedane
teere avontstonden maecte te gane
als ofse verdolt ware in de wostine
vermoyt veinsde soe hare te sine
ende sat vor des mans hagedochte
rechts oft soe nemmeer en mochte
liet soe hare vallen daer in
voer des mans voete meer no min
ende bat genaden hets so gescepen
die nacht hevet mi hier begrepen
laet mi hier bliven goedertiere
oft mi sullen eten die diere
hi ontfincse want hem verdochte
ende vragede wat soe int wout sochte
maer soe die genoech liegen conde
visierde daer in cortre stonde
loghenen ende sayeder inne mort
gheveinsde oversoete wort
nu visieresoe hare kaytive
nu vulmaect van sconen live
ende met scoenre geveinsder tale
vinc soe den man altemale
so dat die duvel dat vernam
ende hem doe bet naerre quam
ende sprac met naectere wort
ten joncsten quam soe so vort
dat soene nam biden baerde
alse of soet dade in groter waerde
daer naer helsedsoene also sochte
alse wijf eenen man helsen mochte
ende vinc aldus valschelike
den ridder gods van hemelrike
want den man verdrouch de zin
daer bi ghedochti meer no min
dat leven dat hi hadde geleet
ende alse hi vuldoen waende gereet
sinen wille ende gripen twijf
verghinc geent ghebose lijf
alse eene scade want hen was
anders niet dan een ghedwas
die viant sciet dus vanden sotte
met scerne ende met groten spotte
ende indie lucht waren duvele vele
om toe te siene te sulken spele
ende riepen lude o meester groot
ghi wanet sijn eens ingels genoot
ende wesen des hemels geselle
hoe sidi dus gedwelmet inde helle
nu proevet dat verwaent moet
emmer vallet onder voet
doe wart die man na uten zinne
ende quam van desen beghinne
in een vele aergre spel
want hi in wanhopen vel
ende wart so quaet in corter stonde
dat hi cume liet eenege zonde
dit bispel dat hier volget an
plach te rekene dese jan
een zondare was een keytijf
die leedde een dorzondich lijf
so dat gode verdochte daer af
ende hi hem kennesse gaf
dese sloet hem in enen grave
omme met weenne te wasscene ave
die zonden entie ondoget
die hij dede in siere joghet
emmer lach hi neder ter moude
noch sine ogen hi en woude
te hemele waert iet laten comen
noch den name ons heren nomen
alleene lach hi ende zuchte
alse die gods vonnesse duchte
snachts quamen daer int graf
duvelen ende wildene bringen daer af
ende riepen wat doestu daer in
vernoyert man in dinen zin
sidert dattu best versaet
in alle dorperlike quaet
ende di oec gebreect de cracht
te doene dattu heves gedacht
so wiltu goet kerstijn wesen
ende gode bidden ende lesen
ende waens aldus met derre pine
bet varen dan met ons te sine
com met ons ende leede dinen tijt
in ghenouchten ende in delijt
die wile dattu leven sult
du best swaerlike verdult
dattu di selven dus verters
ende voer tijt tormenteers
alse swaer es die pine hier
alse sal sijn int helsche vier
dincti torment sijn spel ende ghile
so beit eene corte wile
du sult des al wesen sat
hier omme raden wi di dat
dattu ontfaes onse prosent
dattu soete heves bekent
die zondare lach ende sweech al stille
ende liet hem roupen haren wille
die duvelen riepen dicken dat
ende zwaerre worden daer ter stat
maer hine verporrede hem niet dane
so dat die duvele sagen ane
dat hi haerre wort niet en achte
voeren si upten man met crachte
ende gaven hem slagen groot
ende lietene liggen over half doot
nochtan en rumedi niet de stede
daer hi lach in sine ghebede
upten anderen dach quamen si ten kere
ende sloughene noch also sere
nochtan en condsine niet verdriven
ende seide hi liete hem eer ontliven
ter derder nacht quamen si echt
ende sloughen den aermen knecht
so dat al te wonderne was
ende alse hem selven dochte das
dat hi sterven soude daer ave
nochtan bleef hi inden grave
alse dat die duvelen saghen
ghingen si roupen ende claghen
du heves zeghe up ons ghevochten
doe gingen si vlien dat si mochten
hort noch een bispel bedieden
van verweenden begevenen lieden
een moenc was in ene wostine
vul dogeden alst was anscine
want god gaf hem dor sine goede
sine spise ende sine voede
te siere noetdorst openbare
ghelijc oft een ingel ware
want elx dages alse hi etens rochte
ghinc hi in sine hagedochte
daer vant hi sine tafle gerecht
ende broot van soeter smaken echt
ende wit waest sere dat hi at
ende dancte gode alse hi was sat
ende ginc dan te sinen dingen
gode loven ende singhen
so dat hi hem van siere doghet
so verwaende ende verhoghet
also dat hi alle daghe
een deel wart lat ende traghe
ende emmer trager nacht ende dach
so dat hi te slapene plach
langhe ende liet sijn gebede
ende hem quam inden slaep mede
een onreine quaet gedochte
dies hi verdriven niet en mochte
doch viel hi somwile in gebede
ende alse hi eten soude mede
vant hi up sine tafle dbroot
alst hem god sendde tsire noot
hi at nochtan en beterde hi niet
van dat hem sine herte riet
ende hine verstont niet dat dat clene
emmer wart so meer onrene
ten lesten so quam hem ane mede
een swaer brant der onsuverhede
dies hi niet en conste vergeten
naer sine gebede ginc hi eten
ende vant sijn broot een deel besmet
hem wonderets nochtan hi et
van dat hem god sende daer
binnen derden daghe daer naer
wart hi drievoudechlike becort
want in sine herte lach ene mort
van eenen wive die ghedane
ende dochte dat soe hem taste ane
ende soe onder hem oec laghe
doch ginc hi ten naesten dage
alse hi plach te sinen getide
maer sine ogen liepen wide
ende sijn zin wandelde so wale
doch ginc hi te sinen male
onrene broot ende droge hi vant
ende becnaget omtrent den cant
hi verzuchte ende viel in weene
maer die tranen waren so clene
dat si gheblusschen niet en conden
den brant dien hi drouch van zonden
doch at hi al en ginct niet wel in
so dattem in sinen zin
tgepeins so wee heeft gedaen
dat hi snachts es upgestaen
ende so dor die wostine vort
henen daer bi teere port
so dat hi daer bi versach
moenken cellen alst was dach
aldaer hevet hi hem gerust
ende at met want hem des lust
doe baden hem die broedere daer
alse eenen man van zinne claer
ende wijs van vroeden rade
dat hi hem een sermoen dade
ende vrageden bi wat dinghe
men den viant best ontginghe
ende hoemen best verdriven mochte
quade onreine dorpre ghedochte
dies maecti hem een sermoen
hoemen dat soude doen
ende alse dies sermoens was een ende
gheviel dat hi hem selven kende
ende hi te sinen zinnen keert
ende seide die eenen anderen leert
ende hem selven dan bedrieget
dats een die dorperlike lieghet
twi en doe ic niet als een wijs man
ende doe dies ic enen anderen jan
dus hevet hi an hem selven genomen
dat hi swaerlike es ondercomen
ende nam orlof alse hi eerst mochte
ende keerde tsiere haghedochte
ende viel te hant in sijn gebede
ende sprac met groter omoedichede
god here hadstut mi niet genomen
ic ware nu ter hellen comen
int hol meslaet hi hem sware
ende lach altoes in eene hare
ende weende in groter ellende
tote dattem god den ingel sende
die hem seide hout dinen vrede
god hevet ontfaen dine gebede
ende hevet di al vergheven
nu wachte vort wel dijn leven
ende du di selven oec vermaens
dattu di nemmermeer verwaens
dit sijn die sproken entie vite
van sente janne anacorite
nu hort van sente martine vort
die te tours leget in de port
sine vite bescrivet aldus
severus sulpicius
martijn also alse wijt horen
was van pannonien geboren
dat hongerie heet in onse tale
ghevoet was hi in ytale
tote pavien in die stede
van ridderen uut geboren mede
al was hi van heidinen maghen
wapene haddi gedraghen
onder den jongen constantijn
daer naer onder den neve sijn
den vernoyerden juliaen
maer sijns ondanx sonder waen
want van kinde was hem god hout
want doe hi x jaer was out
jeghen moeder ende vader wille
sloep hi henen harde stille
ende eeschte dat doepsel daer
ja doe hi hadde xii jaer
wildi hermiten leven leden
ende hine waers niet afgesceden
maer dat hi was te cranc van jaren
nochtan was sijn gedochte twaren
omme cloestre oft omme kerken
dus began hi jonc dit werken
dat hi daer naer alse hijt vermochte
in groten heilegen wille vulbrochte
hier naer quam een gebot ginder
datter ouder lieder kinder
ridders ordine souden ontfaen
die vader wroegede martine saen
want hi sinen heilegen wille benijt
daer wart hi ter selver tijt
ghebonden ende ghespannen saen
ende moeste ridderscap ontfaen
alse hi xv jaer hadde recht
doch wildi mettem maer enen knecht
nochtan diendi sinen garsoen
ende vagede ende trac af sine scoen
ende diendem dicken daer si quamen
ende aten menechwaerf te samen
ende al en was hi kerstijn niet
nochtan up dat aerme diet
haddi ontfaermenesse menechfoude
hine behilt niet van sinen zoude
dan den dagelijcschen cost
daer hi sinen noot bi verlost
eens so es hi comen ghereden
in die porte vander steden
tote amiens in winter tide
gheen ghelt haddi an sine zide
ende els nemmeer te ghere tijt
dan sijn ridderlijc abijt
ende sijn aernasch dattem quam mede
daer gemoete hi vordie stede
eenen aermen naecten die sere bat
datmen dor gode hem gave wat
niemene en gaf daer den aermen
martijn dien begans ontfaermen
dat swert nam hi ende dede nemmee
ende sneet den mantel mids ontwee
deene heelt heefti wech gegeven
ende dander heelt es hem bleven
nachts alse hi in slape lach
onsen here jhesum hi sach
dat cleet hebben angedaen
dat die aerme hadde ontfaen
ende hordem seggen dit wordekijn
die ongedoepte martijn
hevet mi met sinen clede gedect
te sinen xviii jaren hi trect
ten doepsele ende wart kerstijn man
doe quam mare saen daer an
juliane dat in gallen
die baerberiene waren gevallen
ende juliaen wildse verstriden
ende gaf doe ten selven tiden
sinen ridderscepe scat
om te troestene te bat
maer martijn sonder waen
en wilde nemmeer tsout ontfaen
hi seide hi ware ridder ons heren
hine wilde nemmeer hem an vechten keren
doe antworde juliaen
hi wilde van vare achtergaen
martijn sprac sonder sorge ghene
ghewapijnt metten cruce alleene
sonder scilt ende sonder swert
willic doreriden onververt
alle die vianden sonder waen
doe wart martijn daer gevaen
des anders dages te doene dat
dat hi hem aldus vermat
des naests dages sochten vrede
die viande daer ter stede
ende dit dede al onse here
dor martijns sijns ridders ere
dat niemen te diere tijt
bloet soude stuerten inden strijt
dus es hi ridderscaps afgestaen
ende es tote poytiers gegaen
tote sente ylarise tier tijt
diene wijede acolijt
in sinen slaep hiet hem onse here
dat hi te sinen lande kere
danen dat hi was geboren
martijn deet ende seide te voren
dat hi soude in desen ganc
pine gedogen groot ende stranc
al dit gesciede alse hijt vorsprac
want doe hi dor tgeberchte trac
es hi onder rovers comen
daer hem tlijf es na genomen
hem worden sine hande gebonden
achter hem ende gevaen tien stonden
ende si vrageden hem oft hi ware
doe in eenegen groten vare
neen ic entrouwen antworde hie
ic en was so seker nie
want dontfaermecheit van gode
es emmer mede ende voerbode
mettem die pine hebben inden moede
die ghene diene hadde in de hoede
horden spreken ende leerde
so verre dat hi hem bekeerde
ende hevet martine laten gaen
ende leedene te weghe weder saen
sidert heeftmen dat vernomen
dat hi ten goeden levene es comen
doe quam hem die viant ane
rechts in eens menscen gedane
ende seide dattem in allen weghen
die duvel soude wesen jegen
martijn sprac wat soes gesciet
god helpe mi in ontsie di niet
dus heeft die viant orlof genomen
martijn es te lande comen
ende hevet sire moeder bekeert
maer sijn vader bleef ongeleert
ende es heidijn bleven doot
menege pine zwaer ende groot
daden hem die arriane
want hise pijnde te wederstane
si gingen hem sere an met slane
so dat hi quam te meilane
daer hebbene die arriane verdreven
ende hi heeft sinen wech geheven
met eenen pape altehant
ende voer liggende in een eylant
buten alder liede lude
daer at hi wortelen ende crude
so dat hi ebruen at
ende es gevenijnt cruut dat
maer alse hem tvenijn te wee dede
verwan hijt al met siere bede
binnen desen tiden dus eist bescreven
was ylaris slands verdreven
om die ongelovege arriane
die hi pijnde te wederstane
ende martijn die heeft vernomen
dat hi sal te lande comen
ende es hem comen te gemoete
ende ontfinckene met scoenre groete
ende es te poytiers gevaren
niet verre buten der stat te waren
hevet hi ene abdie berect
daer hi ii dode heeft gewect
deen dat es een heidijn man
dien hi wisen ende leren began
die kerstine wet want hi woude
dat hi kerstijn werden soude
so dat hi viel in eenen rede
ende martijn was daer niet ter stede
doe die heidijn bleef doot
martijn dreef rouwe groot
teersten dat hi weder quam
ende hi die niemare vernam
upten doden viel hi daer
ende wenede ende dreef mesbaer
so vele riep hi ende bat
dat hi upstont daer ter stat
ende was oec gedoept daer
ende levede sint menech jaer
alsemen vragede omme sijn versceet
seidi dat hi was geleet
daer die wise rechtre zat
ende ghewiset daer ter stat
inden swaren parlemente
dat hi voere ten tormente
doe quamen ii ingele die seiden dare
dat hi de selve mensce ware
daer sente martijn voren bade
doe hiet die rechter datmen dade
mij wederkeren in mijn vat
want daer martijn voren bat
dus wardic met beden groot
verwecket na mine doot
niet lange daer na geviel mede
dat martijn leet teere stede
doe hordi tfolc in mesbare
ende hi vragede wat daer ware
ende men seidem dat eens edels mans knecht
hem selven hadde verhangen echt
martijn ginc up dien dach
int cellekijn daer die dode lach
ende hiet alt volc buten wesen
upten doden lach hi na desen
eene stonde ende dede
dat hi genas bi siere bede
ende hilt martijns rechter hant
ende martijn diene selve prant
leeddene voert van daer hi lach
daer die meneghe toe gesach
niet langhe hier na wart hi gebeden
te tours te wesene inder steden
bisscop dese selve martijn
maer dat en mochte niet lichte sijn
want met genen clenen dinghen
mochtmenne van sinen cloester bringen
so dat een portre was te tours
die an martine bat succoers
ende viensde dat sinen wive mesquame
ende bat hem dat hi daer quame
ende viel oec up sine knien
eer hem dat mochte gescien
dat hi mettem danen ginc
nu was also begaet die dinc
dat liede waren weder ende vort
tusscen daer ende tours der port
die hem emmer anquamen mede
tote dat sine hadden inde stede
alsene alt volc dus coes geheel
waren clerken ende bisscoppe een deel
die seiden het ware onscone
eenen ongeachten persone
datmenne teenen bisscop name
die int anscijn es onbequame
entie oncuusch van clederen ware
ende ru met verwerreden hare
maer tfolc en keerder hem niet an
want die lachtren waenden den man
si prijsdene in groten goede
alse den minre der aermoede
dus wart hi bisscop gecoren
sulc alse hi hadde gesijn te voren
doe bleef hi in alre goede
vul van groten aermoede
ende van onwerden abite
hine scout altoes niet quite
der moenke leven ende hare zede
ende hilt dorwel die bisscopstede
een stic lach hi inder cellen
biden monstre maer dat quellen
vanden lieden brac sinen vrede
doe dedi maken buten der stede
eenen cloestre ii milen bi
daert eenlijc was ende vri
ende altoes toeginc maer een pat
daer hi in ene celle zat
daer volgeden hem met jongers lxxx
in gode goet ende crachtech
diere in berghen holen maecten
daer si baden in ende waecten
al dat si hadden was gemeene
wijns en plachmer groet no clene
die ziecheit en ginge hem te naer
vele drougher kemels haer
sachte abijt moestmen daer vlien
sint warter menech bisscop van dien
want elke kerke die was vro
mocht hem ghescien also
dat si van martijns cloester binnen
bisscop of priester mochten gewinnen
niet verre te tours vander stede
ende niet verre vanden cloester mede
was een monster daer die gemene
gheloep hadden groot ende cleene
want also was daer de mare
dat daer laghe een maertelare
oec so stonter in een outaer
die de bisscop aldaer
gheset hadde in ouden tiden
maer martijn en liet also niet liden
want hine gelovede niet lichte das
des hi seker niet en was
toter steden voer hi saen
ende ginc upten grave staen
ende bat gode dor sine genade
dat hi hem verstaen dade
wie dat ware dat laghe daer
ter luchter ziden sach hi hem naer
een wonder van wilder gedane
alse een gheest te scouwene ane
doe hiet hi hem seggen dare
hoe hi hiete ende wies hi wert ware
dander antwordem daer hi staet
sinen name ende sine mesdaet
ende seide hi hadde rovere gewesen
ende verslegen daer bi desen
ende tfolc bedroghen ware sere
die hem daden eeneghe ere
want hine hadde groet no clene
metten maertelaren ghemene
want si waren inder vrouden
ende hi indie helle behouden
die daer waren horden dien
maer niemen en mochten gesien
doe seide martijn openbare
dat dat volc bedrogen ware
ende dede ontmaken den outaer
ende scuerde die peligrimage daer
hier naer gheviel hem dat hi ginc
up enen dach omme sine dinc
dat hi hadde onder hande
dat heidine diet vandien lande
quam hem te gemoete teere scare
ende brochten enen doden dare
alse martijn dat volc verheeste
waendi dat si eene feeste
van afgoden hadden begaen
een cruce maectire voren saen
ende hietse staen vander gods cracht
niemen van hem en hadde macht
dat hi vorder hadde gegaen
ghenen doden lieten si staen
ende elc wonderde wattem mesquam
maer teerst dat martijn vernam
dat si daer eens doden plaghen
liet hise gaen ende wech draghen
dus stonden si stille ende ghingen
alse hem martijn wilde gehingen
eens soudi in eene stede
eenen ouden tempel vellen mede
alse hi dede doe nam hi ghoem
dat daer stont een pijnboem
dien hi wilde ter neder houwen
alse tgeent die heidine scouwen
sone wilden sijs gehingen niet
al eist vanden temple gesciet
want hare gelove laghere an
doe seide die heileghe man
dat ghene macht en leget ant hout
maer an gode leget al gewout
die boem moeste gevellet wesen
want biden duvel was hi belesen
doe seider een stout een fel
ghetrouwestu dinen god so wel
wi sullen den boem vellen saen
ende alse hi valt du sultene ontfaen
ende eist dat dijn god metti es
du blives al ongescadet des
hi seide dat hijt gerne dade
die heidine achten clene der scade
van haren bome want si te hant
doden wanen haren viant
te hant bonden si den man
ter stat daer die boem nygen began
ende si gingen vroilike houwen
die moenken die tgene anescouwen
worden valu ende bleec
maer martijn was die niene weec
ende alse die boem was verre genegen
slouch hi dat cruce ons heren jegen
ende ghelijc alst een wint ware
wart die boem gehuert van dare
ende aves gesteken over weder
dat die dorpers na vielen neder
die ane dander zide stonden
some ontlopen oec niet en conden
den heidinen wonderts maer sere vro
warens alle die moenken doe
ende loveden onsen here dan
cume was eenech heidijn man
die tgene sach hem en warts te bet
ende ontfinc ons heren wet
ende daer martijn velde mamerien
dedi emmer gods huse wijen
eens soudi in eene stede
eens afgods huus vellen mede
ende alse gheweldich wart de brant
stac die wint dat vier te hant
up een huus dat stont daer an
alst martijn sach die heilege man
es hi upt huus geclommen sciere
ende warp hem selven jegen den viere
dat het en scaedde meer een twint
maer het keerde hem jegen den wint
ende en scaedde nieweren niet
sonder daer hem martijn hiet
oec was daer teere ander stede
een sere rike tempel mede
dat die heidine hadden wert
martijn dien te velne begert
dat werden hem die heidine roten
ende hebbene fellike verstoten
doe voer hi ter stat daer bi
ende drie daghen so lach hi
in asschen ende in sine hare
vastende ende bat gode dare
dat hi met menscelikere cracht
dat te voldoene heeft gene macht
dat god selve dat wille vellen
doe quamen daer ii gesellen
twee inglen die hem helpen wilden
met tween speren met ii schilden
die seiden god hadse daer ghesent
dat si dat dorpre covent
verjagen souden ende verdriven
ende in martijns hulpe bliven
martijn keerde weder doe
aldaer die heidine saghen toe
trac hi den tempel al ter neder
ende vellede voert ende weder
die vermalendijede outare
entie afgoden al openbare
die wreef hi rechts al te mulle
hen conden geweren niet die dulle
wel naer si alle die saghen toe
ontfingen kerstijndoem al doe
teere andere steden soudi oec vellen
eenen tempel maer die gesellen
ende der dorpers een groot here
stonden daer voren ter were
entie coenste van hem allen
quam metten swerde them gevallen
martijn warp den mantel hene
ende boot den bloten hals omme tgene
ende alse die heidijn den slach uphief
waest hem leet ofte lief
hi viel ter erden achterwaert
utermaten sere vervaert
ende heeftem genade gebeden
martijn vergaeft hem tier steden
echt een ander daer hi brac
eenen afgod naer hem stac
met eenen knive maer altoes
ne wisti waer hine verloes
oec was hi machtich in desen
een evel saen te genesen
dat oint man selden te hem quam
die sine ghesonde niet en nam
oec gesciede alsict vernam
dat hi in eens mans huus quam
alse hi uptie zulle es comen
bleef hi staende ende heeft vernomen
alse hi seide eenen viant
einselike aldaer te hant
hi hiet hem dat hi danen sciede
eenen vander meiseniede
daer binnen so es hi gevaren
doe began hi sere mesbaren
ende scoren alle te samen
die hem te gemoete quamen
thuus wart altemale in roere
ende ghinder wart vremde voere
dat volc vlo al ghemeene
maer martijn gemoetene allene
ende hiet hem dat hi soude staen
doe ginc hi metten tanden slaen
ende gaepte oft hi biten soude
martijn stac hem also houde
sinen vinghere inden monde
ende seide oft hi biten conde
ende god des orlof gave
dat hi den vingre al bete ave
maer die vinger was in diere gebare
oft een gloyende yser ware
ende en dorste wats ghesciet
an sinen vingher comen niet
ende alse martijn den viant
met pinen ende met tormente bant
dat hi sceden moeste van dien
ne wisti waer henen vlien
want hi hem den mont verboot
beneden dat hi utescoot
alst betaemde tsinen doene
met eenen onreinen menisoene
te parijs quam hi mede
toter porten vander stede
met vele volx indie stat
een mallade ghinder sat
die einselijc was te scouwene an
martijn custe dien man
ende seindene oec mede
dat hi ghenas daer ter stede
ja in die vasen van sinen clede
ghenas menech van groten lede
dat haer oec van siere hare
ghenas menegen harentare
oec was een die hiet paulijn
die hadde verloren die ogen sijn
met eere perlen die hi genas
martijn doe hijs gebeden was
oec gheviel daer ene dinc
daer martijn up enen solre ginc
met eere leedere ende viel neder
bi al ghenen trappen weder
ende hadde menege zware wonde
eer hi die erde ghetaken conde
aldaer droegene sine gesellen
also gewont te siere cellen
sine pine was groot ende zwaer
snachts so quam die ingel daer
die hem streecte sine wonden
ende settedse weder die hem mestonden
alle die ghequetste lede
des maergens haddi der smerten vrede
dat elken mensche dochte das
dat hi niet gequetst en was
het gheviel up eenen dach
dat martijn tsire cellen lach
quam die viant om sinen toren
ende brochte eens ossen horen
in sine rechtre hant bebloet
ende riep alse een die es verwoet
ende sine bliscap gedecken en conde
van siere vuulre quader zonde
ende riep waer es dine macht groet
ic hebbe enen vanden dinen doot
martijn die hiet dat quamen
alle sine moenken te samen
ende seidem des duvels tellen
ende hiet datmen besochte de cellen
ende offere iemene ware messciet
sinen moenken en werreden niet
maer een huusman was int wout
die ghehuurt was te haelne hout
anders gebrake hem geen man
so gaet sprac hi daer jegen dan
niet verre gingen si tien stonden
ende hebben ghenen huusman vonden
liggende up sine doot
hi teldem sijn mesfal groot
dattene die osse onsachte
hadde gesteken in sijn gemachte
ende mettien dedi sinen ende
anders en mochte die viant scende
sente martine doen aldaer
noch hem terden oec bet naer
die duvel ginc dicke visieren
in harde meneger manieren
hoe hi ghehonen mochte den man
ende dede menege gedane oec an
dat men wel bekennen mochte
maer dat was dat niet en dochte
wantene martijn doden dede
metten cruce ende metter bede
sine moenken seiden dat si horden
den duvel orlogen met worden
martine met groten gewelde
twi hi in sinen cloestre helde
selken broeder ende daer geset
die hare kerstijnlike wet
naden doepsele te menegen stonden
verbuert hadden met quaden zonden
ende alsi danne wilden afstaen
dat hise te moenken wilde ontfaen
ende brochten openbare vort
hare zonden ende hare mort
martijn antworde te hant
stoutelike den viant
die doude zonden wilde begeven
ende leeden een beter leven
sijns salmen hebben ontfarmechede
ende ontbindene daer toe mede
wantene god selve ontfaet
alse hi sine zonden laet
neen sprac die viant dans niet
dien dorper zonden sijn gesciet
ende naden doepsele valt in mesdaden
god en doet hem ghene ghenaden
du lieghes antworde martijn weder
du selve die viels hier neder
ongevallege wildstu laten
dat volc bedrieghen die liede haten
ende daets van dinen zonden claghe
voerden coomst vanden doemesdage
die saen coemt verwaten ries
ic troeste mi an gode dies
dat di god ontfinge mede
in sine grote ontfaermechede
eens quam in sire chellen
die viant selve vander hellen
met groter claerheit ombevaen
diere clederen angedaen
up sijn hovet eene crone
van goude ende van gesteente scone
int anscijn sere blide mede
ende martijn lach in sine gebede
ende sach up hem mettien
ende hem verdonkerde dat sien
so grote claerheit quam hem jegen
beede langhe si stille zwegen
die duvel sprac eerst ten beginne
martijn merc ende bekinne
wien dattu hier anesies
ic bem cristus ghelove dies
alsic hier neder wilde varen
wildic mi di eerstwaerf verbaren
martijn zweech omme dit doen
ende mercte sine vergoude scoen
ende sine chierheit groot ende claer
ende hine antworde niet een haer
anderwaerf sprac sathanas
martijn sprec wat twifelstu das
te gelovene dattu sies
ic bem cristus gelove dies
die heileghe gheest dede bekinnen
te hant martine van binnen
dat die duvel was niet god
ende hi antworde den zot
ende sprac aldus ongehoent
niet gepuerpert no ghecroent
sone hevet cristus beheten
dat hi sal hier neder beeten
ic en ziene in de selve gedane
dat hi ontfinc die doot ane
ende des crucen tekijn vor hem bringen
in gelove niet die dinghen
ende met dien worde voer hi dane
alse een mist te siene ane
entie vule quade felle
ende liet vul stancs sine celle
so dat men weten mochte clare
dat die quade viant ware
dit plach martijn de liede
te rekene wat hem gesciede
al waest dat hijt node vulbrochte
dat iemen in roem merken mochte
maer omme die simple te waerscuwene
ende omden viant te verduwene
so brachti dese aventure vort
eens haddene die viant becort
also alst hier achter staet
martine quam in sinen raet
dat hi wilde henen varen
sijn bisscopdoem sien ende bewaren
ende quam teere stat gevaren
teenen bisscopdoeme te waren
dat onder tours was ente clerke
hadden gemaect bider kerke
ene stede daer hi herbergen soude
ende om dat uutnemende coude
so hadder vier in gewesen
maer het was gevaget van desen
ende maecten hem een bedde van stro
vele te samen ende waren vro
ende vergaten den heten haert
martijn ginc te rusten waert
maer hem mesquam ende dochte
dat sijn bedde was so sochte
want met eere hare ande erde
plach hi te liggene dor sine oude
doe warp hi henen al dat stro
alse die der weelden was onvro
so dat som tstro van desen
quam daer tfier hadde gewesen
hi lach selve up de erde bloet
maer sine moetheit groot
die dede hem daer rusten sachte
maer alst quam ter middernachte
wart daer vanden heeten stene
dat stro ontsteken groet ende clene
ende martijn die in slape was
die en wiste een twint niet das
ende wart in wake al onversien
mids inden viere doe mettien
die viant die gerne besochte
hoe dat hine belopen mochte
dedene so verhaesten mede
dat hi te spade viel int gebede
maer hi wilde de dore ontsluten
alse die gerne ware daer buten
doch hevet hem de haest benomen
dat hi niet uut mochte comen
entie brant quam hem so naer
dattem verbernde cleet ende haer
so dat hi quam in sinen zinne
ende hi warts int herte in inne
dat hi bet viele int gebede
dan hi vloe teeneger stede
doe nam hi den scilt des geloven
ende viel inden brant van boven
ende settet al in onsen here
die brant sette hem ten kere
die vlamme wart cout te hant
ende hi lach mids inden brant
in sine bedinghen sonder vaer
sine moenken waren daer
buten ende horden dat vier craken
met crachte si die dore braken
ende hebben martine uutgetrect
up ander dinc en hebben si gemect
dan si waenden altehant
dat hi verbornen ware inden brant
hi seide dattene die viant
noint also onbewest en vant
want hine noit vinden mochte
dat hi de vlucht ie versochte
sonder nu al eenlike mede
int gelove ende int gebede
ende alse langhe als hi met vluchte
dat vier scuwede ende vruchte
also lange ghevoeldi das
dattem tfier sere fel was
maer teerst dat hi ter beden vel
so gelovede hi mede wel
dat hi mids stont inden viere
ghelijc indes daus maniere
dus wart martijn geproevet daer
ende goet vonden inden vaer
hier laten wi van siere vite
niet dat hier mede al es quite
maer cortelike hier naer
sal mer af horen meer ende waer
ende hoe hi sijn leven ende
sonder zonde ende sonder scende
in desen tijt in deser wile
vinden wi lesende van morile
die van meilane was geboren
ende bisscop tangiers vercoren
dese was martine worden cont
tien tiden ende ter selver stont
dat hi moene was te meilane
maer doe verdrevene die arriane
doe bleef morijl indie port
metten goeden sente ambrosiuse vort
diene ter clergien wijede
ende crune gaf ende benedijede
daer naer rumedi met allen
italen ende quam in gallen
ende quam te tours inde stat
daerne dwanc ende sere bat
sente martijn hine consts ontgaen
ende dedene priesterscap ontfaen
daer naer es hi tangiers comen
ende hevet daer bi vernomen
enen tempel al vul afgode
die goede man hi horet node
dat die viant die lieden scende
hi maectem ghinder gehende
hi sach dattem gebrac de macht
tgeent te brekene met sire cracht
ende bat gode dat hi met allen
die mamerie dade vallen
doe quam een vier van boven neder
dat al verbrande hoge ende neder
tempel afgoden also wel
so dat al ter neder vel
alse te sticken was theydine gewerke
maecti ginder eene kerke
ende deedse sente martine wijen
daer diendi gode ende sente marien
xii jaer ter selver stede
in vastene ende in gebede mede
herden waren daer inder wachte
ende gheviel den enen bi nachte
dattene venijnde een serpent
gheent venijn liep ommetrent
in sine aderen entie knecht
begonste al te swelne echt
so datter hope clene no groot
an en was dan die doot
doe drougen si over een tier wile
dat sine best droughen morile
met goeden wille si dit daden
ende baden hem genaden
morijl seinde daer den knecht
ende daertoe in sijn wondekijn echt
maecti een cruce van sinen spuwe
daer gesciede miracle nuwe
want dat venijn al uteran
weder uter wonden dan
entie knecht es ghenesen
ende keerde te woude met desen
niet verre van siere stede
daer hi woende ende dit wonder dede
was een berch daer tien stonden
hare afgoden harde vele up stonden
daer waert wildi henen quellen
entie afgoden algader vellen
van verren so riepen dan
ghene duvele ten goeden man
morijl wat heefture ons mede
dattu ons soucs al hier ter stede
wine conen weten te waren
waer wi in dit lant ontfaren
doe seinde hi te hant die stat
sine conden niet gedogen dat
sine zongen haren droeven zanc
ende vloen ende lieten groten stanc
te hant so heefti geboden
die beelden vanden afgoden
datmense te samen droughe sciere
ende mense verberne in enen viere
oec dedi ter selver stat
eenen cloester maken na dat
eens souden coemanne liden
daer hi woende in ghenen tiden
ende voerden mettem enen man
dien si vercopen wilden dan
die ghene ontspranc hem ende riep
wapene ende in die kerke hi liep
ende viel up morijls voete
ende bat hem dat hi bidden moete
dat hi quite moete gaen
want hi dieflike was gevaen
in sijn lant ende so belopen
ende nu voerdemen omme vercopen
nu es die priester uutgegaen
ende bat ghenen here saen
datmenne hem vercopen soude
want hine so verlossen woude
die here en wilde des niet doen
ende hiet uuttrecken den garsoen
die knapen en dorstens laten niet
sine daden dat haer here hiet
entie gevangene riep sere
ontfaerme u mijns priester here
morijl viel up sine knien
ende bat onsen here mettien
dat hi sine genaden groot
hem sende toe te derre noot
doe wart te hant uptie stede
die here bevaen met enen rede
die so swaer was ende so groot
dat hi cortelike bleef doot
selc vanden knapen hem vervaerden
ende waenden sinken inder aerden
ende baden morile dor sine houde
dat hi haers ontfaermen soude
ende dat hi vor den doden bade
dattem god dade ghenade
morijl wart tongemake
ende ontsach hem dat de sake
wesen mochte vanden riese
van live ende van ziele verliese
ende weende sere ende versuchte
ende bat gode dien hi duchte
dat hi den man gave sijn leven
noch hine heeft niet upgeheven
sinen lachame vander erde
eer anden doden lijf verbaerde
ende eer hi hadde bejaget met vlite
ghenen gevangene mede quite
die coemanne van haren zonden
gaven hem mede tien selven stonden
grote ghiften omme sine stede
oec te verchierne mede
hi ontfinct ende gaeft der kerken
enten aermen in goeden gewerken
een scip geladen voer in de lore
ende soude liden daer vore
daer woende die heilege morile
een storm quam ter selver wile
dat dat scip ontroedert waert
entie scipmanne sere vervaert
dreven tusscen wint ende waghe
groot was dat roepen entie clage
ende menscen hulpe en dooch hem niet
alse dat scipvolc dat siet
riepen si an morile genaden
bidt gode voer onse mesdaden
want du daets den doden upstaen
morijl liep ten oevere saen
ende seinde wint ende waghe
datse vallen soude die vlaghe
beede wint ende waghe vel
ende dat scip quam alse wel
behouden al toten lande
entie sciplieden custen sine hande
dese goede man hi plach
te visenteerne nacht ende dach
sieke of kerken in sinen tiden
eenen ezel plach hi riden
want hi qualike gaen mochte
een dief was die hem bedochte
dat hi hem dien ezel stal
maer die duvel ghalt hem al
want hi retene den nacht aldure
smorgens stont hi vor morijls dure
entie ezel bi hem mede
daer lijede hi siere dorperhede
doe begrepene die viant mettien
ende wildene danen doen vlien
omme dat hi niet en soude genesen
maer morijl hevet in desen
den viant verjaget uten man
ende vergaf hem mede nochtan
wantene die noot stelen dede
gaf hi hem aldaer ter stede
drie ghuldine besante daer
ende hietene gode bevolen daer naer
alse die mare ginc harentare
van morile hoe heilech hi ware
staerf die bisscop van angiers
hi die niene hadde fiers
in siere herten dat was martijn
die hiet ghinder bisscop sijn
morile want hi hads de macht
eermen daertoe brochte het dede cracht
maer teersten dat hi quam ter kerken
met martine ende met andren clerken
beette neder dies gelovet
eene witte duve up sijn hovet
vele waerre diet sagen an
daer wijedene die heilege man
van tours martijn ter selver wile
bisscop van angiers morile
alse hi dus bisscop was gecoren
was hi goet ende heilech te voren
hij pijndem in dogeden te tierne
ende sijn volc te bestierne
ende god gaf hem gratie so groot
dat hi was apostels genoot
want hi den viant dede vergeten
wien so hi hadde beseten
entie zieke ghenas hi mede
al gheellike met sire bede
entie blende sonderlinghe
ghenas hi metter seininghe
eens seidi messe ende sine clerke
doe quamer een wijf inde kerke
ende brochte een ziec kint want soe woude
dat hijt kerstijn doen soude
want soe tkint ontfangen mede
hadde bi des goets mans bede
want soe in wel langer stonde
van haren man geen hebben conde
die vrouwe bat hem dat hijt dope
dat kint eert die doot belope
die bisscop dede den dienst so lange
dat tkint staerf bi sevels bedwange
alse morijl dit hevet verstaen
ende hi messe hadde gedaen
teech hijt siere traecheit groot
dat dat kint was heidijn doot
om te beterne die roukeloeshede
so ontstal hi uter stede
ende voer uut sinen bisscopdoeme
die slotelen vanden heilechdoeme
vergat hi ane hem wat saels mee
ende es comen toter zee
ende so te scepe ende vaert te hant
danen in een onbekennet lant
alse hi verre quam vanden lande
versach hi ane hem ende becande
den slotel vander sacristien
dit wildi al den viant tijen
ende alse hise wel waent besien
vielen si indie zee mettien
met tranen so sprac hi dit wort
in kere nemmermeer te mire port
eer mi die dinc moghe gescien
dat ic mine slotele moghe sien
alse hi quam in vremden lande
daerne niemen in en kande
dede hi sine bisscops cledere of
ende quam gaende in eens rijcs mans hof
ende verhuurdem vort an
aldaer te sine hofman
ende god gaf hem gratie mede
dat hi wel diende daer ter stede
dies was hi metten goeden man waert
goet stic was hi in dese vaert
hier binnen quam tangiers in de port
van gode gesent een vreselijc wort
ende seit dat men den bisscop hale
oftie stat verdervet altemale
die heren metten edelinghen
ghemeenlike teenen rade ginghen
wien menre omme senden mochte
so dat men hem vieren sochte
datmen loet die bedervechede
die sochtene in meneger stede
europen omme wel na met allen
ten vijften jare keerden si in gallen
ende dorgingen bertaengen dat clene
daer worden si vro alle gemeene
want si in enen steen vonden
bescreven ten selven stonden
datter morijl te scepe ginc
vro waren si deser dinc
ende sijn te scepe waert gegaen
over die zee zeilden si saen
daerse god wilde bestieren
indie zee voeren si inder manieren
ende gheviel dat een visch groot
uter zee in haer scip scoot
dies dancten si gode saen
teerst si den visch hebben ondaen
vonden si die slotele met allen
die den bisscop waren ontfallen
si kendense ende worden in vare
dat haer here verdronken ware
doch lieten si gode die dinc bestieren
ende voeren onder hem vieren
so verre dat si ten hove quamen
daer si haren here vernamen
want si horden te diere wile
bi namen noemen morile
dat hi quame ende wermoes brochte
sulc alse sijn here eten mochte
mettien si alle up hem sien
ende verkendene mettien
ghevallen sijn si hem te voeten
ende baden hem in haerre groeten
dat hi tangiers comen woude
en dadijs niet de stede soude
verderven sekerlike sonder waen
een stic wildire jegen staen
ende seide hi swoer bi onsen here
dat hi nemmermeer en kere
ic en hebbe die slotle te voren
der kerken die ic hebbe verloren
si togendse hem ten selven stonden
ende seiden hoe sise hadden vonden
die mare liep verre ende sere
ende alst quam vorden here
ende diene hilden over hofman
si neghen hem nu vorwaert an
alse eenen bisscop dies werdich was
men gaf hem gichten ende genoech das
dies hi mochte hebben noot
al quam hi aerm ende bloot
si willen dat hi rike kere
te sinen lande met groter ere
dus moeste morijl te lande varen
snachts sach hi enen ingel twaren
diene te lande hiet keren mede
ende seide dat hi dor sine bede
sijn volc al hevet berecht
ende hi hem levende noch den knecht
gheven soude dor wies doot
dat hi uten lande scoot
ende daer hi omme es verseert
dus es hi te lande gekeert
daermen hem grote ere dede
alse hi tangiers quam in de stede
es hi gegaen tes kints grave
ende hiet die erde werpen ave
ende ginc onsen here vermanen
nerenstelike met heten tranen
ende alse hi upstont vander bede
so stont up die dode mede
ende dopet te hant dat was sijn raet
ende hiet indie vonte reinaet
dien brachti up teenen man
ende leider grote leringe an
ende wart na sine doot oec mede
bisscop tangiers indie stede
desen morile oec ghevel
dat een man was so fel
die des daghes brac die viere
jegen trecht in quader maniere
dat hi ginc houwen met ere bile
daer verheelde ter selver wile
bile ende hant te samen bede
ghetorment met groten lede
doe riep hi ane hem genaden
van sinen groten mesdaden
ende hi genas aldaer ter stede
bi des heilechs bisscops bede
oec gheviel desen morile
dat hi quam up eene wile
ende wilde verre over zee varen
entie scepe ende sciplieden die waren
allegader over dander zide
over die riviere wide
quamen die scepe dor sine bede
sonder mans hulpe mede
ende hi voer over entie sine
sonder enech mannes pine
ende alse doe quamen na dat
die verliede om haren verscat
hiet hine hem geven want hine woude
dat iemen van hem beclagen soude
altoes plach dese heilege wise
te levene bi crancker spise
ende een lettel waters te drinken mede
indie vastene was sine zede
dat hi over den derden dach
droghe broot tetene plach
ende dat in davonstonde alleine
ende dan dranc hi laeuwe fonteine
sijn broed was gerstijn na sine zede
dat darsch hi ende moel oec mede
in vasten tijt quam hi selden uut
onder der lieder gheluut
maer binnen in ene celle getrect
in asschene ende in hare bedect
nochtan en was hi mager no vale
maer root ghelijc der rosen wale
alse hi bisscop wart te waren
was hi out van lx jaren
ende xxx jaer hevet hi berecht
den bisscopstoel tote angiers echt
doemen doot ten grave drouch
ghesciede daer wonders genouch
twee die te samene waren gedragen
ende noch noit met ogen sagen
teersten si quamen andie bare
sagen si wel ende clare
omme datmen sage wat hi vermochte
diemen daer ter erden brochte
oec was in theodosius tiden
daer ic liet dit werc af liden
arsenius in rome mare
die tote sinen xlsten jare
met keysers hadde ommegegaen
senatur ende ridders name ontfaen
daer naer heefti hem begeven
ende leedde eens moencs leven
lv jaer also wel
daer hem menech wonder ghevel
van hem lesen wi aldus
dat doe hem hilt arsenius
in die keyserlike zale
bat hi gode in sine tale
dat hi hem wijsde wech ende stede
daer ane lage sine zalichede
mettien hem eene stemme bediede
arsenius vlie ende scuwe die liede
so machtu behouden wesen
arsenius wart moene na desen
echt bat hi alse hi teersten bat
entie inghel seidem dat
arsenius ruste zwijch ende vlie
dit sijn pointen dese drie
daer ghene zonden uut en risen
dus vloe hi na derre wisen
in hermitage indie wostine
daer hi dogede menege pine
hi plach upten saterdach
alse hi die zonne dalen sach
dat hi hem ten oesten keerde
ende bat also alsem god leerde
die hande te hemele geheven
ende daer en was en geen begeven
no handen dalen no sitten neder
onthier entie zonne weder
in sine ogen sceen so claer
dattem dupsien wart te zwaer
alle nachten hoe soet gaet
waecti toter dageraet
ende alse hi moeste bi naturen
een deel inden slaep geduren
so sprac hi den slaep dus an
com quaet knecht com hare dan
doe looc hi die ogen ende zat
ende sliep een lettelkijn na dat
doe stont hi up te sinen bederven
arsenius sprac menechwerven
ons lieden dien de werelt smaect
ende daer in sijn oec wel geraect
ende conen al dat mer in vint
wine hebben niet een twint
maer dese moenke egyptiene
diet swaer leven plegen te pliene
hebben met anebedene bejaget
die wijsheit die boven draget
een broeder een simpel man
sprac dus arseniuse an
lieve vader in someger uren
stridic up der scrifturen
die ic leerde maer meer no min
ne nopense mi herte no zin
want ic en canse niet verstaen
waerwaert dat de redene gaen
arsenius die antworde te waren
merc up dese toveraren
die serpenten beghilen
sine verstaen te ghere wilen
dat si spreken ende lesen
maer die serpente sijn vroet van desen
si kennen die macht der worden saen
ende sijn hem onderdaen
aldus saelt met ons wesen
al en verstaen wi niet dat wi lesen
die vianden worden versaghet
mettien worden ende verjaghet
want die cracht vanden heilegen geest
die de wort vant jagetse meest
eene vrouwe up enen daghe
ontboot hem dat soene gerne sage
hi seide dat en mochte niet wesen
ende soe antworde te hant na desen
in gode so ghelovic al
dat ickene eer iet lanc sien sal
ter cellen quam soe tenen stonden
ende heeftene daer buten vonden
ende es te sinen voeten bleven
met onwerden heeft hise upgeheven
ende sach up hare ende sprac mettien
sich wiltu mijn anscijn sien
van scamen en dar soe niet
dat soe upten man gesiet
ende hi seide ennes di niet cont
dat die wive te meneger stont
vulmaecte liede hebben gevelt
laet di genoegen datmen di telt
die dinghe die nu gescien
soe sprac ic en wille di niet sien
maer bidt voer mi dies biddic sere
doe sprac hi gode onsen here
biddic dat tgepeins van di
van miere herten versteken si
in sinen ende lach hi in vare
ende men vragedem wat het ware
waerlike ic vervare mie
ende dese vaer quam mi van die
sidert dat ic moenc waert
die abt diene dus sach vervaert
ende diene te hemele varen sach
sprac aldus daer hi lach
salech bestu arsenius here
du bewenesti hier so sere
want die hem niet bewenen hier
sullen weenen int helsche vier
in theodosius skeysers tiden
die tkerstijnhede dede verbliden
so was sente heraclides
die groet wonder bestont des
beede te vervrescene ende te siene mede
in egypten in menege stede
in lybia ende in surie
in sycaia in mesopotanie
in calabren in principaet
der moenken enter hermiten staet
ende maecter af enen bouc van bloemen
dien ic tparadijs horde noemen
daer dese aventuren in staen
sonder boerden al bevaen
niet van truffen vanden grale
maer met waerheit geproevet wale
dus begint in derre wise
sijn bouc vanden paradise
heraclides die heilege de vrie
hi spreect ic quam talexandrie
int ander jaer dat god woude
dat theodosius die oude
die keysercrone hadde ontfaen
daer so hebbe ic vonden saen
ysidorius den priester te waren
vander ouder van lxx jaren
die geen vleesch at no linijn drouch
no selves broods at genouch
doch onste hem onse here das
dat hi vet van live was
dat hine hilt over vraet
die niet en kende sijn gelaet
dese plach aerme broeders tontfane
die achter lande plagen te gane
so omoedich was hi mede
dat hi den vianden vreese dede
daer si siere scaden worden geware
oec merctic eens openbare
aldaer hi over tafle zat
dat hi weende aldaer hi at
mi wonderets ende ic wilde weten
ende hi seide ic scame mi eten
want mi god hevet gegeven
beede ondersceet ende leven
ende ic scine werdich der spise
te nuttene vanden paradise
ende van diere genouchten versaden
die ons cristus heeft beraden
desen ysidorius hordic lijen
dat indie stat talexandrien
eene maget was ende diende enen here
dat hise minnede so sere
dat hi hare bat genouch
omme te doene sijn gevouch
maer sijn wille es achterbleven
nu heefse die here upgegheven
eenen bailliu die up dien dach
die kerstine te maertelien plach
die haer dede menegen torment
int ende liet hise al ongescent
doe dedi maken een coperijn vat
ende dede pec wallen in dat
ende seide ten eenen moetstu keren
smake dit of doe den wille dijns heren
neen sprac soe omme dit al mede
en verliesic niet mine suverhede
bi den hovede dijns heren manic dies
des keysers dien du sere ontsies
oftu mi wilt alhier verslaen
en werp mi niet al geel in saen
doet mi in sinken al in een
teerst mine voete ende dan mijn been
ende also upwaert let na let
dattu merken moges te bet
wat vaster zinne mi cristus gaf
daer du niet en wetes af
also was soe in gelate
ende bleef so vaste in karitate
dat soe en gedochte en gene hitte
sonder te roepene dat ocht ditte
tote dat hare tpec quam in de sterte
doe so endde hare die smerte
jonc wasic doe mi seide dus
dit wonder ysidorius
doe so badic hem na desen
dat hi mi leerde moenc wesen
doe leeddi mi in ene wostine
ende sette mi met eenen te sine
die hiet thoroteus tebaen
die lx jaer alsonder waen
ghelegen hadde in de hagedochte
ende beval dat hi mijns rochte
so hart dese van levene was
dat hi plach alle daghe das
alse die zonne dorehete sceen
stene te dragene over een
neven die zee ende telken jare
maecti eene chelle dare
teerst dat eenech moenc quame
diese hebben wilde dat hise name
die selve ghene maken en conde
ende alsic danne seggen begonde
vader du best out van jaren
twi verslaestu dus sonder sparen
dinen lachame hets groete mort
so hevet hi mi dan geantwort
hi doot mi ende ic dodene weder
hine plach niet te zittene neder
noch te streckene clene no groet
aerm crudekijn ende lettel broot
ende waters een bore wat
dit was dat hi dranc ende at
snachts leet hi den dach met pinen
ende sdaghes so vlacht hi linen
vanden bomen die hi vercochte
ende verterde dat mer omme brochte
dies plach hi sijn leven lanc
sliep hi dat was an sinen danc
ende alsic hem dan bat datte
dat hi laghe up ene matte
dat en constic niet ghetalen
eens hiet hi mi water halen
doe lach een serpent inden pit
ende ic keerde weder ydel omme dit
doe seidi mi dese sake
wat of hem die duvel make
serpent in allen pitte gemene
soudstu dan drancs derven allene
doe haeldic water ende brocht den man
ende hi seinet ende dranct dan
ende seide dat dat cruce bewacht
daer en heeft die viant gene macht
te alexandrien sagic nochtan
dydimus eenen andren man
die oint hadde gewesen blent
sint hi van iiii jaren was bekent
ende hi hem noch noit en keerde
an meestre die hem lettre leerde
hi was van wijsheden so bekent
dat hi nieuwe ende oude testament
van worde te worde al ontbant
so datmen niemen en vant
vor dien tijt diet bet conde
hi telde mi oec teere stonde
dese worde ende seide aldus
om den quaden julianus
wasic seit hi wilen in sorghen
want hi mi wilde al verworgen
ende dat ten kerstijnhede bestont
eens wardic in mijn herte gewont
in rouwen dat ic al den dach
toter nacht wel vaste lach
in enen droem vielic van rouwen
daer mi god in dede scouwen
iiii ridders dochte mi sagic riden
up iiii witte paerde tien tiden
die riepen harde lude tier stat
segt ons dydimuse dat
heden tusscen middach ende noene
staerf in twifeliken doene
die quade keyser juliaen
stant up ende ganc eten saen
ende tote anastasiuse vare
ende sech hem mede dese mare
ic mercte seiti dach ende wile
ende vant al waer sonder ghile
oec telde mi dydimus mede
dat hi wiste teere stede
ene joncvrouwe die alexandria hiet
die haren scat algader liet
ende besloot hare in een graf
daermen hare teenen gate gaf
hare spise dier soe mochte plien
ende binnen x jaren en hadse gesien
no weder wijf noch man
alsicse sprac ic vragen began
ten ghate daer toe quamen de gaste
twi soe besloten ware so vaste
soe seide wilen was een man
die hem ane mi quetsen began
want hi mi hadde vercoren
ende ic en wildem doen ghenen toren
no ontseggen no oec wroughen
ende wilde mi liever hier toe voegen
ende hier te sine al dore mine oude
dan ic die ziele quetsen soude
die gemaect es te gods gelike
doe vragedic weder nerenstelike
hoe mogestu verdriven dan
onnutte gepeinse alst di coemt an
in die enecheit daer du best inne
soe sprac in des dages beginne
dan ben ic in mine gebede
ende spinne vlas oec mede
dan ga ic pensen ende maerken
om apostelen ende om patriarken
om maertelaren ende om propheten
die en laten mi niet qualijc beheten
dus leve ic in derre wise
tote dien dat ic neme spise
ende alset gaet ten avonde waert
met groter rasten al onvervaert
benedijc gode ende danke
henen tidic ende cranke
ende ontbeide gods hope
weltijt ic minen ende belope
heraclides spreect vort hier naer
alsic hadde geweest een jaer
onder der cloesteriere partie
om tlant van alexandrie
ende ic hadde daer bekent
iim ofte daer ommetrent
goeder liede doe ginc ic ghereet
ten berghe die nithere heet
daer in waren manne vive
ende elc van sonderlinghen live
dat seere te wonderne scheen
maercillius so hietere een
die was voerbaerst ende seide ons mede
dat hi kende daer ter stede
enen heileghen die amon hiet
die van vadere ende moeder versciet
jonc bleef hi ende cleene
sijn oem vervogedene alleene
tote sinen xxii jaren
daer naer dwanc hine te waren
dat hi moeste nemen ene bruut
maer doe dat volc was al uut
vander camere daer si in laghen
hi entie bruut alsi doe plagen
es hi uut dien bedde gegaen
ende sloot die dore saen
eenen bouc hevet hi naer desen
ghenomen enter bruut gelesen
ende began hare een sermoen
van magedoeme van mageden doen
so dat god onse here dede
sine gratie daertoe mede
ende soe seide soe woude bliven
in reinecheden ende niet met wiven
dus waren si te samen daer
ghescedens bedde xviii jaer
daer naer ginc hi in de wostine
te nythere aldaer hi pine
dogede xxii jaer
sente anthonis sach voerwaer
alse hi staerf sine ziele upvaren
ghesellet metter ingelen scaren
an dien berch wandelde so
een heilech man hiet pambo
hem so gaf eene joncvrouwe
eene heileghe ende eene getrouwe
van selvere wel ccc maerc
pambo sat over sijn waerc
ende maecte dinc van wedewinden
alse hi vernam tgeent goet hem sinden
seidi dit wort ende el niet
god geefs den loen diet al siet
sinen drussate hi beval
nem dat men di ghevet al
ende gef den aermen broederen vort
die vrouwe stoet ende hort
dat hi hare weder om tgrote goet
of danc of benedixic en doet
alsoet nemmeer siet seit soe mere
ic segge di wel vor waerheit here
dat die coufre hadde in
ccc maerc selvers niet min
hine hevet thovet niet upgeheven
maer dese antworde heefti gegeven
dochter dijn seggen ware goet
gavestu dor mi dusdanech goet
maer nu ghevestut den here
die so hoghe ende so sere
prijsde twee coperine vierlinge
swijch ende laet dese dinghe
want die de berghe weget in de scale
hi kennet dine ghichten wale
dese pambo die liet
enen jongre die ammonius hiet
die was gecoren ende geheest mede
bisscop tsine teere stede
dien heeft die gemeente gevaen
ende hebbene geleit saen
bisscop te sine an sinen danc
hi stonter jegen ende spranc
ende seide altoos in sijn leven
en wildi ghene wostine begeven
alse hi sach dat niet en dochte
wat dat hi gebidden mochte
sneet hi af sine luchtre ore
ende seide nu nes niemen so dore
die mi bisscop kiesen sal
want dat recht ontseget al
dat wie so mincsel heeft ontfaen
en geen bisscop mach sijn sonder waen
nu sprac daer een bisscop goet
die daer te jegenworden stoet
dese zede ende dese wet
es onder die jueden gheset
maer men brinc mi vort heden
eenen dien de nese af es gesneden
es hi els van goeden live
ic wille dat hi bisscop blive
ende alse hine wilde dwingen vort
doe antwordi dese wort
laet mi vri nu tesen tiden
ofte ic sal mine tonge afsniden
want dore hare eist ic wane
dat ghi mi dese gewelt legt ane
doe si dat sagen hebsine begeven
dat sine te bisscoppe niet verheven
eens wilde dese sijn vlesch verwinnen
ende quam hem coringe van binnen
doe gloyede hi een yser heet
ende verbernde ende sneet
sijn lijf omtrent dore das
dat hi al vul luxurien was
anden berch daer was in
een ander hiet benjamin
die met crancker spisen daer
ghelevet hadde lxxx jaer
ende van sulker doget beseget
up wien hi die hant leghet
of wien dat hi benedijt
dat hine van alre ziecheit quijt
heraclides seide desen
sagen wi so teblasen wesen
dat ongelovelijc ware dit
hi seide lieve kindere bit
dat mine ziele hier bi si claer
ghesonde of ziecheit vorwaer
van live ne sal meer no min
breken no maken minen zin
sine celle was wijt gemaect dor dat
daer hi viii maent in zat
daer sat hi sonder raste in
nochtan dies meer no min
wie hem toe quam hi was genesen
van wat evele het mochte wesen
twee macharise waren gesien
deen was een egyptien
die hadde geseten ix jaer
in eene wostine aldaer
ende quamer te sinen xxx jaren
die jegen des duvels scaren
ende in te ghevene ghesonde
grote macht hadde te diere stonde
ende oec liet hem god voersien
dingen die souden ghescien
ten lesten wart hi priester mede
ghewijt indie selve stede
doe was oec een egyptien
ende hadde eens mans wijf versien
ende minnedse met dommen zinne
maer die vrouwe ontseide de minne
want soe rechte lieve gewan
an haren getrouweden man
doe sach hi eenen toverare
dien gaf hi miede ende bat hem dare
dat hi dat wijf hem minnen dade
ocht datse doch haer man versmade
so dat bi des duvels aert
die vrouwe so bevangen waert
dat hiere eene merie af maecte
haer man die bi hare lach ende waecte
ende sach van hare dese sake
wart utermaten tongemake
ende hare oec die tale ghebrac
weltijt hi an hare sprac
papen hevet hiere toe bracht
maer hen es hare niet gesacht
doe bant hise alse eene beeste
ende so henen daer hi verheeste
metten wive indie wostine
macharijs entie moenken sine
alsoe bi siere cellen quam
waren die moenken up hem gram
dat hi ene merie brochte dare
doe seidi dat sijn wijf ware
ende wart dus daer soe bi mi lach
dies es sprac hi de derde dach
dat soe en gene spise en onbeet
macharijs die dit voerweet
sprac den moenken ane onwerde
ende seide ghi sijt selve perde
want ghi met paerds ogen siet
hets een wijf en twifelets niet
al dinct soe merie in u ogen
die toverie hevetse bedroghen
wijnwater nam hi tier stont
ende ghoot hare inden mont
ende sprac vor hare sine gebede
ende soe ghenas aldaer ter stede
ende hiet hare eeten geven dan
ende thuuswaert keren met haren man
ende hiet hare openbare
dat soe gerne te messen ware
ende soe dicken daertoe ginghe
ende dat sacrament ontfinge
ende hare bedinghe niet en liete
want soe quam inden verdriete
dat soe binnen weken vive
ter kerken en ginc alse kerstine wive
van desen macharis vintmen mede
dat te hem inder woester stede
een ongelovech meester quam
die te desputeerne up hem nam
want hi was een philosophe groot
ende seide dat naer dese doot
ne ghene verrisenesse en ware
macharis hadde sijn proeven ommare
ende sine staerke philosophie
com hare sprac hi ende lije
dattu metten ogen sies
doe leedde hi den groten ries
daer een dode begraven lach
ende verwectene up dien dach
ende seide prouf al dattu wout
ic wane du dies geloven sout
wat helpt dine scrifture
god es boven der nature
een ander macharis so was mede
te alexandrijen indie stede
pape daer ic heraclides geselle
sprac hi was in ene celle
met hem wasic drie jaer
ende sach hem doen miracle claer
in sinen zin haddi ontfaen
alse hi iet goets mochte verstaen
dat onder heilech volc gesciede
so wildi leven alse die liede
nu hordi dat moenken waren
hieten tampenoise die nemmer sparen
in xl nachten na hare maniere
niet eten dat coemt te viere
dit leven nam hi te waren
te houdene te vii jaren
dit leven hilt hi vaste also
dat hi niet en at dan colen ro
hi stont wel xx jaer daer uut
dattem elx dages vercramp de huut
van hitten ende snachts van coude
dat hi den slaep verwinnen woude
eens zat hi in sine celle
ende eene vlo beettene inden velle
die doodde hi up sinen voet
ende doe hi rennen sach dat bloet
begreep hi sijns selves herte
dat hi so wrac sine smerte
an hem selven wrac hi so dit
dat hi inden marasch gaet ende zit
al naect daer die vliegen waren so fel
dat si dorbeeten eens evers vel
vi maent zat hire ende was dorsteken
dattem die leden moesten breken
ende zwal ende wart openbare
ghedaen oft hi lasers ware
alse hi quam te siere cellen
sone kendens niet sine gesellen
sonder alleene biden worden
dat si macharis spreken horden
eens quam hem in sinen zinne
dat hof te siene daer si inne
begraven waren die toveraren
die wilen bi pharao waren
jeghen den heileghen moyses
dat was mambro ende jammes
die heidine hadden gemaect daer
een diere werc van stenen zwaer
ghelijc alst ware een paradijs
want si wilden des wesen wijs
dat si daer na hare doot
in souden varen met vrouden groot
in midden stont een diepe putte
te haerre lavenessen nutte
macharis wiste wel waert stont
maer die woch was hem oncont
bi sterren ende bi zonne beede
nam hi daer waert sijn gelede
ende alse hi was den hove bi
quamen ende maecten groet gecri
lxx duvelen omme hem gevlogen
also alse hem rouke vertogen
ende seiden macharis wat wiltu
hier in onsen lande nu
late di genoegen dine wostine
twi doelstu omme onse pine
hier en coemt niemen levende mede
in onse hof in onse stede
sidert datse ons wilen gaven
onse broeders die hier liggen begraven
macharis antworde mettien
ic wille die stat allene besien
ende dan wechgaen laet u gedogen
doe vlogen si van sinen ogen
ende alse hi die stat hadde besien
dedi xx daghe te dien
eer hi te siere cellen es comen
daer hi den wech af hadde genomen
ghedregen haddi te siere noot
mettem water ende broot
so dat hem waters gebrac
doe haddi noot ende ongemac
dat hi wel na verdaerf tier ure
bi hem sach hi ene creature
dat een linijn eleet hadde ane
voer hem begonste dat te gane
in sine hant met ere apulle
daer in was fonteine tfulle
drupende sach hi dit gaen
hi wanet achterlopen saen
maer en mochtem niet gescien
die hope ende des waters upsien
dedene lopen metter vaert
achter die dinc drie dachvaert
mettien hi vele bufflen vernam
ende ene buffelinne quam
met enen calve die vor hem stoet
so dat hare dmelc droep onder voet
an hare sooch hi sijn gevouch
onthier ende hijs hadde genouch
die buffelinne volgede mede
tote dat hi quam te siere stede
teere ander tijt gesciede hem dit
dat hi maecte eenen pit
moenke te lavene al omtrent
daer quam aspis een serpent
wies beete niemen en mach ontgaen
hine moeter omme sterven saen
ende beet hem daer ene wonde
daer nam hi ter selver stonde
dat dier ende scoret mids ontwee
ende seide hoe waerstu emmermee
so coene dattu mi quaems gehende
ende di god hier niet en sende
dese macharis horde mare
dat een scaerp leven ware
dat die tambenoise plagen
ende dede an in ghenen daghen
werelijc abijt ende es daer comen
haren meester heefti vernomen
pachomius inder abdien
die hadde den geest van prophetien
maer god en haddem dat ontdect
dat macharis quam daer getrect
hi bat datmenne ontfinge dare
doe sprac hi du heves te vele jare
onder onse broeders te sine
die ghewone sijn der pine
ende des vastens van kintscen dagen
dune sout niet connen gedragen
ende utelopen om dijn gebreken
ende die vlouken ende verspreken
dien du niet en mochts verbolgen
al die weke liet hine verbolgen
dat hine niet nontfinc ter stat
macharis vaste ende bat
ontfanc mi abt want ic mi binde
eist datmen mi trager vinde
in pinen in vastene ende in gebede
dan enen anderen hier ter stede
ic wille dat men mi verdrive
dabt wille dat hi blive
nu waren ghinder moenken wale
xiiiic bi ghetale
macharis dat abijt anenam
hi sach alst te vastenen quam
sulken eten eens den dach
sulc die twee daghe vastens plach
ende sulc vaste der daghe vive
sulc was oec so staerc van live
dat hi nachts stont teere stede
al stocstille in sine gebede
ende sdages in sijn werc zat
ende wan met pinen dat hi at
macharis stont xl nachte
in sijn gebede in een gedachte
ende hine ontbeet clene no groot
no weder water nochte broot
no hine knielde no hine lach
up die erde nacht no dach
ende at een lettel colebladen
rou sondages met goeder staden
anders en nutte niet de man
ende hem sprac niemen een wort an
met herten bat hi ende met genente
van palmbomen haddi rente
die int water hadden geleghen
so maecti alse dandere pleghen
daer af zeelkine ende ander dinc
dat algader omme spise ginc
andere worden geware das
dat hi so scaerp van live was
doe worden si naer ende verre
up haren meester een deel erre
ende seiden wanen brachstu desen
bi hem sullen wi gescent wesen
want hi levet inder gebare
alse oft gheen mensche en ware
of du moets desen verdriven
oft onser geen en sal hier bliven
pachomius onsen here bat
dat hi hem vertogede dat
wie hi ware die nieuwe man
ende doe hijt wiste liep hi dan
te hem ende trakene in sine celle
ende custene ende sprac lieve geselle
du best die grote macharis
twi heledstut mi ent waer is
groten danc seggic di omme dat
du heves onse kindere ghemat
want si hem niet en dorren vermanen
van groten levene niemen mach wanen
datmen doch den ghenen vint
die sijn leven nieweren en bint
kere ter stat danen du best comen
want wi hebben an di vernomen
daer wi vele an hebben geleert
dus es macharis thuus gekeert
van desen macharis salic waer
ende meer scriven noch hier naer
ende van anderen moenken mede
die in meneger wilder stede
achter erderike indie wostinen
hem dor onsen here met pinen
gheneerden ende leedden scaerp leven
also alse wel hevet bescreven
eraclides die dat besochte
so waer so hijt verpinen mochte
den anderen bouc latic hier bliven
ende sal u vanden derden scriven
alse theodosius was bleven
alst hier voren es bescreven
ontfingen dat roemsche rike
sine twee kinderen mogendelike
archadius die wart bekent
keyser in al orient
dats van grieken ende van tessale
ende van azien altemale
honorius hilt mogendelike
beede europen ende affrike
rufijn was van orient
meester maerscalc al bekent
onder honoriuse in de zale
sider verbuerde hijt altemale
in afferike hadde beset
omme tlant te dwingen te bet
honorius dien hi tlant liet
eenen grave die gilde hiet
dese twee broederen sekerlike
ontfingen troemsce keyserike
int jaer ons heren wet vorwaer
twee min dan cccc jaer
ende regneerden alse wijt vernamen
xiii jaer beede te samen
in derre twier keysers tiden
gheviel sulc orlogen ende striden
alsic u hier bescriven sal
ghilde dien honorius beval
affrike te berechtene
settem jegen recht te vechtene
ende settem mede oec indien
dat hi sinen here wilde ontien
affrike jegen sinen eet
want hi theodosiuse doot weet
alse een ongetrouwe een fel
maer sijn broeder massayel
ne wils niet metten broeder bliven
noch sinen rechten here verdriven
maer ontfoer hem saen ginder
ende liet hem sine ii kinder
ende es gevaren in ytale
ghilde vernemet altemale
dattem sijn broeder heeft begeven
ende sine kindere daer sijn bleven
ende slouch die jongelinge doot
inden torne moede groot
honorius heeft dit verstaen
ende sendde sijn here saen
in affrike ende beval
massayele sijn here al
die gerne bestont sulke sake
omme siere kinder wrake
ende sochte den broeder int lant
alse sinen dootslegen viant
daer hi henen metten here trac
gheviel hem dat hi sach ende sprac
hermiten moenken in enen woude
die honger hitte ende groet coude
daer dogeden om ons heren minne
hem bat hi met nerensten zinne
dat si mettem wilden varen
ende hem met haerre beden bewaren
ten lesten ghebat hi hem dat
selve vaste hi ende bat
onsen here mettem tsine mede
ende bejagede met siere bede
ende bider heileger kinder doget
dattene god so hevet verhoget
dat hi wan ter selver tijt
sonder vechten zeghe ende strijt
ende wrake siere kinder vort
sonder lose quade mort
ghilde hadde dorloghe siene
onder romeine ende barberiene
haddi lxx dusent man
die broeder sochtene nochtan
met v dusent man alleene
over heide struuc ende steene
up eene riviere quaemsi te samen
die ardalioen hiet bi namen
nu was die toeganc daer so ynge
dat massayel ontsach de dinge
ende hadde gerne achtergetrect
alse die liever te vechten mect
upt slichte velt mocht hem gescien
maer die nacht quam up mettien
dat hijs niet en conde vulbringen
hi ende sijn volc slapen gingen
ende hevet sente ambrosius versien
snachts in sinen slaep mettien
die nychtinge was doot te voren
hi sach waer die here vercoren
eenen stoc indie hant drouch
uptie erde stac hi ende slouch
ende wijsdem waer hi woude
dat hi zeghe vechten soude
hier hier sprac hi driewaerf
massayel dient wel bedaerf
peinsde wat bediede dat
ende peinsde dat hi hem die stat
wisede waer hi vechten soude
waert dat hi zege winnen woude
ende dat hi driewaerf seide mede
hier dat meende daer ter stede
te vechtene upten derden dach
dus bat hi gode ende lach
met sinen moenken in sijn gebet
toten derden daghe ende let
ende wart sinen viant jegen
diene al omme hadde belegen
die ghene die in den vorwijch waren
alsi up hem quamen gevaren
alse hise gemoete inden dale
sprac hi hem an vriendelike tale
maer die vaenedragere quam voren
ende sprac overdaet ende toren
ende trac te wighe indie liede
maer niemen vanden andren diede
no van ridderen no van knechten
ne hadden herte omme vechten
mettien massayel daer slouch
hem die die baniere drouch
omme sine tale onwerde
in den aerm metten zwerde
so dat hem daerm ontsanc sciere
ende liet sinken die baniere
dandere scaren die achter quamen
alsi saghen ende vernamen
den vaen ter neder vallen
waenden si dat al met allen
die vordste scare ware upgegeven
ende omme te behoudene haer leven
gaven si hem up die leven wilden
ende staken tscerpe up vanden scilden
ende quamen alle sonder fel
inder genaden massayel
entie barbariene die daer waren
met haren scilden inder scaren
waren alle ondaen van vare
ende vloen nu hare nu dare
gylde quam in sulker vrucht
dat hi hem sette ter vlucht
ende viel in een scip dapperlike
omme te rumene afferike
maer dat en halp hem niet een twint
want hem was jeghen die wint
so ongier ende oec so scaerp
dat hine weder ant lant waerp
ende hi oec te ghere stonde
afferike niet gherumen en conde
dat hi van steden te steden vlo
doch mesfielt hem also
dat hi ane die selve vaert
met eenen stroppe verworget waert
massayel bi derre sake
ghewan an sinen broeder wrake
ende vergat ons heren ghave
die hem sijns viants dus halp ave
ende verhief hem int gheval
want hi vergat der moenke al
die hem holpen metter bede
dat hi quam te diere hoochede
ende dedem pine ende verdriet
oec en spaerde hi die kerke niet
ende wart dorfier in sine wort
hier omme so wart hi vermort
omme datmen bi desen leere
dat god maect den aermen here
ende werptene neder onder voet
weltijt so hijs niet ghemoet
dus stont in honorius rike
die gallen ytale ende affrike
ende troemsche rike hilt in westen
sijn broeder archadius hilt de vesten
van grieken ende van orient
die hadde rufijn ghesent
met ridderscape indier bederven
die pijnde hoe hi mochte ontherven
den keyser ende here bliven
maer hine mochts niet vuldriven
want die ridders jonc ende out
warens haren here hout
ende alstem also gesciede
dat rufijn ende sine liede
te constantinoble binnen quam
ende dat archadius vernam
quam hi ter porten hem teeren
omme te willecomene die heren
teersten dat si den keyser saghen
ne wilden si hem niet clagen
dat ridderscap over rufine
noch oec wroegen stillekine
dat hi den keyser was onhout
maer si sloughene met gewout
ende wrakent daer hi toesach
voer sine ogen up dien dach
alse dus rufijn was verslegen
settem een ander daer jegen
die bi namen hiet gainas
ende meester gemaket was
van keyser archadius here
hoe hi ghevonde sonder were
den keyser ende hine ontlive
ende hi selve keyser blive
doch datmen die dinc vernam
eer hi des te hovede quam
ende was up hem geproevet claer
doe was hi onthovet daer
naer sine doot niet harde lanc
so quam met eenen here stranc
van cyten coninc roylus
upten keyser archadius
alse diene te verdrivene mect
ende es over die riviere ghetrect
die hyster bi namen heet
ende es een aerm alsemen weet
die uter dunouwen coemt
entiemen in latijn so noemt
die quam met ongetelden here
ende dorreet alsonder were
tracien ende aergeret al
beede up berch ende int dal
dat van grieken es een deel
mettien viel hi al gheel
met sinen here voer die stede
te constantenoble ende dede
sine here logieren daer up dat
te winne die keyserlike stat
archadius ende sijn volc mede
setten ane gode hare bede
dat hi die stat moete quiten
van den ongebuerden syten
ende god heeftene daer gehort
ende sendde ghinder vor die port
onder die syten een ongeweder
dat hare lijtsen vielen neder
ende blexeme ende donder so groot
dat die syten slouch te doot
ende verbrande ghene here
enten coninc sonder were
dus waren die heidine ghescent
ende dus hevet god troest gesent
den keyser omme dat hi hem helt
getrouwelike an die gods gewelt
ende hi gheboot oec na den vader
die mamerien alle gader
entie afgoden te brekene mede
in elc lant in elke stede
hier laten wi vanden keyseren bliven
ende sullen noch meer van hem scriven
hier naer alst tijt es ende stonde
nu sullen wijs u geven conde
wie waren die heilege liede
die alse dese dinc gesciede
berechten die heileghe kerke
met leringen met goeden gewerke
in des selves keysers tiden
daer wi die jeesten af overliden
so was sente jan guldijnmont
diemen also hiet tier stont
omme dat hi sprac also scone
bet dan iemen onder skeysers crone
dese was van antyochen geboren
ente bisscoppe gecoren
te constantinoble indie port
so scone waren sine wort
datse niemene versconen en conde
maer sijn begripen was ene wonde
dullen riesen die clerken hieten
enter clerken leven lieten
want hi proevede openbare
dat die pape onwerdich ware
dat men hem voer eneghen here
soude biden priester doen eere
die niet also wilde leven
alse vander kerken es uutgegeven
so reine was hi vanden live
ende so onsculdich van allen wive
dat hi al ontsinnet dochte
welken tijt dat hi weten mochte
dat enech man dede dorper dinc
die der crunen aneginc
ende omme dat hi hem daer bi
dies int herte kende vri
was hi elken man te zwaer
die den vrouwen ginc te naer
te scaerp dochti in desen dingen
so dat hi den jongelinghen
hoverdich hiet wesen ende fier
want dor zwert ne geen no vier
noch dattere af mochte comen naer
sone liet hi te sprekene waer
alse hi bisscop was verheven
hilt hi hem in een fier leven
also dat sulken dochte das
fierre dan betame was
want hi vele clerke ontsette
die hem niet en hilden bi wette
want hise wilde maken vroet
dies seiden si dat hi ware verwoet
ende haettene allegader
ende hildene niet alse over vader
ende hier mede ende om andere saken
quetsten sine in achterspraken
ende seiden dat hem ware
alrehande volc ommare
want hi met niemene eten woude
no ghedogen dat iemen soude
eten te sinen male
ende dit was eene ware tale
doch wat so men van hem sprac
altoos omme gene dinc hi brac
sijn heileghe leven min no mere
ende hine spaerde vrouwe no here
no ghenen edelinc in dien daghen
hoe hoghe dat hi was van maghen
want eutropius des keysers raet
die dede den keyser doen quaet
eene wet maken jegen die clerke
so wie so vlo indie kerke
dat menne danen met gewoude
waer hi mesdadich trecken soude
niet langhe daer na so gesciede
dat eutropius onder ander liede
indie kerke vlo dore vaer
want die keyser was hem zwaer
daer hi biden outare lach
ende tgheent sente jan versach
maecti van hem een sermoen
ende begrepene in dit doen
want hi maken dede die wet
diene vinc in hare net
oec hietene die keyser daer vaen
ende sijn hovet aveslaen
dese jan bekeerde vele liede
vanden heidijnschen diede
ende gaf ghelt omme sulke sake
datmen die mamerien brake
hi bekeerde vele arriane
ende vele syten brochti ane
dat si dat heidijnscap ontgingen
ende kerstijnheit ontfingen
enen ongelovegen man gevel
dat hi wart gelovende wel
bi sente janne goudijnmonde
so dat hi cume bekeren conde
sijn wijf omme dat hi gerne woude
dat soe mettem bliven soude
in gherechten huweleke
so dat gheviel in eere weke
dat soe ginc met haren man
toten selven sente jan
updat soe van siere hant name
met haren man gods lichame
doch drouch soe donreine sacrament
daer soe hare eerst an hadde bekent
dat haer pape hadde belesen
doe soe ongelovech hadde gewesen
met hare ende gaeft haren joncwive
aldaer ontfinc die keytive
gods lachame van sente janne
ende gebaerde also nochtanne
dat soene nutte maer dats bleven
soe heeftene haren joncwive gegeven
ende nam dat broot vermalendijt
dat haer pape hadde ghewijt
ende alsoet stac in haren mont
wart een steen ter selver stont
mettien so viel soe aldare
te sente jans voeten van vare
ende seide van worde te worde
hare zonde ende hare morde
ende togede oec ghenen steen
dien sach an menech een
dien leidemen wel ende hilten daer
langen tijt ende menech jaer
dese jan alsic seide ere
diene spaerde vrouwe no here
keyser nochte keyserinne
bisscop no clerc dor gene minne
hine begreepse sere ende sware
mesdaden si iet openbare
hier omme hieten si desen
een sere fel bisscop wesen
ende worden hem gehat van zinne
eudoxia die keyserinne
entie bisscoppe entie clerke
ende wart gesteken uut sire kerke
maer die gemeente vanden lieden
die dat algader wederrieden
want sine kenden heilech ende goet
dreven so groot overmoet
dat menne weder wien leet of lief
in sine kerke met eren verhief
doch sinen zin noch sinen zede
noch sine grote omoedichede
ne liet hi altoes wiken niet
so datmen anderwaerven verstiet
te constantynoble uter stede
maer altehant onse here dede
miraclen so groot van erdbeven
dat si waenden laten tleven
doe seiden die vander stat
dattem onse here dede dat
omme dat si om sine rechtechede
den bisscop staken uter stede
ende hebbene weder gehaelt met eren
beede die mindere metten heren
sente epiphanius deylege man
die was jegen hem nochtan
die bisscop was van salaminen
beede met rade ende met pinen
ende alse hi tfolc hem sach so hout
ende om hem driven ongedout
ghinc hi te scepe metter vaert
ende wilde thuus te cypren waert
ende ontboot janne uptie stat
ic hope sekerlike dat
dattu geen bisscop sterven en sout
jan die in sine herte was bout
ontboot hem weder altehant
ic hope dattu in dijn lant
nemmermeer en keres niet
ende beede die dinghe sijn gesciet
want epyphanius staerf in de vaert
daer hi voer te cypren waert
ende jan wart derdewaerf verdreven
ende leedde in ellenden sijn leven
daer sidert omme in corten dagen
te constantynoble gesciede plagen
dese jan maecte vele bouke
daer ic somege bloemen af souke
na dien dat ic tgelove kinne
dit es doget ende cracht van zinne
voer gode reckelic te gevroedene
ende vordie werelt hem te hoedene
dits een goet dat geen man
diet hevet verliesen can
ghesonde scat ende mogenthede
dat beneemt siecheit ende onvrede
die rike waent datmen priset
alsemenne metten vingre wiset
dat dat si eere ende lof
neent niet dat doet al of
hets al lieghen ende smeeken
dat si nyghen ende streeken
dats algader omme dat goet
wiltu hier af wesen vroet
mac di aerm ende proef dan
of di iemen lachtren can
die di meest prijsden sullen di scuwen
ende dinen lachter met vernuwen
alse een van sinen viant hort
seggen enegerande wort
eist eerachtech sone wil hi niet
gheloven dattem es gesciet
eist quaet so moet wesen waer
dus sijn die ogen selden claer
die verdonkert sijn van binnen
of met nide of met minnen
in wille niet dat enech man
an hem selven geproeven can
dat hi vaste minne draghet
in hemelrike wat elc man vraget
want alse eenen die minne trect
al aerbeit ennes niet gemect
al dat ons zwaer es waer ons clene
hadden wi vasten wille alleene
want die gode met herten mint
allen aerbeit diemen vint
al quame hi an hem met gewout
die minne gods maket al cout
hets groot verlies datmen wel seget
ende men niet der doget pleghet
dat prisic een heilech leven
weldoen ende alse zondaren beven
en weet niemen ende men leret node
wat goede het es genoegen gode
hine sochte nemmer der werelt lof
die de vrome wiste hier of
gheloeft mi dies ennes ghene doget
so cleene die ghi verliesen moghet
voer gode ten joncsten stonden
want hi sal onse zonden
so scaerpelike trecken vort
dat no weder gepeins noch wort
sal daer mogen achterbliven
so dorren wi coenlike scriven
dat hi die cleene weldaden al
groot ende hoghe merken sal
hets swaerre pine ende meerre berste
dat anscijn van jhesum kerste
te verliesene ten joncsten daghe
dan es al die helsche plaghe
wi vinden lesende aldus
tien tiden dat archadius
ende honorius keyseren waren
dat doe ghinghen vele maren
up enen bisscop hiet donaet
die was van wel groter weldaet
een drake so was in sinen tiden
die man no beeste en liet liden
in eenen weghe daer hi lach
alse beesten leden daert menich sach
die verslant hi ende beet
so dat die bisscop daer leet
daer lach dat onreine dier
entie beeste ongier
gapede up hem tien stonden
alse diene gerne hadde verslonden
donaet seinde hem tier stont
ende spuwede den drake inden mont
ende hi viel up die stede doot
die viant hi was so groot
dattene xvi ossen met gewelt
cume geslepen consten upt velt
daer hi te pulvere was verbrant
want hi anders al dat lant
ontreint hadde met quader lucht
dies die liede hadden vrucht
tien selven tiden hebwi verstaen
was oec mede sente epyphaen
bisscop te cypers in salamine
die sente janne dede pine
die gheheten es ghuldijnmont
alsic hier voren maecte cont
te sinen grave brinctmen gebonden
vele lieden noch tesen stonden
die den viant hebben in
ende si comen in haren zin
van herten was hi so milde
dat hi al tsine geven wilde
men gaf hem dicken gelt ende scat
ende altemale gaf hi dat
den aermen nu daer nu hier
dies balch hem sijn tresorier
want hi vruchte dat de kerke
niet ne soude hebben no de clerke
nu quam een ten tresoriere
met enen zac vul penninge sciere
ende gaf hem tgene ende voer dane
noch en liet niet te verstane
wie hi ware of wanen hi quam
wie so dese dinc vernam
hilt dit over miracle groot
dat god daer sende tsire noot
noch een wonder geviel hem mede
hi quam ridende teere stede
daer aerme waren ende wilden honen
deen geselle ginc bidden ende cronen
ende dander maectem den doden
die biddere bat te sinen noden
epiphaniuse daer hi leet
dat hi hem gave gelt of cleet
daer hine mede brochte ter aerde
dies bat hi sere ende mesbaerde
die bisscop quam weder ter stede
ende dede vore hem sine bede
dattem god moeste beraden
beede ruste ende genaden
ende hi gaf hem van sinen goude
daer hine mede graven soude
ende troostene ende sprac mede
vrient laet dine serichede
men mach met screiene sonder waen
niemen doen vander doot upstaen
die doot en machmen scuwen niet
alse epiphanius danen sciet
gaet dander sinen geselle steken
ende begonstem dus anspreken
stant up wi sullen met dire pine
heden vro sijn inden wine
om niet hi nopede ende trac
want dander nemmermeer wort en sprac
als hine doot siet loept hi saen
naden bisscop epyphaen
wenende bat hi genade
dat hi den bisscop upstaen dade
epyphanius troeste den anderen
ende hietene danen weder wanderen
hine verwecte den doden niet
dats wanic bidi gesciet
om dat ons here niet en woude
datmen met hem spotten soude
inden tiden dat zalichlike
berechten troemsce keyserike
archadius ende honorius
die kindere theodosius
in haren vijften jare bleef doot
sente martijn die here groot
sine doot ende sine vite mede
bescreef met groter wijshede
severus sulpicius
van sire doot seget hi aldus
martijn wiste ende kende
lange te voren sinen ende
ende seide sinen jongren mede
sine doot sinen langen vrede
also dat hi heeft bekent
dat in sijn bisdoem een covent
in eene kerke was in werren
daer waert wil hi sonder merren
ende daer maken pays ende vrede
ende staerf in sulke zalichede
hine liet sijn porren niet bidi
al was hem sijn sterven bi
hi voer henen in gere stede
ende vele siere jongren mede
daer hi trac bi ere riviere
sach hi vogelen van dier maniere
dat si doken int water neder
ende doe quamen si up weder
ende brochten up visscen tien stonden
die si gierlike verslonden
dit es sprac hi daer te handen
eene ghelike van vianden
want si laghen ende vaen
die dulle vissce ende eten saen
noch sine connen hem so geladen
dat si haren buuc versaden
mettien heet hi alle die scaren
metten worden die machtech waren
dat si dat water begaven
ende si henen gingen scaven
in woesten lande ende in droghen
om dat god daer wilde toghen
dat hi den vogelen mochte gebieden
die den viant dreef uten lieden
alle die vogelen te samen
orlof andie riviere namen
ende so ten drogen lande saen
daerse martijn henen hiet gaen
dies daer menech hadde wonder
diet anesach besonder
dat sine cracht was so groet
dat hi den vogelen gheboet
martijn quam te gere stede
ende maecte daer den vrede
ende brocht al in goeden staet
nu hiet ghene stat condaet
daer hem anequam die doot
daer hi hadde wille groot
thuus so quam hem de rede
ende hem faelgierden alle de lede
sine jongren riep hi al
ende seide dat hi saen sterven sal
doe wordsi wenende alle gader
ende seiden wien laetti ons vader
waeromme wildi ons begeven
wie sal ons helpen na dijn leven
alse du onse herde best doot
wie sal ons helpen uter noot
wi weten wel die herte dine
begert met gode te sine
maer dijn loen en mindert niet
al worde dijn lijf gelinget iet
doe wart hi beroert daer mede
alse een die vul der ontfarmechede
altoos vloyede in onsen here
ende sprac aldus wenende sere
here god lieve here mijn
oft ic noch den volke dijn
nutte bem ende orbare
hoe so els die sake vare
der pinen willic niet ontflien
maer dijn wille moet ghescien
behoet here ende verborghe
die ghene daer ic voren sorghe
dits een onverwonnen man
dien de doot vervaren en can
noch die aerbeit oec verladen
ende settet al in gods genaden
al lach hi ziec dus inden rede
dies te min hi niet en dede
sine weldaet niet te min
altoos bat hi gode in sinen zin
sijn edel bedde was openbare
asschen ghemul ende eene hare
sine jongren hem sere baden
dat hi dogede dor genaden
so vele datmen stro drouch
een lettel onder hem ende niet genouch
neen sprac hi dan betamet niet
dat den kerstijn dat geseiet
dat hi sterve dan in messe
ic mesdoe selve ende messe
willict in andren exemplen togen
met handen beede ende met ogen
lach hi te hemele waert al meest
sinen onverwonnenen gheest
wildi van bedingen niet ontladen
ende alse hem die papen baden
dat hi hem ter ziden kere
omme hem te rustene te mere
neen sprac hi broederen laet gescien
laet mi meer te hemele sien
dan neder ter erden waert
dat die gheest daer hi begaert
vrilike te gode tide
doe sach hi neven siere zide
den duvel staen harde naer
ende hi seide wat doestu daer
bloedeghe beeste dune vinds an mi
niet dat te mesgripene si
abrams scoot sal mi ontfaen
mettien liet hi den gheest uutgaen
dat seiden si die stonden daer
dat sijn anscijn wart so claer
alse oft hi openbare
vander doot verresen ware
ende al sijn lijf al bloot
sonder smette clene of groot
te desen tiden sente severijn
was te coelne upten rijn
bisscop ende was een heilech man
up enen zonnacht so waest dan
te mattijntide dat martijn staerf
severijn quam ter selver waerf
te mattinen ende gine na sine zeden
visenteren die heilege steden
ter selver tijt hordi scone
die inglen singen inden trone
daer sente martijn dede sinen ende
sinen coerbisscop riep hi gehende
ende vragede oft hi den zanc
horde enter ingle geclanc
dander seide neen ic here
doe seidi nu pijndi sere
hore nauwe ende stant up dinen staf
hi rechte den hals ende oren hi gaf
maer cleene no groet en hordi das
ic wane hijs cume werdich was
te horne sulken soeten zanc
ter erden vielen si eer iet lanc
beede te samene ende baden
gode dor sine genaden
dat hi dat horen moeste mede
doe stonden si up daer ter stede
ende dede vragen den archidiaken
sech horedstu noch enege saken
jaic sprac hi ene scare
rechts oft inden hemel ware
maer ic en weet niet wat si
ic segt di sprac hi hore na mi
die bisscop van tours martijn mijn here
die es nu doot min no mere
ende dinglen voerne inden trone
met zange utermaten scone
entie duvel metten sinen
quam hem an ende wilden pinen
hem te houdene maer hine mach
ane hem niet vinden dattem toelach
hier omme was hi hem te verre
dus sciet hi danen confuus ende erre
inden selven tiden mede
was te meilane in die stede
sente ambrosis die dit sach
upten selven zondach
dat ic hier nu sal tellen
hi stont met sinen gesellen
in sine kerke ende seide messe
hi die lesen soude die lesse
plach dat hi niet wech ginc
eer dat hem wijsde die dinc
te anevane die heilege man
upten outaer leende hi dan
sente ambrosius vor hem allen
ende es in enen slaep gevallen
hem en dorste niemen weeken
noch oec biden clede trecken
maer elc beidde ende sach
tote dat naer was middach
doe spraken si an hem daer hi staet
ende seiden here die tijt gaet
heet datmen lese dit geles
want dit volc al moede es
dat nu ontbeit hier vort
ambrosius hem saen antwort
ende seide nu hout dinen moet
dit slapen was mi harde goet
want god hevet mi besonder
ghetoget miracle ende wonder
wet dat ic den broeder mijn
dats van tours sente martijn
die te nacht versciet vor dage
graven halp alsonder saghe
ende mi gebrac een capiteel
dat ic niet vullas geheel
want ghi mi wecket also saen
met wondere worden si bevaen
ende mereten tijt dach ende ure
ende vonden waer die aventure
dat hi des dages was sonder waen
daer martijn was ter erden gedaen
nochtan saghen indie kerke
sinen lachame tfolc entie clerke
severus sulpicius
die screeffer af mede aldus
tote sinen vrient aurelioen
hi seget mi quam een visioen
te voren alse sente martijn staerf
ic hadde geweent alse mi bedaerf
om mine zonden maer anden dage
na mijn weenen na mine claghe
es mi een winken anecomen
alst dicken wilen doet hem somen
ende so sie ic vor mi staen
sente martijne selve saen
met cleederen wit ende diere
sijn anscijn geleec den viere
sijn ogen alse sterren claer
ende puerperijn sijn haer
dat ickene cume anesien mochte
doch kendickene als mi dochte
hi loech up mi met soeten monde
in sine hant haddi tier stonde
enen bouc inden selven abite
dien ic screef van siere vite
ic neech ende custe sine knien
ende also alse wi noch plien
hebbic sine benedixie gebeden
ende hi leide ter selver steden
sijn hant up mijn hovet sochte
alsi sine wort vulbrochte
die ter zeiningen bestaen
saghic in sine ogen saen
ende in mochte niet werden sat
up hem te siene te diere stat
mettien upwaert indie lucht
ontfoer hi mi met groter vlucht
inden hemel ende daer na eer iet lanc
saghic upvaren den selven ganc
sinen jongre van levene groot
die mede niewinge was doot
doe wildic volgen ic aerm ries
ende wilde mi bewinden dies
in wake wardic omme dit doen
dus wardic vro om dit visioen
maer daer quam inder wilen
een jongelinc die sonder ghilen
ons seide met goeden moede
dat doot ware martijn de goede
ende dat twee moenken te tours quamen
die de mare brochten te samen
doe ginc mi die rouwe ane
ende mi ontfielen oec die trane
ende al noch vrient sonder waen
en willic ghenen troost ontfaen
dies willic alse vrient getrouwe
dattu deels an minen rouwe
nochtan wetic wel albloot
dattu en heves geens wenens noot
want hi de werelt hevet verwonnen
ende gecroent sit boven der sonnen
nochtan canic mi in ghenen dingen
van weennene iet bedwinghen
hem biddic altoos met genende
dat hi mi sine benedixie sende
omme onse aerme zondaren
sente martijn was out van jaren
alse hi staerf lxxxi jaer
bisscop haddi gesijn voerwaer
xxi jaer met eren
ende staerf int jaer ons heren
alsemen screef gelovets mie
cccc jaer ende daertoe drie
int jaer na sente martijns doot
staerf ambrosis die here groet
die bisscop was te meilane
entie jegen die arriane
in ytale hilt groot gevecht
om der heileger kerken recht
ende hem dede menege pine
die quade keyserinne justine
omme dat soe arriane was
sine vite alsict las
bescreef sente paulijn
daer vele dingen af bescreven sijn
inden bouke hier te voren
dese bekeerde alse wijt horen
sente augustine die hadde gewesen
te voren buegere alse wi lesen
daer die kerke af hevet heden
vele leringen in vele steden
sijn leven was al dogeden vul
dese ambrosis wie so was dul
wildi horen sinen raet
hi maectene goet al was hi quaet
die metten viant was beseten
quam hi te hem hi deets hem vergeten
den viant ende verdrevene al
alsic u hier naer tellen sal
het was een man die probus hiet
hem dede die viant groot verdriet
want hi tormente sijn kint
sente ambrosise heeft hijt ghesint
ende wanneer het quam te meilane
sone quam hem niet die viant ane
ende alst dan quam buter stat
voer hem die viant in sijn vat
so dat de viant wart besworen
twi hi den kinde dade toren
alst buten meilanen ware
doe seidi al openbare
dat hi ambrosiuse ontsaghe
ende hi bidi te vliene plaghe
alst kint ware te meilane
ende hi hem weder dan quam ane
alst quame buten der stede
een ander kint was daer mede
beseten vanden viant
daer sente ambrosis up leide de hant
ende verdreef den viant dane
daerna cortelike quam hem ane
een evel ende dat kint bleef doot
die moeder naemt up haren scoot
alse die int gelove was goet
ende so henen metter spoet
ende leit upt bedde daer doe plach
te rustene nacht ende dach
sente ambrosis die tien tiden
was gegaen over eere ziden
nu es die bisscop weder comen
ende heeft gheent dode kint genomen
ende siet tgelove vanden wive
hem ontfaermde vander keytive
ende strect hem up dat dode kint
gode bidt hi dien hi mint
dat hi doe sine ontfarmecheit groet
dus verwecte hijt vander doot
een ondadeghe vloe in de kerke
die bisscop ende sine clerke
die wilden bescermen dien
maer dat en liet niet gescien
stillico des keysers grave
hine traken daer ave
ende leeddene henen met gewelt
om te ontlivene up dat velt
met liebaerden die den man
ongebonden souden vaen an
ambrosis ende sine clerke mede
vielen te hant int gebede
ende men liet die beesten springen
die altoos in ghenen dingen
dies gevangens niet en rochten
maer henen so si eerst mochten
upte ghene altesamen
die den man uter kerken namen
doe scorden sire enen ende wonden
stillico ten selven stonden
bat sente ambrosise genaden
ende hevet van sinen mesdaden
penetencie te hant ontfaen
enter kerken genouch gedaen
maer om dat de man was quaet
ende lach in swaerre mesdaet
heeftmen uten lande verdreven
ende liet quite daer sijn leven
alse hi up sijn dootbedde lach
ende hem naecte sijn sterfdach
was menech droeve in meilane
alst stillico quam te verstane
was hi droeve vander mare
ende seide al openbare
smans doot sal altemale
tlantscap becopen van ytale
so dat hi te samen dede
die voerbaerste vander stede
die hi wiste ende besief
die metten heilegen man waren lief
ende bat dat si te hem gingen
ende gewougen van sulken dingen
dat hi gode bidden woude
dat hi sijn lijf lingen soude
si gaen ende hebbens hem gebeden
maer hi antworde te diere steden
ic en hebbe met u niet gelevet
dats mi eneghe scande hevet
van minen levene clene no groot
ende oec nontsie ic niet de doot
want ic hem versekert sere
ende ben met eenen goeden here
dus heeft hijt an gode gekeert
bi hem sat dat volc geleert
ende wachten sinen ende
want si sagen die doot gehende
ende spraken al stillekine
wie best werdich ware te sine
bisscop naer hem te meilane
ende vonden eenen simpliciane
so si emmer stillest mochten
hi die wiste wat si vortbrochten
entie verre van hem was geleghen
antworde alse die ghene pleghen
diemen roupt te rade vort
drie waerven achter een dit wort
hets een out man maer hi es goet
elc versagedem in sinen moet
dat hi haer runen horde albloot
ende coren dien naer sine doot
niet lange daer na daer hi lach
in sijn bedde hi vor hem sach
onsen here jhesus staen
diene lieflike ansach sonder waen
sine gebede hi emmer seide
cruuswijs hi sine hande leide
ende hevet den geest upgegheven
dus heilechlike enddi sijn leven
want te voren ene corte stont
ontfinc hi gode in sinen mont
ende teersten dat hine hadde geswolgen
liet hi gode die ziele volgen
die duvelen dreven groot mesbaer
ende riepen ons doet pine zwaer
ambrosis met siere doot
dat geroup dat was so groot
datment gedoghen niet en conde
oec so was ter selver stonde
een pape te meilane ende hiet donaet
ende seide vanden bisscop quaet
daerne vele lieden omme verspraken
maer altehant quam metter wraken
god diene uptie stede slouch
so datmen cortelike drouch
den keytijf ten grave waert
in affrike en hevet niet gespaert
een bisscop desen heilegen man
hine leider groten mesprijs an
dore al datmen hem hevet bediet
wat den pape es gesciet
alse hijs geloven niet en woude
quam hem die wrake gods te houde
want menne saen te bedde drouch
ende daer naer cortelike genouch
dedi enen swaren ende
dus becochti sine scende
dese ambrosis maecte werke
vele die de heileghe kerke
noch heden dages mach genieten
die passie van sente agnieten
die screef hi die vor sinen tijt
om tgelove dogede den strijt
die wilic in dietsche wort
hier ter stede bringen vort
sente agnete horic gewagen
was comen van hogen magen
tote binnen rome te waren
te haren xiii jaren
hevet soe erdsch lijf begeven
ende bejagede dat langhe leven
want soe selve minde alleene
die al tlijf maecte gemeene
sere jonc was soe van jaren
maer van zinne wijs te waren
men mochte geene scoonre kinnen
maer van gelove scoonre binnen
eens doe soe van scolen quam
des baillius sone diese vernam
wartse minnende sere onsochte
grote chierheit hi hare brochte
die soe maecte alse ommare
alse oft eene modre ware
doe begonsti hare gewaghen
selve ende bi sinen maghen
groot goet ende groten scat
maer soe antworde dus upter stat
ganc van mi sprac soe tien stonden
porringe van allen zonden
voedinge van mesdaden groot
ende spise vander langre doot
een ander minre quam vore di
ane hem so houdix mi
die mi boot buten anderen dele
vele beter dan dine juweele
ende hevet mi gesekert mede
metten vingerline sire getrouwechede
hi es meerre dan du van machte
ende edelre van geslachte
vele scoenre es sijn upsien
ende soetre vele die minne van dien
melc ende honech al nu ter stonde
hebbic ontfaen van sinen monde
so dat al nu versament sijn
sijn lachame entie mijn
ende sijn edel bloet dat diere
hevet versiert oec mine liere
diene drouch es maget bleven
sijn vader heeft geen wijf beseven
hem dienen dingle vanden trone
oec es hi so dorescone
datter manen no der zonnen
sire scoenheit verwonderen connen
sijn roke doet de dode leven
sijn gevoelen al evel begeven
siere rijcheit gebreect nemmermere
dies houdic trouwe allene den here
want ic bem rene alsicken minne
ende alsickene gevoele met zinne
alse dit horde die jonge man
verwoede minne ginc hem an
ende gaf hem also zwaer een wedde
dat hire omme ginc te bedde
entie visikers worden geware
dat van sire minnen topenbare
so dat sijn vader vragede de dinc
wat hem ware die jongelinc
daer hare die scone agnete
so hogelike up vermete
doe brachte daer een sulke mare
dat die joncfrouwe kerstijn ware
ende so betovert in alre wijs
dat cristus ware haer amijs
dit horde die bailliu ende was blide
ende doetse bringen ten selven tide
te siere dingestat gevaen
ende es hare eerst angegaen
heimelijc ende met soeter tale
ende daer na dregedese alse wale
maer hier mede spotte de maget
smeecti dreechti wat hi saget
die bailliu simphoronius
alse hi hevet versien aldus
dat dat kint was so gestade
riep hi hare maghe te rade
want si hoge waren ghetelt
en dorsti hare doen gene gewelt
ende teech hem mede openbare
dat si kerstijn lieden waren
dus sprac hi an die maget fine
sint di maget genoeget tsine
so moetstu wesen begeven
ende dienen al dijn leven
vesta der eerliker godinnen
met anderen mageden dier sijn binnen
agnete hevet dus gheantwort
want ic di hore bringen vort
dattu niet vulbringen sout
tormente mi oec hoe so du wout
hi sprac diene der godinnen vesten
metten mageden metten besten
of men sal di int bordeel driven
met anderen gemeenen wiven
die maget sprac ic kenne albloot
jhesus cristus mogentheit groot
ende gelove dat ic dine gode
niet anebede dor dine gebode
ende niet nontzuvert en sal sijn
want ic hebbe den ingel mijn
van gode bi mi die mi behoet
mettien hise ontcleden doet
ende heet datmense ghereede
naect inden bordeele leede
teersten dat soe was ontcleet
haer haer hevet hem gebreet
neder over hare lede
ende wart bet gedect daer mede
metten stringen vanden hare
dan oft soe gecleet els ware
teerst dat die maget quam ter stede
daermen plach der dorperhede
vant soe den ingel gods aldaer
diet om hare maecte so claer
datse niemen en conde gesien
noch an hare comen na dien
daer soe in hare bedinghe vel
quam om hare also wel
een cleet dat hare so wel sat
ende so dorewit was dat
dat hevet soe angedaen
ende dankets onsen here saen
diet biden ingel sendde hare
dat bordeel wart openbare
een bedehuus want wiere inquam
vander scoenheit die hire vernam
so anebedi onsen here
ende sprac hem lof ende eere
des baillius sone de jongelinc
die sculdich was deser dinc
die es daer comen also wel
alse te makene sijn spel
metter maget ende waent mede
vulbringen sine dorperhede
sine gesellen senddi voren
om der maget te doene toren
die weder quamen te hem gegaen
rechts van wondere al ondaen
ende daden gode eeren groot
die scalt hi keytive ende bloot
stoutelike ginc hi tier stat
daer die maget lach ende bat
indie claerheit viel hi ter erde
eer hi hare mochte doen onwerde
wart hi vanden helschen viant
versmort ginder altehant
sine gesellen mercten mede
dat hi merringe daer in dede
ende waenden dat hi met hare
in sine dorperhede ware
so dat een die heimelijc was
ghinc omme waer te nemene das
ende vant sinen geselle doot
doe riep hi met rouwen groot
helpe ghi edele romeine
dese quade pute onreine
hevet doot met haerre toverien
des baillius sone vander baelgien
tfolc wart roepende ende in roere
die bailliu verneemt die voere
ende coemt meslatende saen
ende es ghinder ingegaen
ende riep fel wijf boven allen wiven
twi wildstu minen sone ontliven
met diere staerkere toverien
doe vragedi hare met dorpernien
twi dat soene hadde vermort
die maget weder dus antwort
die ghene diet wel mach vulbringen
diene liets hem niet gehingen
dat hi sinen wille dade
die hevet di gedaen de scade
alle die te mi inquamen
sijn genesen alle te samen
wanen quam hem die genaden
els dan si gode teeren daden
want alsi sagen themelsche lecht
scieden si dannen sonder plecht
want si gode die eere daden
maer dese quam in omberaden
alse een ongeleert dier
hier omme so bleef hi hier
die bailliu antworde hare
hier bi en werdet niet openbare
dat dune mi heves ghedoot
met dire toverien groot
dune bids den inghel nu ter stont
dat hine weder gheve gesont
doe antworde soe den bailliu
al nes hijs niet werdich nu
no u gelove dat weder ons strijt
maer omme dat nu es tijt
dat gods macht werde verbaert
gaet uut trect achterwaert
si gingen uut al ommetrent
ende soe viel upt pavement
ende bat met herten ane gode
doe quam dingel ons heren bode
diese wenende up heeft geheven
ende gaf den jongelinc sijn leven
ende teersten dat hi quam daer uut
riep hi openbare ende overluut
der kerstine god es god allene
in hemelrike ende up derde gemene
dandere goden en conen beraden
hem selven no niemen staen in staden
die papen vanden heidinesse
riepen dese toveresse
die doemen henen hets groet gewin
want soe verkeert der lieder zin
dien bailliu twifelde sijn moet
maer hi vrucht eist dat hijt doet
hi quijtse jegen der papen wet
eenen vicaris dat hi set
die recht doe in sine stede
ende ginc wech vererret mede
dat hise quiten niet en mochte
die vicaris hem bedochte
dat tfolc in roere werden soude
ende dede maken also houde
een groot vier ende men de maget
midden in die vlamme draghet
doe siere in viel dat wonder sceen
sciet hem ghene brant in tween
ende verbernde ghene scaren
sonder die ghene die kerstijn waren
ende agnete die goedertiere
stont daer midden inden viere
ende bat daer vor tfolc algader
ic benedie di heilech vader
ende dinen sone in dese reste
want ic ontgaen bem groten tweste
ende vander lieder dreghen mede
ende des duvels onreinechede
hebbic verleden met reinen wege
ende up hem gevochten zeghe
ic zie dat ic geloven woude
ende mine hope hebbic ende houde
ende bem seker van mire begerte
metten monde ende metter herte
beghie ic here dine godhede
alsoe gehent hadde haer gebede
was vergaen also de brant
dat mer selves hitte en vant
aspasius die vicaris
die dor dit van herten zwaer is
hiet haer steken metter vaert
dor die kele een scaerp swaert
dus so wart die bruut ons heren
ghepurgeert gode teeren
haer reine lijf met haren bloede
hare mage quamen met bliden moede
ende begroeven theilege vat
dat die heileghe geest besat
te haren grave so gesciede
datter quamen kerstine liede
omme te doene hare gebede
doe quamer heidine liede mede
ende jagedense met stenen dane
alse dit sach emerentiane
sente agneeten evenoude
soe was die wiken niet en woude
alse dat ander volc wech loept
nochtan dat soe was ongedoept
ende schout die heidine tien stonden
die de kerstine daer wonden
ende sonder redene sloegen doot
doe quam up hare die persse so groet
dat soe wart gesteent oec mede
ende gedopet daer ter stede
in haer bloet in deere ons heren
dit machmen vorwaer wel leren
ter selver stont alse dit ghevel
wart grote erdbeve also wel
dweder was doreclaer
nochtan quam een weder daer
donder blexeme also groot
dat tquade volc al meest slouch doot
maer sente agneten maghe
waren hier af alsonder plaghe
ende waecten met haren geburen
te haren grave ter selver uren
ter midder nacht hebsi versien
van mageden een groet here mettien
met dieren mantelen verdect
ende met claerheden al ongemect
ende agneten vro ende blide
ende an hare rechter zide
een lam witter dan een snee
soe bat den mageden haest nemmee
maer eene corte wile ontbeit
soe sprac te haren magen gereit
ne maect over mi gene clage groot
ghelijc oft ic ware doot
maer ghi sult met mi vro wesen
omme dat ic met allen desen
in deser groter claerheit si
ende ic bem inden hemel vri
daer ic in met al minen zinne
in erderike leide minne
dit visioen was openbare
ende doe wart achter rome mare
bidi gheviel na hare doot
doe constantijn was here groot
dat constantia die dochtere sijn
die al nochtoe was heydijn
ende al vul zweren hadde haer lijf
doch alse een ghelovech wijf
quam soe te haren grave mede
ende dede ghinder hare gebede
ende wart in slape daer mettien
ende heeft sente agneten versien
die aldus sprac constantia
nu doe dine vrome groet hier na
ende gheloef anden gods sone
want bidi hi es die ghone
bi wien dattu hier ter stonde
ontfaes alle dine ghesonde
met desen worde wart soe in wake
ende quite van allen ongemake
mettien so ginc soe ter stede
ten vader enten broederen mede
ende bat utermaten sere
datmen in sente agneten ere
eene kerke make omme tgone
ende daer bi hare wone
men dede hare gherne dat soe bat
ende soe begaf hare ter selver stat
constantia ende bleef mede
gode dienende in hare zuverhede
ende overmids hare wordere verheven
vele joncvrouwen die maget bleven
al daer uter stat van rome
dese agnete alsict ghome
was gepassijet seget ons waen
doe die quade maximiaen
ende dyoclesiaen keysere waren
die de kerstine niet wilden sparen
maer omme dat ambrosius maecte
hare passie die wel gheraecte
bidi hebwise hier geset
omme dat mens gelove te bet
nu sullen wi ambrosius bloemen
sulke nuttelijc hier noemen
die mildelike deelt in dit leven
die gratie die hem es gegeven
den anderen diere hebben noot
hem coemter af wasdoem groot
want soe wast in hem groflike
ende hi besitse sekerlike
het ware goet dat overeen quame
bisscops ambacht entie name
dat die name niet ware doot
noch die zonde niet te groot
hets te mesprisene sere
honden leven ende groot here
heilech name dorpers doen
cledre dragen van religioen
ende dat leven es al vul smitten
heilech ende hoge es dat zitten
nedere dine meinge van zinne
die tale hevet al doget inne
ende dat herte es talre stont
onreinre dan es een hont
gheliker wijs merket ende verstaet
dat boven den bisscop es geen graet
sone es keytiver ne geen die leeft
dan hi die goet leven begeeft
want so hogere es die stegher
so die val es hoger ende leger
dus souden si sijn up vaste hoede
die hoge verheven sijn die vroede
want die hier here ende mogende scinen
die salmen mogendelike pinen
hoe sullen die leeke wel leven
alsi den papen sien begeven
reinechede ende weldaet
ende volgen des wilen raet
want alsise sien in desen val
si houdent over georlovet al
wat so si hem sien anegaen
dies doet dewangelie verstaen
doe dat si in rade gheven
maer en volch niet haer leven
vele liede sijn hebben wi verstaen
die sprekende hebben mesdaen
ende lettel sere hebbicker vonden
die zwigende vielen in zonden
die tonge moet gebreidelt wesen
ende so bedwongen oec in desen
dat soe in sprekene si vorwacht
ende dat die worde gheven cracht
ende datter niet en si so vele
dat het gha buten spele
die oude man sal hebben prijs
es hi hovesch ende wijs
entie jonge man also wel
es hi stout scaerp ende snel
maer inden jongelinc es gene zede
meer te prisene dan scamelhede
in gelate ende in tale
men mach van buten merken wale
an vele lieden ende bekinnen
wat die herte meent van binnen
heeft die nature quade zede
men beterse met behendichede
wine sullen alleene ons niet dwingen
te zwigene van quaden dingen
maer verbieden onsen oren
dat sijt altoos niet en horen
want hi therte onreine hevet
daert die oren gerne toe gevet
ic en prise en ghenen man
dat hi hem simpel veinsen can
maer ic wille herte ende gelaet
over een te samen ghaet
dorpers voere ende onbesneden
die en prisic te ghere steden
maer reine omoedich in allen dinge
ende niet in al te sonderlinghe
sulken tijt alse wi onse gebede
doen in rechter gedachtichede
spreken wi gode ane in desen
ende alse wi heileghe boeke lesen
so horen wi die wort ons heren
dus eist goet bidden ende leren
sulc waent dat si gerechtechede
dat een sijn eigijn goet bevrede
ende niemen en doet geen quaet
dits recht also die werelt gaet
ende na der naturen niet
want god alle dinc wassen liet
dat die erde ende hare vrucht
ghemeene ware onder de lucht
bi naturen eist al ghemeene
derdsche goet groot ende clene
maer ghewelt ende ghevecht
hevet gemaect der werelt recht
dans gene miltheit te nemen eenen
ende geven enen andren om sijn weenen
en gevet dor die eere niet mede
ne maer dor ontfaermechede
hebben dine maghe breke
dats hovesche miltheit sekerleke
te ghevene niet omme rike maken
maer omme betren hare saken
niemene en sal hem scamen des
dat hi aerm worden es
omme te voedene die aerme
want onse here dor sine ontfaerme
hi wart aerm alse hi was rike
dor ons allen ghemeenlike
dat hi met siere aermoede
ons bringen soude ten hogen goede
sonder rechtheit moghenthede
dats materie der quaethede
ende mogentheit sonder raet
dats een aerm toeverlaet
noint en vacht coninc david
noint began hi gheenen strijt
hine vragede emmer eerst an gode
of dat ware bi sinen gebode
dus haddi die wijsheit inne
metter stoutheit van zinne
met desen tween vacht hi zeghe
tote sinen ende alle weghe
sulke stoutheit van hogen moede
sullen prisen alle die vroede
daer een sijn vleesch mede bint
ende sine gramscap verwint
ende niet en verheffe in gelucke
ofne mesfal noch nedertrucke
dat hi hem indie wijsheit hout
onvervaerde herte ende stout
sal twee dinghe hebben inden moet
deen es datmen derdsche goet
sal micken utermaten clene
noch minnen niet al ghemene
ja mede so sal ment haten
rechts alse dinc van cleenre baten
dan es niet die hoghe moet
datmen pense om terdsche goet
maer omme die grote crachtichede
die nemmermeer sal enden mede
heeten wi dien rike van goede
die groten scat heeft in sire hoede
ende doen wi hem bedi eere
dat menne heet rike sere
die tgoet wacht es sgoets keytijf
maer diere mede onthout sijn lijf
ende vort deelt daert es recht
hi essere here af ende niet knecht
wat saltu verdoemt priester seggen
daert di god sal te voren leggen
dat die aerme sterft inde strate
ende die kerke heeft ghuldine vate
ende du sout seggen der kerken scat
twi soudic vercopen dat
het es der kerken ornament
minderdict ic ware ghescent
neen sal weder ant worden die goede
ic cochte den mensche met minen bloede
twine miestu niet vorder datte
help hem doch met minen scatte
wildsture di mede maken rike
so mesdaetstu dorperlike
maer loesture de aerme mede
dat es grote ontfaermechede
wapene dat wi dat gedoghen
dat die aerme vor onsen ogen
vor die tafle hongherech bliven
ende wt steken of verdriven
die vriendscap onder aerme liede
coemt van dogeden ende sonder miede
maer sal die rike hebben vrient
so moet sijn goet hebben verdient
hier bi machmen proeven dan
dat vraye vriendscap niet en can
onder rike lieden wesen
die aerme hebben vordeel van desen
hier laten wi ambrosius wort
ende volgen der ystorien vort
dese ambrosius dese heilege man
was die sente augustine verwan
uter ongeloveghere schare
ende maectere af enen clerc mare
sine ystorie willic scriven
het ware mesdaen lietict bliven
augustijn was sekerlike
gheboren ute affrike
van carthago uter port
van doredelre gebort
kint was hi ter scolen gekeert
ende hevet griexe bouke geleert
doch mindi int herte sine
vele meer die lettren in latine
sijn vader was een heidijn man
maer sijn moeder kerstijn nochtan
die monica bi namen hiet
dicken bat soe ende riet
dat hi kerstijndoem ontfinghe
maer die vader ontriet die dinghe
die sere sette sinen moet
hoe die zone worde vroet
niet dat hi hem soude keren
enechsins ten dienste ons heren
alse hem begonsten uut te gane
van sinen baerde deerste grane
wart hem wederstromech sere
sijn vleesch ende wilde sijn here
in sijn xviiste jaer
ontstaerf hem sijn vader daer
so dat hi quam in cyceroens boeke
die raden datmen ondersouke
die leringhe van philosophien
sijn zin begonste vele vertijen
vander ydelre werlijchede
ende hi sette ane gode sine bede
alse hi hadde xx jaer
keerdi sine herte elswaer
ende peinsde hoe hi de wijsheit ervet
die nemmermeer altoes en bedervet
ende wat bouke so hi las
daer cristus name niet in en was
hoe subtijl hi es ghemaect
dat es dat hem niet en smaect
want hi hadde dat soete wort
vander moeder dicke gehort
sidert dat hi de mamme sooch
dus laecht hem int herte hooch
maer hi viel in heresien
ander meneger paertijen
die wederseggen ende ondersterken
die gelove vander heileger kerken
sijn moeder die dit heeft verstaen
liet dor hem menegen traen
ende bat diepelijc onsen here
dat hi haren sone bekere
so dat soe in slape sach
desen droem aldaer soe lach
haer dochte dat soe ter tafle sat
ende hare zone met hare at
nochtan hadsoe hem ter selver stonde
die tafle ontseit metten monde
omme sijn ongelovech leven
nu dochte hi hare sittende beneven
vort dochte hare ter selver stont
dat soe up eene regle stont
een jongelinc quam te hare daer
met enen anschine vro ende claer
ende vragede twi soe droeve ware
soe antworde ic mesbare
om minen zone augustine
sijn verlies dats mine pine
wes seker seit hi ende wijs
ende merc in wat state du sijs
dijn sone sal noch na desen
inden selven state wesen
in dat wort troeste soe hare
ende siet omme ende nemet ware
waer haer sone haer toeverlaet
inde selve regle staet
desen droem heeftsoe tien stonden
haren lieven sone ontbonden
doe seidi moeder ic seggu wat si
ghi sult geloven noch met mi
neen seide soe dat en seide niet
die ghene die mi dat behiet
hi seide dijn sone sal na desen
inden selven state noch wesen
xi jaer bleef hi daer naer
inden ongelove swaer
nochtan dat die wedewe bat
gode altoos ende telker stat
om haers kints zalichede
also dat soe teere stede
eenen heilegen bisscop vant
ende soe bat hem te hant
dat hi haren sone sprake
ende hem lachterde sulke sake
alse daer hi mede ommeginc
neen sprac hi hets een jongelinc
ende es noch in fieren wane
alleene bidt gode ende vermane
hi vint noch lesende indie schole
dat hi zwaerlijc es in dole
ganc van mi en sprec nemmeer
dus grote tranen dus groot seer
ne laten niet dinen sone verloren
daer du bids dus sere voren
dit wort was der moeder bequame
alse oft vanden hemele quame
oec hadde dese augustijn
eene amie ten wille sijn
niet getrouwet na de wet
doch verwisseldi niet haer bet
ane hare seitmen dat hi wan
eenen sone eenen jongen man
die oec deodatus hiet
die in siere joget verschiet
ende daer hi omme droeve bleef
ende vaderliken rouwe dreef
scole hilt hi van retoriken
ende hadde eenen sinen geliken
jonc van jaren ende vromen
teenen geselle ghenomen
desen mindi vor hem allen
desen hevet hi gedaen vallen
vanden gelove der heileger kerken
daer an hi begonde merken
in sijn selves heresie
omme dese sondege dorperie
wenede die moeder vor hem beden
maer dit geselscap moeste sceden
want die geselle viel inden rede
ende was na doot bleven mede
so dat hi doepsel ontfinc
ende hoede hem der dolender dinc
ende es daer naer al ghenesen
maer cortelike na desen
viel hi echt met ziecheit groot
ende es daer af bleven doot
omme sine doot om sine trouwe
dreef augustijn so groten rouwe
dattem alle dinc verwach
die hi metten ogen sach
sijn selves lant haetti mede
omdie grote vriendelijchede
die hire in hadde gedreven
met sinen vrient die doot es bleven
so wat bouke so wat aert
dattem eens getoget waert
die verstont hi int herte sine
sonder enege grote pine
eens nachts es hi te scepe gegaen
ende liets siere moeder niet verstaen
ende voer te rome heimelike
daer was hi meester in retorike
daer na quam hi te meilane
daer was hi meester bi verstane
met sente ambrosis diene minde
want hine scaerp van zinne kinde
ende augustijn mindene mede
want hem hadde wonderlichede
dat hi met so scone tale
gods wort horde spreken ende so wale
sijn moeder die heilege monica
es hem daer gevolget na
te hare lijedi openbare
dat hi ne geen manicheen en ware
ende oec mede lijede hi das
dat hi geen vray kerstijn en was
doe seide die moeder ic hope al bloot
in gode niet eer te blivene doot
dan ic di zie goet kerstijn wesen
ende emmer ginc soe wenen ende lesen
dorden sone up onsen here
sente ambrosise minde soe sere
want soe kende dat bi desen
haer sone bekeert soude wesen
augustijn hadde twee gesellen
die hi minde horen wi tellen
allippius ende nebredius
die mettem beede waren aldus
ende geboren van sinen lande
dese drie droegen over een te hande
ende worden vindende ende besceden
wat levene si best mochten leden
also dat si spreken begonden
dat sente ambrosis te dien stonden
die niet nochtoe en was versceeden
wat levene dat hi conde leden
wat god wonders dor hem dede
dies haddem grote wonderlichede
sente augustijn vor dander te samen
viel in harde groter scamen
ende verzuchte ende seide aldus
en ziestu niet allippius
hoe swaerlike wi sijn verdort
wat eist dat wi hier hebben gehort
tfolc staet up sot ende onwijs
ende si roven hem tparadijs
ende wi varen met onser aert
neder al ter hellen waert
doe wart hi ten selven stonden
hem wrougende van sinen zonden
ende weende utermaten sere
gode clagedi onsen here
voer sinen zondeliken daden
dat hine moeste beraden
so dat hi ende allippius mede
beede beloveden kerstijnhede
ende sijn moeder monica
was hem emmer vaste na
metten live ende metter bede
tote meylane in die stede
sijn si te sente ambrosiuse comen
ende hebben doepsel daer genomen
ende deodatus sijn sone mede
ontfinc aldaer sijn kerstijnhede
ende was out xv jaer
tkint was van zinne so claer
dat menegen ouden man
in disputeerne verwan
ende dese augustijn besonder
in sijn herte hads oec wonder
maer en levede niet lange daer naer
dies hadde die vader rouwe zwaer
in augustijns xxxste jaer
wart hi gedoept van zonden claer
doe liet hi varen alse mesfal
die hope vander werelt al
ende wart te rade also houde
dat hi taffrike keren woude
ende sijn moeder mettem mede
die quite was alre zerechede
dat haer sone kerstijn was
tote ostien quaemsi alsiet las
daer die tybre valt indie zee
daer wart der heileger vrouwen wee
ende sciet van desen live
ghelijc enen zalegen wive
want eer haer man was verstorven
hadsoe kerstijndoem verworven
ende haer sone mede gewonnen
dit was hare liefst onder der zonnen
nader moeder doot sente augustijn
es gekeert ten lande sijn
hi sette an scriven ende an leren
sinen zin ten dienst ons heren
so dat die bisscop van ypone
van hem horde mare scone
die valerius hiet bi namen
over een drougen si te samen
dat hine te priester heeft gewijt
augustine die in dogeden dijt
enen cloester maecti van regiliere
ende began leven na die maniere
dat die apostelen wilen screven
valerius was hem beneven
die bisscop ende was sere vro
dat hi hem proevede also
ende deden voer hem inde kerke
sermoene doen vor leke ende clerke
doch ontsach hi hem sere der dinc
datmen soude den jongelinc
ieweren teenen bisscop kiesen
ende hine so soude verliesen
dies bejagedi also houde
datmenne bisscop maken soude
te yponen an sinen danc
want hi was out ende cranc
ende en mochte niet lange leven
dus wart hi bisscop verheven
alse augustijn dus bisscop was
desputeerdi ende las
jegen alle die ongeloven
ende bleefs oec hem allen boven
want haer negeen den raet brochte
daer hi hem mede verweren mochte
hine verwanse groot ende clene
in hare herisie ghemeene
alse hise dus hadde verwonnen
scaemden si hem die waenden connen
clergie ende grote dinc
groot dinc upten bisscop ginc
ende leiden dicke hare laghe
up hem bi nachte ende bi daghe
alse diene gerne souden ontliven
maer god liet al achterbliven
want alse sine waenden begaen
verloren si die weghe saen
ende worden in dole so dat si tien stonden
daerwaert genen woch en vonden
sine clederen ende sine allamen
waren mate altesamen
noch te diere noch te ondiere
dat was emmer sine maniere
der middelt gaf hi emmer den lof
gaf men hem dierre hi deedse of
ende vercochtse ende gaf tghelt
aermen volke dat hi helt
sine tafle was mager te maten
waermoes wildi dat si aten
ende pottagie die maiseniede
maer omme zieke ende vremde liede
so at men vleesch onderwilen
ter tafle en mochte niemen ghilen
maer disputeren ende lesen
moesti daer ter maeltijt wesen
ende ter tafle was gheseten
of hine mochte aldaer niet eten
up die tafle stont bescreven
wie so begrijpt eens anders leven
jegen die aerme was hi milde
dat hi niemene ontseggen en wilde
alse langhe alse hi hadde wat
oft alse die kerke hadde scat
der kerken vate dede hi dicken
smelten ende breken in sticken
ende loestere mede die ghevane
oft hi leit aermen lieden ane
in sijn huus ne quam niet lichte
enech wijf zuster no nichte
soudi oec eeneghe werven
an wiven spreken om bederven
sone wildi altoos niet pleghen
dat hire alleene soude spreken jegen
een ander en horde te desen
hen hadde alleene bijechte gewesen
hi was der wijsheiden lecht
ende stercte mede dat gods recht
ende bescermere vor dat ware
alle die meesters openbare
die nader apostele gewerke
verlichten die heilege kerke
verwan hi met consten ende met zinne
oec wanic dat niemen en kinne
in clergien man so verheven
ende in so sonderlinghe leven
want so vele screef hi ende dichte
dat niemen in sijn leven lichte
sine bouke ne vulscreve
in hoe lange so een man leve
also alsemen horet lesen
sone mochte hijs niet genesen
dat hi overlase die bouke
die hi screef in menegen houke
bedi loghe hi gelijc den dwase
seide iemen dat hise alle lase
no vermate hem enech man van dien
dat hi sijn were al hadde ghesien
m xxx ende hondert
sijn siere bouken wien soes wondert
ende oec meer daer jegen onrecht
die kerke mede es verlecht
hier laten wi vanden here groot
want hier naer coemt sine doot
int sevende jaer dat archadius
ende sijn broeder honorius
dat edel roemsce rike helden
alse wi hier te voren telden
wart innocentius paues te rome
die xxxviiste alsict ghome
na sente pietre bi getale
dese sette ende dede wale
paes indie messe te ghevene
oec sette hi bin sinen levene
dat die bisscop soude wijen
olye entie benedien
ende daer mede ter noot
die kerstine olien ter doot
in sinen tiden gevielt aldus
dat een die hiet pelagius
in grote baertaengen heeft verheven
eene heresie een dorper leven
hi wilde castien ende leren
dat elc sonder die gratie ons heren
wel behouden mochte wesen
die weldoen wilde bidden ende lesen
hi gewonne hemelrike
bi hem selven sekerlike
alsonder die gratie ons heren
van jongen kinderen wildi leren
dat si sonder adams zonden
gheboren worden wildi orconden
ende si onsculdich waren das
ghelikere wijs dat adam was
eer hi dat gebot tebrac
oec seidi mede ende sprac
dat mense niet en doepte bidi
om van zonden te makene vri
maer omme dat si met dier eeren
werden souden die kinder ons heren
al storven si sonder doepsel mede
so seidi dattem ware stede
buten hemelrike ghegheven
daer si salechlike souden leven
adam seide hi ende orconde
dattem selven sine zonde
quetste ende niet sinen geslachte
ende al ware hi bleven in sire wachte
sonder zonde hi ware nochtan
emmer bleven een stervelic man
oec seidi dat niet en diede
datmen over dode liede
bade indie heileghe kerke
hoe groot so ware haer gewerke
dese pelagius ende celestine
ende juliaen die gesellen sine
hevet verdoemt ende ghescent
die paues van rome innocent
jheronimus ende augustijn
die int gelove waren fijn
wederstonden dese herisien
met scrifture der clergien
so dat dese ende sine ghesellen
verdoemt waren inder hellen
ten naesten jare na dese dinc
staerf alexis die jongelinc
te rome ende wart openbare
sijn leven ende sine pine sware
die ic u hier scriven sal
cortelike na die waerheit al
het was in rome hebwi verstaen
een rike man hiet eufemiaen
edel ende oec also wale
die hogeste in des keysers zale
hem dienden iiim man
die sine cledren droegen an
met ghuldinen gordelen gegort
hi was dontfaermechste vander port
entie miltste den aermen
ende gerne beterde haer caermen
agales so hiet sijn wijf
die mede leedde een heilech lijf
maer geen kint en mochtsoe dragen
so dat si dicke in beden laghen
ende baden gode dat hi hem gave
een kint daer erve ende have
van haren goede up mochte comen
ende god hevet haer bede genomen
na haren wille ende dede tgone
ende gaf hem eenen sone
van dien vort hebben si geset
dat si scieden haer bet
alexis hieten si dat kint
si hebbent naturlike gemint
ende alst upquam si dadent leren
edelike met groter eren
alst sine jare so vulbrochte
dat hi huwelijc doen mochte
hebben si ene maget vercoren
van skeysers geslachte geboren
ende maecten hem ene camer ginder
daer in slapen souden die kinder
ende dadense trouwen papen ende clerke
te rome in sente bonefacius kerke
daer mense orconde nader zede
ende naer trecht van edelhede
dus hebben si den dach gehouden
met bliscepen ende met vrouden
des avonds es eufemiaen
te sinen zone gegaen
ende seide minne doet u cledre uut
ende gaet slapen bi uwer bruut
alexis es indie kamere gegaen
ende es vor dat bedde gestaen
ende castijede sine bruut
met heilegen worden die hi brochte uut
ende gaf hare sijn vingerlijn
ende andere cleenode fijn
in een cyndaelkijn gewonden
ende sprac hare dus ane tien stonden
ontfanc dit ende houdet mi
alse lange alst gods wille si
ende god moete ons geleden
ende wesen tusscen ons beeden
mettien nam hi in stilre hoede
een deel mettem van sinen goede
ende ginc te scepe ende es te waren
te laodocien ghevaren
van danen tote edissen hi gaet
ene stat die in surien staet
daer gescreven in een cleet
ons heren ymagie steet
sonder menscen hant gescreven
daer hevet hi al tsine wech gegeven
den aermen dor gode saen
quade cledren heefti angedaen
ende ginc metten aermen mede
up onser vrouwen kerchof tier stede
sittende biddende alsemen doe plach
hi ontfinc up elken zondach
gods lachame van datmen hem gaf
daer hilt hi sijn leven af
ende wat hem over es bleven
hevet hi den aermen al gegeven
alse alexis dus was ontgaen
dede sijn vader eufemiaen
den sone souken de werelt dure
so datse some daventure
te edissen brochte indie stat
daer hi onder die aerme zat
ende sine gekennen niet en conden
nochtan dat si ten selven stonden
hem aelmoesene hebben gesent
doch hevet hise wel bekent
ende sprac god des dankic di
dattu dit heves verleent mi
dat ic dorden name dijn
hebbe vanden knechten mijn
aelmoesene al nu ontfaen
die knapen quamen te lande saen
ende seiden waer so sine sochten
dat sine vinden niet en mochten
die moeder die plach oec altoos
vander wilen dat soene verloos
dat soe eenen zac leide upten vloere
daer zat soe up met droever voere
ende swoer dat soe dies niet en begave
voer soe mare wiste daer ave
wat haren sone ware ancomen
die bruut die hi hadde genomen
die sprac te haerre zwegher mede
in sceede niet van derre stede
want ic wille wat so mens seghet
doen alse die tortelduve pleghet
alse gevaen es ofte doot
haer lief hare beddegenoot
sone kiest soe nemmermeer en geen
dus salic doen over een
onthier ende ic weet te waren
waer mijn soete man es gevaren
alexius zat ende bat
te edissen upt kerchof na dat
xvii jaer achter een
in heilegen levene alst wel sceen
ombekennet ende vergheten
doe wilde onse here doen weten
wat eeren dat hi werdich ware
onser vrouwen beelde sprac openbare
teenen heilegen man vander kerke
ganc henen ende nauwe merke
den gods man die daer buten zit
sine ghebede die hi bidt
die sijn voer onsen here waert
sech hem dat hi come inwaert
die ghene dede datmen hem hiet
hi sochtene maer hine vants niet
want hine hads ghene conde
weder ginc hi in tier stonde
ende bat onsen here dan
dat hi hem togen wilde den man
onse vrouwe seidem echt
die daer vordie duere zit recht
dats hi daer ic di toe sende
mettesen tekine hine kende
te sinen voeten hi hem vel
ende bat hem also wel
dat hi indie kerke ginghe
aldus wart bi desen dinghe
alexius bekennet sere
ende alt volc dedem eere
die heileghe man vlo crachtelike
dese eere van erderike
ende ginc heimelike uter stat
ende so te laodocien na dat
daer es hi te scepe gegaen
ende wilde in tharsen saen
daer sente pauwels was geboren
sinen monster haddi vercoren
want hi daer te wesene minnet
omme te sine ombekinnet
maer god die sinen wille doet
beede in winde ende in vloet
heeftene ghejaget vort
indie havene van rome der port
alexius hevet dit versien
ende ginc uten scepe mettien
ende gemoete sinen vader
dies niet en kende al te gader
daer hem menech volgede naer
doe riep hi an den vader daer
gods man nu sie up mi
miere aermoeden ontfaerme di
ic bem een aerm vremt man
ontfanc mi in dinen huse dan
ghef mi die crumen te mire spisen
die van dire taflen risen
dat god seine dine jare
ende hi dijns soens neme ware
dien du waens hebben verloren
den vader quam dat kint te voren
ende wart beroert met sulker name
ende hiet dat hi mettem quame
ende bewijsdem enen knecht
ende een bedde daermen echt
in sine woninge sijns plegen soude
ende dedene liggen daer hi woude
dat hine emmer sien soude ane
beede te comene ente gane
hi hiet datmens name hoede
ende men van sire tafle voede
ende dattem niemen en sprake an
dat vererren mochte den man
dus es alexis ginder bleven
in een sonderlinc scaerp leven
beede in vasten ende in waken
in bedingen in goeden saken
die meiseniede hilt dies sijn scop
ende vanden scotelen dat sop
goten si upten heileghen man
ende meer quaets daedsi hem nochtan
alexis waest diet gerne ontfinc
want hi wiste wel die dinc
datse hem die viant beriet
al dit leet ende dit verdriet
dus was hi metten vader daer
onbekent xvii jaer
alse hi vernam ende verkende
dat het naect sinen ende
heeft hi ghenomen fronchijn
ende screef al dat leven sijn
hoe hi was brudegome
ende hoe hi der jueget bloeme
veronwerde ende in vremt lant
lange was al onbekant
ende wat levene hi hadde stille
ende hoe hi jegen sinen wille
te rome wart gejaget met winde
hoene die vader niet en kinde
ende ontfingene dor onsen here
daer hi menege sware onnere
ghedogede vander mayseniede
naer dese dingen so gesciede
dat god wilde dat geopenbaert
sine doget soude sijn ende verclaert
het gheviel up eenen zondach
dat menech horde ende niet en sach
dat inde sanctuwarie quam
na die messe alsict vernam
te rome eene stemme ende sprac
die pine hebben ende ongemac
ende verladen sijn bidi
ic sal u laven coemt te mi
diet horden sijn met allen
neder ter erden ghevallen
kyrieleison riepen si lude
mettien horden die lude
gaet souet gods man ende brincten vort
dat hi bidde voer rome der port
want sfrijndages es hi bleven
ende hevet den geest gode gegeven
doe ghingen si uut ten selven stonden
ende sochtene daer sijs niet en vonden
doe quamen si ter kerken weder
ende vielen up hare knien ter neder
ende baden gode met naten ogen
dat hi hem sinen man wilde togen
doe seide ene stemme nu souctene saen
int huus daer woent eufemiaen
beede die keysers waren indie stede
archadius ende honorius mede
entie paues innocent
hebben boden wech gesent
datmen dien mensce sochte daer
ende si volgeden beede naer
daer waren si met eren ontfaen
doe sprac hem an eufemiaen
die knape dien hi eerst beval
van alexise die sorghe al
in wane sprac hi ben ic van desen
oft die aerme iet mochte wesen
die ic u gaf te bestane
want dicken sagicker doget ane
beede in vastene ende in gebeden
ende in groter verduldicheden
gedogedi dattem met onrechte
dicke daden die knechte
mettien es eufemiaen
haestelike ten bedde gegaen
ende vant dien mensce doot
dat anscijn ondecti hem al bloot
ende saecht verlichten also clare
alse oft die ingel selve ware
ende al daertoe mede hi vant
enen brief in sine hant
dien haddi hem gerne genomen
maer hine mochts niet vulcomen
dies wondert hem ende keert gerede
ten paues enten keysers bede
ende seide wi hebben vonden
dat wi souken nu ten stonden
mettien worde sijn si saen
tote ghenen doden gegaen
entie paues alse hine vant
nam hem den brief uter hant
ende gavene sinen clerc na desen
dat hine over soude lesen
alse dat verstont eufemiaen
wat inden brief was gestaen
viel hi in ommacht up die aerde
ende riep lude ende mesbaerde
doe stont hi up ende dede leder
ende trac sijn haer ende scorde sijn cleder
ende riep ende viel upten doden
twi brachtstu mi in desen noden
lieve sone lieve here
dattu mi verdroeves dus sere
ende heves mi xxxiiii jaer
gehouden in levene zwaer
ic haddi gerne met mi gehouden
dattu geplogen hads miere ouden
nu zie ic di hier openbare
doot ende liggen up ene bare
alst die moeder hevet vernomen
es soe oec ten doden comen
ghescorder cledere met widen hare
ende met ongehorden mesbare
ghelijc alse eene leuwinne
al verwoet ende uten zinne
ende oec upten doden ghevallen
met mesbare voer hem allen
ende seide sone du waers te wreet
twi so hadstu ons so leet
dattu moeder ende vader
vor di sages beede te gader
omme di weenen vor dinen ogen
ende du di niet en wilds vertoghen
mettien worde custe soe daer
des jongelincs anscijn so claer
den rouwe die moeder ende vader
ghinder dreven beede gader
ware u te telne te lanc
dat geloep ent gedranc
toten doden was te groot
wie so van evele hadde noot
was hi cropel ofte blent
oft vanden viant gescent
hi wart daer altehant genesen
die keysers quamen bede na desen
ende droughen dbedde daer hi up lach
ende baden hem diet al vermach
dat hise moeste bewaren
oec hietsi werpen sonder sparen
penningen mids inder straten
om dat dringen utermaten
dor dat hem dat volc uphelde
dor de lieve vanden ghelde
nochtan mocht lettel dieden
want die wille van dien lieden
was die hant anden man te slane
die alle mesquame verdreef dane
so dat si cume dit vermochten
dat sine indie kerke gebrochten
te sente bonefacius des maertelaren
daermen vii dage sonder sparen
gode lovede ende werde
ende menne hilt boven der erde
een graf maectemen hem van goude
van dieren stenen menechfoude
daermen alexiuse den here
binnen leide met groter eere
in julius alsict versach
indie maent den xviisten dach
dat graf rooc in diere gebare
oft binnen al vul specien ware
daer die minre van magedoeme
in lach der maertelaren bloeme
int ixde jaer dat si ghelike
hilden dat roemsce keyserike
archadius ende honorius
die kinderen theodosius
was jheronimus in bethlem
ende hadde aldaer met hem
eene edele vrouwe die paula hiet
die rome die goede stede liet
danen soe ute was geboren
vanden hogesten verre te voren
ende diende onsen here daer
ende staerf in dat naeste jaer
dat alexis doot es bleven
jheronimus hevet bescreven
haer leven ende haren ende
dat ic in dietsch aldus ontbende
jheronimus spreect ende leert
waren alle mine lede verkeert
in tongen ende alle mine lede
menscelike spraken mede
sone mochtic sente paulen leven
te vullen genen prijs gegeven
edel sere was soe geboren
maer haer heilecheit ginc te voren
wilen mogende ende rike
maer nu mogender ongelike
in gerechtre aermoeden
allen vrouwen die gevoeden
tote rome binnen der stede
was soe spiegel der zuverhede
want soe levede inder gebare
dat geen quaet mensce van hare
loghene ne dorste visieren
soe levede inder manieren
dat soe die rijcheit niet en sochte
niet bidi nochtan soe mochte
mettien riken wel ommegaen
die aerme hevet soe wel ontfaen
ende gaf den riken lieden bispel
dat si den aermen daden wel
soe scuwede der werelt eere
dies volgedemen hare te mere
want gelijc rechts alse den man
sine scade volghet an
also trect eere ter doget waert
ende diese dullike begaert
dien scuwet soe ende volget dien
die hare dore gode wille ontsien
haer man was vanden julienen
gheboren vanden ouden troijenen
vanden edelen eneas
om dat gewagen wi niet das
dat edeldoem of ander goet
so vele voer gode doet
maer dat te wonderne staet
datmen dat dor gode versmaet
die werelt geeft hem prijs te voren
die edel es ende wel geboren
ende wi prisen hare leven
die dat dor gode begeven
toxius die hiet haer man
daer wan soe v kindren an
twee sonen ende dochtren drie
in rome ne liet soe nie
aermen doden daerment weet
soene holpene ter erden gereet
aerme clerke heeft soe beraden
het dochte hare comen al te scaden
wat dat iemene clede of voede
sonder van haer selves goede
hare kindren dat gesciede
ontcleede soe omme die aerme liede
ende alsese dan hare mage scouden
so seide soe ic hebbe hem gegouden
riker have te haerre eeren
dat es dontfarmecheit ons heren
soe herbergede ende ontfinc
heileghe liede vor alle dinc
ende horde hare heilege wort
so dat soe dies wart becort
te latene maghe ende lant
ende so dede soe altehant
want haer goede man versciet
die stat van romen dat soe liet
ende es te scepe waert gegaen
daer hare anevolgeden saen
broedere swagre ende maghe
ende kinder met groter claghe
want sise houden waenden dus
haer joncste sone toxius
boot die hant met mesbare
rufijn haer dochter hubare
bat dat soe beide na haren hudach
ende weende ende riep o wach
ende al sach soe met drogen ogen
te hemele waert ende liet gedogen
want die minne van onsen here
rekentsoe meer dan de werelt ere
dus voer soe over te hant
ende besochte dat heileghe lant
entie hermitagen mede
van egypten te menegher stede
daer naer quam soe te bethleem
daer ic selve wonende bem
ende sloot hare selven drie jaer
in ene enge cluse daer
onthier enten heileghen ghesellen
cloestre ghemaect waren ende cellen
biden weghe daer de maget marie
ende joseph ende hare paertije
wilen gheherbergen ne conden
daer woende soe ten lesten stonden
ende eudoxia haer dochter mede
in uutnemender heilechede
van haerre doget hort nu mere
vander moeder alsic sprac ere
was soe van eneas geboren
die besille hiet alse wijt horen
dien vader horic rogarus noemen
die was ute grieken comen
van agamennoens geslachte
die binnen x jaren met machte
troyen vellede wilen eer
wat sal edelheden meer
ende hiertoe grote macht van goede
nochtan so groot was hare omoede
dat diese wilen sach indie eere
die en kinder min no mere
maer hi waende openbare
dat haer alre dierne ware
onder der mageden covent
daer soe beringhet was ommetrent
was soe vander meester gemate
in gane in clederen ende in gelate
sijnt dat haer man was doot
ne was noint gheen man so groet
daer soe mede wilde eten
want so wilts al vergheten
hen dade die noot van live
sachte bedden alse pleghen wive
ontseidsoe altemale mede
al hadde soe swaerlike den rede
maer alleene up die erde
daer hadsoe van cranker werde
ghespreet sticken van haren
daer up ruste soe te waren
up datmen ruste heeten mochte
dat soe met live ende met gedochte
die daghe entie nachte mede
moeste al waken in gebede
soe was in also groten weene
omme ene mesdaet also clene
alse oft ware van ere mort
ende alsemen hare sprac dit wort
ghi sult uwen ogen deren
spaerse doch dat ghi studeren
in dewangelie moget te bat
soe antworde ter stat
hets recht dat men danscijn besmet
datmen jegen die gods wet
dicken sere hevet versiert
hets recht datment anders maniert
dat vleesch dat wilen weelden plach
die bliscap daermen wilen in lach
salmen afdwaen met langen wene
die slapelakene wit ende cleene
entie bedden die sachte waren
salmen nu betren met haren
an hare en was en ghene onsede
sonder alleene milthede
want soe dicken te persemme leende
alsoe sach dat iemen weende
omme sine sonderlinghe noot
alsemen te redene hare verboot
haer gheven ende men seide gef so
dattu selve niet werds onvro
so seide soe dan dat doet of
ic hebbe ane mi een belof
dat ic biddende mijn broot
beghere te blivene doot
ende miere dochter niet en blive
selves enen penninc na minen live
ende men mi graven mede sal
met gebedene luderen al
want biddic broot in mijn leven
ic vindere vele die mi gheven
ende of mi dan een biddet broot
ende hi van hongre blivet doot
eist niet recht dat tlijf antwort
vander dorperliker mort
eubreusce lettren ende tale
conste soe wonderlike wale
so dat soe haren zoutre conde
in eubreuscher tongen tien stonde
ende eudoxia haer dochter mede
ende waer paula was telker stede
eudoxia was bi haerre zide
ende noch noint in genen tide
sone was soe buten haren gebode
soe sach hare wech geven dor gode
den aermen al teenen gader
haerre moeder have ende haers vader
ende waes vro in haer gedochte
want soe ander erve en sochte
alst quam te haren ende
onse here hare anesende
een zwaer evel ende een fel
eudoxia haer dochter plach wel
der moeder alse die niet en dede
els dan moeder heeten ofte bede
hoe dicken soe te ghane plach
van daer daer haer moeder lach
tote dien hole entien crochte
daer onse vrouwe haren sone brochte
alse hi nichtinge was geboren
want haer cloesterkijn alswijt horen
stont te bethlem inde port
aldaer ghesciede gods gebort
want node sciet soe van dier stede
ende node vander moeder mede
die moeder dat heileghe wijf
bevoelde sere cranken haer lijf
ende ghelijc alse pelegrime
die lesen ende singhen rime
die ute vremden lande geraken
enten haren beginnen naken
also gebaerde soe ende gheliet
want soe vanden vremden sciet
dats dese werelt ende wilde varen
te hemelrike toten haren
soe las die zalmen die soetelike
ghewaghen vanden hemelrike
ende alsemen dan vraghede hare
hoe dat hare te moede ware
so seide soe utermaten wel
haer evel en ware niet dan spel
ende al dat soe vor hare sach
dat was claerre dan die dach
sachte ende soete boven allen saken
alse haer ende began naken
maketsoe ter selver stont
een cruce up haren mont
gode lovende endde soe haer leven
ende hevet den gheest upgegheven
daer waren te hare in bethleem
die bisscop van jherusalem
ende andere bisscoppe ende priesters mede
ende moenken van meneger stede
mageden nonnen alsoe versciet
rechts een ongetellet diet
daer en was no ach no wach
no claghen noch hantgeslach
alse der werelt liede pleghen
maer menege maget ende menech degen
loveden gode ende zongen
ende lasen salmen in menegen tongen
bisscoppe droeghen die bare
ende bisscoppe gingen harentare
omden doden die droegen dlecht
ende groevense indie kerke recht
daer was soe met groter eeren
begraven inde crocht ons heren
hare scoenheit was so groot
dat soe hem slapen dochte niet doot
in desen tiden in desen jare
dat paula staerf de vrouwe mare
so bleef in egypten doot
pachomius die here groot
die abt van vele moenken was
ende hem sulke regle las
alse hem dinghel gods ons heren
van hemelrike wilde leren
daermen oec af mochte horen
inden boeke hier te voren
daer macharis toe was comen
alse hi van hem hadde vernomen
ende want wi daer hebben begeven
te sprekene vander heileger leven
die der hermitagen plaghen
in egypten indien daghen
also alst bescreven es
inden bouc heraclides
so willen wijt hier anevaen
daert dander bouc heeft laten staen
pachomius was out te waren
van c ende van x jaren
alse hi sinen ende dede
eens so was hi teere stede
daer hem quam die duvel ane
in eens scoens wijfs ghedane
doe hise sach vernam hi doch
dat het ware duvels gedroch
ende bat harde sere saen
dat die dinc moeste tegaen
die duvel quamene bet na coren
ende seide du bids pine verloren
god hevet mi die macht gegeven
dat ic coren mach sijn leven
die ic wille eist wijf eist man
doe sprac dander wie bestu dan
ic bem sprac hi des duvels macht
entie ghene die indien nacht
van ghenouchten des vleeschs leven
menegen bedrogen hebbe ende verdreven
maer di selven noch den dinen
om cristus die hem liet pinen
entie menscheit wilde smaken
sone maghic niet genaken
ende saelt emmer aldus wesen
het wert anders noch naer desen
na dine doot so salic noch
in hem werpen mijn ghedroch
ende mettem minen wille doen mede
die du bevreeds met dire bede
doe sprac die heilege wien eist cont
oft beter coemt na mine stont
diese bewert metter beden
want ic weet wel bi waerheden
dattu niene connes vorsien
dingen die sullen gescien
want dat gode alleene toehort
die viant hem weder antwort
bi dinghen die leden sijn al
wetic wat gescien sal
die goede man sprac hoe maecht wesen
die viant die sprac te desen
alrehande dinc int beghin
set in wasdoem sinen zin
alst comen es ten hoghesten grade
so dalet weder indie scade
ende also ict mach verstaen
saelt met uwer ordenen gaen
want int beghin wart soe verheven
in miraclen in heilech leven
maer alst coemt ten ouden tiden
so saelt dalen ende tegliden
ende bi laeuwer roekeloeshede
vallen vander hogre stede
pachomius ter selver stat
nerenstelike gode bat
dat hi hem ontdecken woude
wat zeden dat wesen soude
onder die moenken na sine doot
doe ontecte hem god al bloot
dat cloestren ende abdien
wassen souden ende dijen
ende datter vele wel souden leven
ende vele haerre doget begeven
bi roukeloesheden bi ommaten
vanden onnutten prelaten
die omme die eere souden stunen
niet om bate bidden no runen
dus salmen verstoten die goede
ende maken quade met overmoede
dan sal die regle bi naer al
keeren inden swaren val
ende diese so sullen begeven
sullen inder weelden leven
pachomius die riep bidi
met luder stemmen wapene mi
wats mi aermen gesciet
ic hebbe gepijnt al omme niet
of die prelaten die comen sullen
dus zwaerlike dan verdullen
wes sullen si hem dan gelaten
hare disciplen haer ondersaten
mettien quam hem te voren daer
eene ymagie scone ende claer
ghecroent met dornen ende sprac
pachomius hout dijn gemac
ghetroosti want dijn volc sal
gheduren tote dat endet al
ende die dine regle wille houden
coemt ter euweliker vrouden
van enen pachomius so seget
heraclides daer vele in leget
vander hermiten leven
hi spreect van hem dus eist bescreven
eens quamic in groter noot
mijns vleeschs in coringen groet
ende heelde mine aventuren
minen meesters ende minen geburen
ende trac inwaert met groter pinen
inder wilder wostinen
in sychi so hebbe ic vonden
pachomius ten selven stonden
bi eere palmen daer hi sat
ende andere moenken tier stat
mine noot seidic te waren
den kerel van lxx jaren
hi sprac dans gene niewe sake
dattu dies best tongemake
want men mach dat proeven wel
dat di dese coringhe ghevel
dat di dat niet an en brachte
roukeloesheit van gedachte
noch traecheit van herten mede
dat toghet dese woeste stede
daer gebreckenesse es van wive
ende van weelden oec van live
maer hets bidi dattu di vaers
want du sekerheit begaers
somwile alse wi sijn al genesen
so wille ons vleesch meester wesen
somwile coemt dit evel mede
alse wi peinsen omme idelhede
somwile doet des viants strijt
die onse welvaren benijt
want ic selve sprac doude man
dien de jare nu gaen an
ic hebbe dese celle gewacht
xl jaer dach ende nacht
ghepijnt ende gepijnt mede
omme mijns selves zalichede
noch gaet mi an alle daghe
dese coringhe dese plaghe
also dat sulke ure was
dat ic selve vruchte das
dat mi gods hulpe ontseit ware
doe dochte mi beter openbare
dat ic storve dorper doot
dan ic vulheit dade so groot
ic ginc henen in groter pinen
in ongewandelde wostinen
so dat ic een hol versach
daer een vreselijc dier in lach
want ic begerde utermaten
dat mi die felle beesten aten
die wandelden inden hole wijt
alsic toter avont tijt
vorden hole hadde geleghen
entie dieren alsi noch pleghen
utegingen twee ende twee
proie souken min no mee
hebben si bi roken mi vernomen
ende sijn ghinder tote mi comen
ende lecten mi vort ende weder
vanden hovede toten voeten neder
ende lieten mi al ongescaet
doe seide mi miere herten raet
dat god mijns gedochte daer
ende keerde te miere cellen daer naer
doe liet mi ene stont die viant
rusten maer hi quam te hant
ende dede mi meerren toren
dan hi nie dede te voren
so dat hi mi daer ten stonden
harde na hadde brocht in zonden
want hi es mi comen ane
in eere joncvrouwen gedane
die mi dochte dat ic sach
in miere joget up enen dach
die ginc sitten up mine knien
ende verkeerde mi so indien
al mijn lijf indiere gebare
alse oft geestelijc niet en ware
bi naer waest dus met mi comen
die rechter hant hebbic genomen
ende gaf hare eenen groten plat
mettien wart te nieute dat
ende sekerlike twee vulle jaer
wasic quite wel naer
dat ic cume gedogen conde
sulken stanc te gere stonde
doe wasic droeve ende in wanhopen
ende bem ter wostinen gelopen
dolende al ommetrent
doe vandic aspis een serpent
dat settic an mine scamelichede
dat mi bete ende ic daer mede
mijn lijf ende mijn torment
sijn hovet wrevic al ommetrent
an mijn lijf in diere gebare
alst algader daer af ware
nochtan en wilt mi biten niet
alsic wane dat hem god hiet
eene stemme hebbic vernomen
te mi waert sprekende dus comen
pachomius ganc wech ter tijt
ende stant vort inden strijt
ic liet den duvel dat ghescien
dat hi di verwan indien
dat die hoverde te min
heffen soude in dinen zin
ende dine crancheit bekennen souts
ende du di ane gode houts
dus keerdic weder sprac die man
te miere cellen ende zat vort an
met gemake wel daer binnen
in rusten van minen zinnen
mijn viant sach hem ondaen
ende vlo henen van mi saen
dese pachomius woende in syten
nu hort vort vanden hermiten
dander pachomius die grote here
aldaer ic af seide eere
die hondert levede ende x jaer
woende in thabenne voerwaer
ende beede eist in egypten lant
also alsict bescreven vant
die gods cracht liet hem vorsien
vele dincs dat soude ghescien
entie ingle scouwen an
dat was een ontfaermech man
entie sine moenken mede
met harde groter vriendelijchede
minnede hi zat eens ende dochte
alleene in sine hagedochte
dattem dinghel gods sprac an
ende seide du best vulmaect man
na dijn belof na dinen staet
dus es dijn leven hier overdaet
in deere gods ende siere namen
doe die joncste moenken tsamen
ende wijs hem selven al
die regle die ic di leren sal
coperine taflen daer in gescreven
hevet hem dinghel ghegheven
dese wort in deser wise
du souts binnen eenen proprise
maken menegertiere cellen
ende doen te samene dine gesellen
maer eene kokene sal alleene
maken hare spise ghemeene
wie so eten oft vasten wille
laets hem gebruken zwijch al stille
die staercst ende meest eten scinen
die verlade meest met pinen
te slape en sullen si liggen niet
maer zetele hem maken gebiet
een deel heldende daer si up zitten
bedect met mantelen niet met witten
gheetsvel sullen si draghen an
entie niet afdoen nochtan
eten si slapen si waer si gaen
sonder alsi gode ontfaen
dan eist recht dattem elc ontgort
ende indie covele gha vort
ende late sijn vel bliven dan
coemter oec enech vremt man
die eere andere regele pleghet
ic wille datmen hem ontseget
haren reeftre ende hare wone
het en ware oft die ghone
mettem hadde geselle gewesen
up eenen woch so ontfa desen
wie so hem oec wille begeven
omme te leedene dijn leven
ne laet dien niet scouwen mede
dijns cloesters heimelichede
hine hebbe drie jaer vulbracht
dat hi gedaen heeft ende gewracht
vanden cloestre die swaerste pine
wie so et indie covele sine
decke sijn hovet dat niet gescie
dat deen den anderen eten zie
els dan die tafle ende spisevat
niemen en spreke dit noch dat
oec hiet dinghel in sinen rade
datmen daghes xii bedinge dade
ende also vele navonds echt
ende dan soudemen hebben tlecht
ende snachts also menege nochtan
pachomius sprac die heilege man
dits eene clene dinc dinke mi
dinghel sprac houdse want bidi
hebbict geboden aldus cleene
omme dat die jonge gemene
moghen houden sonder verdriet
dese regle willen si doen iet
die staerc sijn ende van dogeden groot
hem en es en gheenen noot
datmense met regle bedwinge
want si hebben hare dinghe
also vaste geset met trouwen
in gode dienen ende hem scouwen
naer dese wort so es te waren
die ingel van hem gevaren
heraclides die bescreef dit
ende seghet dat in egypten zit
menech cloester van desen levene
daer in moenken m waerf sevene
maer die cloester sijt seker das
daer pachomius abt was
dats die meeste die principale
enter andere hovet altemale
te des pachomius abdie
quam macharis van alexandrie
alse u die bouc besciet hier voren
die liet sinen vrienden horen
dat noint was leven so zwaer
wildi hine leefder naer
eens so quam hem inden zin
dat hi vijf daghe ende niet min
sijn herte wilde an gode setten
sonder keren ende niet letten
doe sloot hi toe sine celle
also dat geen geselle
antworde van hem mochte ontfaen
ende began ter steden staen
ende sprac aldus an sine zinne
sie merke ende bekinne
dattu niet in groter onwerde
vanden hemel ne beets ter erde
want du heves dingle daer boven
ende dinen sceppere dien si loven
daer wes daer blijf ende daer wacht
ii daghe stont hi ende ii nacht
dat hi dies niet af en quam
doe wart die viant up hem gram
ende hevet hem gemaect sciere
ghelijc eere vlammen van viere
so dat hem indie celle dochte
al bernen dat bernen mochte
ja die matte die onder hem lach
so dat hi hem bernens ontsach
ende moeste ten derden daghe
omme vreese vander plaghe
laten varen sijn beghin
dus liet god proeven sinen zin
den duvel want hi niet en woude
dat hi hem verheffen soude
tote desen sprac heraclides
es mi gevallen stade des
dat mi daer brachte daventure
ende ic vant voer sine dure
eenen pape ziec onsochte
want hem thovet verrot al dochte
dien hadde macharis nochtien
niet ontfaen noch gesien
nochtan quam die pape dare
want hi gerne genesen ware
doe ic vorden pape bat
antworde hi mi selve dat
dat hi des rechts ware onwert
want god hem hadde verswaert
dat hi met onreinen live
met eenen onhoveschen wive
ten sacramente dorste gaen
dies hevet hem god dit gedaen
sech hem dat hi nemmermere
messe en doe van onsen here
so mach sijns genade wesen
dit doet die pape ende es genesen
een pape was ende hiet moyses
als ons seghet heraclides
ende was van egypten geboren
swart gelijc anderen moren
ende was rovere ende mordenare
ende manslachtech dus spreect de mare
so dattene eene vreese groot
hevet bracht in sulker noot
dat hi teenen cloestre liep
ende daer omme tontfane riep
ende dede penetencien so scaerp
dat hi bi sinen exempelen waerp
menegen rovere uten zonden
pine dogedi te menegen stonden
want duvelen hem anedreven
dat hi anevinge doude leven
ende so vele daden si das
dat hi bi naer gekeert was
dit vernoy dat brachti vore
eenen sente ysidore
die seide troeste dinen zin
dits dijns vechtens een begin
blijf ghedurech in dijn vasten
en laet dijn herte niet gerasten
van bedinghen ende van rouwen
alse die viant dat sal scouwen
sal hi vermoyt werden indien
ende sal henen van di vlien
moyses onthilt dat wort
ende hilt hem ant vasten vort
ende at anders niet dan broot
nochtan dedi pine groot
in werkene in aerbeide
dat hi sijn vleesch so onderleide
dat hi els en vermochte iet
nochtan en lietene die duvel niet
doe sochti an enen anderen raet
die hem hiet den toeverlaet
ane gode setten metter bede
ende an nachts te wakene mede
in sine celle stont hi naer dien
hine looc oge no bogede knien
aldus wakende bat hi daer
gode achter een wel vi jaer
nochtan en wildene niet begeven
die duvel omme dusdanech leven
doe greep hi scaerper leven an
die moenke die oude man
die verre haelden hare fonteine
die waterde hi snachts alleine
so dat haer en geen en wiste
die duvel sach dat hi met twiste
emmer hem verwinnen woude
snachts daer hi water halen soude
slouch hine met eenen stave
uptie lendine dat hi daer ave
bleef liggende uptie stede
ende niet en wiste wiet hem dede
ten naesten dage wart hi vonden
enten cloestre bracht tien stonden
daer hi af qual aldus
doe sprac sente ysidorus
moyses ontbere vort mere
die duvele te moyene sere
want daer es mate tallen tiden
hoe wi sullen jegen hem striden
doe sprac weder moyses
in wille niet ontberen des
tote dat ic merke ende begome
dat ic verliese die ydel drome
entie ydele ghepeinse
die ic biden viant veinse
sente ysidorius seide weder
nu meer sullen si van di neder
verdreven wesen altesamen
in deere der heileger namen
jhesus cristus die es gods sone
com vort meer ende wes gewone
den lichame gods tontfane
bedi liet di god striden ane
den duvel met groter onwerden
dattu niene quaems in hoverden
of du verwonnes met cleenre pine
den viant entie coringe sine
dus keerde moyses ter cellen
ende alsemen hem horde tellen
dattem nemmermeer daer naer
des viants coringe worde zwaer
ja sindent dese besondege man
so grote gratie ghewan
heraclides scrivet aldus
een clerc was hiet eulogius
die om dat euwelike leven
dese werelt wilde begheven
sijn goet gaf hi wech ende verdede
doch omme hem te helpene mede
want hi aerbeiden niet en conde
hilt hijs een deel tsinen monde
nu stont hem so alsem dochte
dat hi in cloestre niet en mochte
in coventen leven ghemene
noch in wostinen alleene
eenen lazersen hi versach
daer grote einselijcheit an lach
sonder hande ende sonder voete
so gruwelijc ende so onsoete
was hem sijn lijf ende onreine
sonder sine tonghe alleine
eulogius dede sine bede
ende belovede dus gode mede
dor dinen wille sprac hi saen
here willic desen ontfaen
ende toter doot willicken voeden
up dattu here mi moets behoeden
up sinen ezel hine leide
ende voerdene thuus alse hi seide
ende hiltene wel xv jaer
ende salvedene ende badene daer
ende voedene vanden sinen
entie zieke in sire pinen
was verduldech harde sere
dies balch hem die helsche here
ende gaf den zieken onverdulde
so dat hi des goets mans hulde
wederseide altemale
ende sprac hem an grote overtale
vluchtich ries sprac die malade
du heves verdaen met overdade
dijns selves goet dins niet verholen
ende heves ander goet gestolen
waenstu nu doen met mi mede
dijn behout dine zalechede
eulogius seide neen lieve here
ne segt deser wort nemmere
sech oft ic di ie mesdede
dat willic gerne betren mede
die zieke antworde weder
lech dine smeekinge al neder
lech mi uptien woch al bloot
in hebbe dire hulpe genen noot
eulogius bat dat hijt liete
die zieke die riep met verdriete
in can geherden no gedoghen
dijn spottelike worde vor mijn ogen
dit magher mael wat sal mi dat
ic wille van vleesche wesen zat
eulogius dede sinen eesch
ende gaf den zieken vleesch
doe riep die zieke ende niet stille
dune cans gedoen minen wille
ic ligge hier alse een hermite
mac mi dijns geselscaps quite
ic wille onder die liede wesen
sie ic liede ic bem genesen
eulogius sprac laet di gedogen
ic sal di bringen vorden ogen
van broederen ene grote scare
doe riep die zieke met mesbare
wapene wat sal mijns gescien
in can dijn anschijn gesien
wat sullen mi dan dine gelike
die broot verslenden dorperlike
in wille ander dinc en gene
dan men mi drage int gemene
wapene dattu di niet en scaems
lech mi weder daer du mi naems
die duvel cordene so sware
dat hi hem gheliet openbare
alse oft ware een helsch viant
ende haddi gehat die hant
lichte hi haddem verhangen
ten moenken es hi gegangen
die bi hem woenden om raet hier of
want hine dorste omme dbelof
dat hi belovede onsen here
den man wech werpen min no mere
so dat si hem in rade seggen
dat hine in een scip sal leggen
ende sente anthonise ende sinen gesellen
hem bringen te haren cellen
met sconen worden so gaet an
eulogius den zieken man
ende voerdene al sonder sparen
daer sente anthonijs jongers waren
ende sente anthonis leefde noch
des anders dages quam hi doch
tote sente anthonis die hadde den zede
dat hi plach te roepene mede
sinen discipele macharis
ende seide sech of comen daer is
eenech broeder omme raet
ende alse dander seide meester jaet
so seidi dan weder te hem
sijn si van jherusalem
of van egypten comen alle gader
seidi dan van egypten vader
so wiste die heileghe man daer bi
dat volc van sulken levene si
die onwert waren te ziene hem
seidi van jherusalem
so verstont hi biden lude
dat waren gheestelike lude
so zat hi nachts dan bi hem vort
ende seidem gheestelike wort
des nachts alse hi daer was comen
so hevet hi sine moenke genomen
ende hem seide sijn gheest al claer
dat eulogius was comen daer
ende heeftene driewaerven bi namen
gheroepen dat hi altesamen
den broeders seide openbare
twi dat hi daer comen ware
ende seide dattem die malade
so vele te vernoye dade
dat hine van hem wilde versteken
scaerpelijc began anthonis spreken
wiltu wech dan doen den man
dien hi niet versteect nochtan
die kennet dat hine heeft gemaect
waert dat ghine dus verstaect
wildi u dies onderwinden
god sal kiesen ende beter vinden
diene hout ende niet veronwert
eulogius die wart vervaert
alse hi dese tale hort
anthonis sprac ten zieken vort
met sconen worden leide hi hem an
ende seide lazerse onreine man
einselijc van groter onwerde
onwerdich der lucht enter erde
en saltu dies niet willen onberen
dune salt gode rampeneren
en weetstu niet dat cristus si
die di dient ende dus staet bi
dor hem des machtu seker wesen
so bestu gedient van desen
doe seidi them beeden ginder
nu mine lieve kinder
en sceet niet maer blijft gesellen
ende keert weder tuwer cellen
daer ghi lange in hebt gewesen
en verliest niet uwen loen van desen
want ghi sult met uwen lone
beede saen comen ter crone
hier omme es u die coringe gesent
want u leven varinge ent
aldus versoende hise beede
ende si keerden weder gereede
ende eulogius staerf daer
binnen xv dagen daer naer
ende des derds dages daer na mede
staerf die zieke daer ter stede
in anthonius tiden was
alsic in heraclidese las
een man die simpel paulus hiet
die van sinen wive sciet
want soe was van dorper vite
ende hi es worden hermite
te sente anthonis es hi comen
die heilege man hevet vernomen
dat hi moenc wilde wesen
anthonis antworde te desen
du best een out kerel een zwaer
ende heves wel lx jaer
men mach di hier niet ontfaen
du souts ter lichter ordenen gaen
ic zitte alleene hier ander hagen
ende cume ten vijften daghen
so ontfa ic aerme spise
ende cranke na menscen wise
paulus en vervaerdem niet
ende seide wat so ghi gebiet
dat willic alle anevaen
anthonis die es gegaen
in sine celle daer hi hem sloot
v daghe no clene no groot
sone sprac hi pauluse an
nochtan wachte buten de man
so dat anthonis ondede de dure
om noetdorst ter aventure
alse die hem niet conste onthouden
ende hiet henen gaen den ouden
want hi mettem niet mochte wesen
neen antworde paulus te desen
hier willic leven ende bliven doot
anthonis siet dat hi clene no groet
mettem daer en hadde spise
ende hi iiii daghe in sulker wise
daer beidde in sulker noot
hi ontsach hem bleve hi doot
dat hijs soude zonde ontfaen
ende heeftene in gedaen gaen
ende levede scaerper na dien dach
selve dan hi te voren plach
hi gaf hem scorsse van palmbome
ende seide hier af so gome
also alse du sies pinen
dattu hier af makes linen
paulus pijnde in desen doene
tote dien dat was noene
wel ende nuttelijc nochtan
ende anthonis sprac hem an
hets quaet gedaen brec al ontwee
ende make bat ende mee
aldus leidi hem an swaren last
hem die iiii dage hevet gevast
ende hem dochte dat hine en conde
niet doen belgen te gere stonde
ende sciet van hem confuus van zinne
nochtan paulus hier inne
ne togede geen droeve gelaet
noch sprac no en peinsede quaet
alse die zonne onderghinc
ontfaermde anthonis der dinc
sech oude wiltu dat wi broot
een deel eten dordie noot
paulus antworde dat wort
abt dat ghi wilt dat ga al vort
dese antworde ende dese omoet
sachte sere anthonis moet
dat hi ter spisen niene was ghier
maer anden meester al sette hier
doe sprac hi set die tafle dan
ende bringe ons broot vort an
alse hi dit hadde gedaen
nam anthonis een broot saen
dat droge was ende maket nat
iii sticken so nam hi na dat
die hi vor pauluse leget
eenen zalm hi selve seghet
ende dede oec xl gebeden
naer sine rechte oude zeden
ende proevede paulus oec na dat
paulus beedde oec ende bat
tote datter donker nacht es comen
anthonis heeft dat broet genomen
ende hevet gheten altemale
ende ontbeiden in stilre hale
die al noch niet en at
doe seide hi oude nu nem dat
paulus seide in ete niet
ghine et mede diet gebiet
neen sprac anthonis dits gevouch
ic bem een moenc dits genouch
paulus sprac mi genoeget dmine
want ic moenc begere te sine
anthonis die es upgestaen
ende seide xii salmen saen
ende daer naer alse menech gebede
ende ruste een lettel sine lede
doe stont hi up alse hem goet dachte
ende vort an vander middernachte
sanc hi selve ende las
ende bat omme dat hem nutte was
tote dien dat was dach
den ruden paulus hi daer sach
so gereet in allen dingen
doe seidi broeder coenstu vulbringen
alle daghen te levene in desen
so mochti hier met mi wesen
paulus sprac in weet niet
of ghi anders iet gebiet
want dat ic noch hebbe vernomen
wanic wel te hovede comen
alst tijt was ende anthonis gesmaect
dat hi ter zielen was vulmaect
maecti hem bet af ene celle
ende seide du best moenc geselle
nu wone alleene ende bekinne
der duvel macht ende hare onminne
daer bejagedi bin enen jare
ons heren gratie openbare
so dat hi genas dongesonde
ende verdreef die helsche honde
nu was een man uten zinne
ende hadde enen viant inne
die prince was vanden vianden
anthonise brochtmenne te handen
die seide mijn doen en es niet dit
maer den simplen paulus bit
want die minste duvele gemene
die ongewerdichste entie clene
behoren toe den meesten luden
enten simpelen enten ruden
betaemt te leggene met omoet
die meeste viande onder voet
mettem es anthonis gegaen
te pauluse ende seide saen
jach uut desen viant coene
want hens niet van minen doene
licht dat ic bem te fier
den onwerdegen te dwingene hier
dus liet hise beede daer
ende ginc te siere cellen daer naer
paulus stoet up daer ter stede
ende viel in nerenstelike gebede
ende sprac ten duvel rume dit vat
mijn abt anthonis heet mi dat
die duvel sprac met overmoede
in does niet dul kerel verwoede
mettien hi dat vel anevinc
dattem up die scoudere hinc
ende slougene dicke ende sprac gereet
vare henen viant die abt dat heet
die viant began ghereede
die goede liede te vloeken bede
vertsufte kerlen die niet en weten
entie van al hebben vergeten
onversaet onreine diet
dat uwe en genoeget u niet
wat bestaet u dat ghi doet
up ons uwen overmoet
paulus seide overluut
duvel vare metter vaert uut
of di naect grote plaghen
ic saels jhesum cristum claghen
die duvel hevet hem onseget
ende dorpre worde angeleget
ende paulus die wart gram
uut siere cellen dat hi quam
ende ginc up enen berch staen
up eene hoghe roetse saen
indie hitte vanden daghe
die in egypten sonder saghe
also heet es naer geloven
alse es een ontsteken oven
daer stont hi stille als een stake
ende bat gode omme die sake
ende seide aldus cristus jhesu
du sies al dat ende weets al nu
dat ic van deser roetsen neder
niet en kere ter cellen weder
no dranc ontbiten noch spise
ende sterven sal in derre wise
dune ontbint des menscen bant
die daer inheeft den viant
hine hadde dit niet gesproken al
dat die duvel maecte gescal
ende riep paulus nu ganc dane
groot gewelt gaet mi nu ane
ic vare uut ende ic en kere
te desen vate nemmermere
paulus grote eenvoudichede
dwinget mi ende jaget mede
ende ic en weet waer henen gaen
doe voer hi uten mensce saen
alse een drake groot ende stranc
lxx ellen groot ende lanc
ende viel indie rode zee
sonder iemene te doene wee
een goet man was die stevene hiet
alsmen in heraclidese ziet
die goet moene was xl jaer
ende in bescedene was so claer
dat niemen te hem en quam so droeve
hine troestene tsinen behoeve
dat hi blide van hem sciet
dese hadde so swaer verdriet
an sine scamelike lede
van evele van groter ziechede
ende was sijns vleesch meester so wel
al was sijn zeer zwaer ende fel
hine liet sijn ambacht clene no groet
daer hi ane wan sijn broot
ende maecte van palmen linekine
doch dedem devel sulke pine
dat men hem ten selven tiden
sine scamelicheit af moeste sniden
maer sijn zin was so gebonden
upwaert te gode tallen stonden
dat hi hem hilt inder gebare
alse oft hi sonder bevoelen ware
indie wostine was oec bekent
een ander moenc die hiet valent
die hem verwaende in sijn leven
die duvel haddene so bedreven
dat hi hem beroemde alle daghe
dat hi ingelen sprake ende saghe
eens zat hi nachts ende wrochte
een mandekijn alsem goet dochte
daer hi an wonne sine lijfnere
want moenke wonnen hare tere
doe met ambachte ende met pinen
hem ontfiel van siere linen
sine naelde daer hi mede wrochte
ende alse hise staende sochte
omme dat was donker nacht
quam die viant die nauwe wacht
ende ontstac hem ene lampte te hant
daer hi die naelde mede vant
omme dese miracle om dese eere
wart hi hem verheffende so sere
so dat pelegrime quamen
doer gheene wostine te samen
ende gaven van haren goede
gheenen moenken dor omoede
macharis hevet dat ontfaen
omme te deelne den andren saen
ende hevet elken moene ghesent
ende oec mede dien valent
valent versprac ghenen bode
ende seide sech macharise bi gode
in bem niet aerger dan hi es
dat hi mi senden soude des
alse macharis dat verstaet
toten broeder dat hi gaet
omme dat hi hem dat rade
dat hi nemmeer die fierheit dade
maer omme niet liet hi sijn callen
macharis die vruchte sijn vallen
ende es droeve woch gegaen
nachts quam daer die viant saen
met jhesus cristus ghedane
met geselscept in sulken wane
oft dusent ingelen waren echt
die mettem brochten groot lecht
met enen rade van claren viere
daer in geveinst na sire maniere
sittende alse de gods sone
voren quam een ende seide tgone
jhesus cristus dien genoeghet
dijn leven daer du in best gevoeget
ende coemt te di met sinen gesellen
com alleene uut dire cellen
alse dune salt van verren sien
sultstu anebeden dien
die moenc ginc uut alse een sot
ende anebedene over god
ten naesten daghe es hi comen
ter kerken ende sprac vor hem somen
in hebs te doene niet dat ic name
metten anderen gods lachame
want ic te nacht daer ic lach
gode metten ogen sach
die heileghe liede ten selven stonden
hebbene gevaen ende gebonden
in vasten yserinen banden
ende sendene der werelt te handen
omme dat sine hoverdichede
ghenedert soude sijn daer mede
want hi al verstoten ware
uter heilegher lieder scare
doch dat sine metter beden
tenden den jare brochten in vreden
in die hermitage was
een moenc ende hiet helyas
die der wijf ontfaermen begonde
want hem lichte ghevallet zonde
so dat hi enen cloestre bejagede
daer in waren ccc magede
die plaghen des diensts ons heren
also alse hi hem wilde leren
ii jaer berechte hise daer
ende hadde tusscen xxx ende xl jaer
ende viel doe in coringen
alse dicken ancoemt jongelingen
dat hem sijn vleesch dede verdriet
uten cloestre dat hi sciet
ende ginc henen ter wostine
dolende met groter pine
ii daghe al sonder broot
god here riep hi slach mi doot
of doe dat ic des bem ghequijt
alst doe quam ter avont tijt
hevet hi den slaep angenomen
ende siet iii ingele te hem comen
die seiden twi laestu dus bliven
den cloestre alleene metten wiven
hi seide ic was dies in vare
dat ic mi selven oft hem ware
scadelijc ende swaer verlies
si seiden of wi dan dies
di quite maken wiltu dan
die cuere weder vangen an
hi seide ja hi ende swoer mede
dat hijt harde gherne dede
doe dochtem dat deen vanden drien
sine hande hilt mettien
ende dander sine voete na des
die derde nam een sceremes
ende vurdene rechts altemale
ende dit was droem weetmen wale
die ingelen hebben hem gevraget
wat hem si hoe hem behaghet
wel seit hi want mi wel dinct
dat mi een swaer last ontsinct
ende hope dat ic vorwaert mere
quite bem van minen sere
mettien ontwecti daer hi lach
ende rechts upten vijften dach
es hi ten cloestre weder gekeert
ende vant die wivekine verseert
die weenden omme sijn wech wesen
in sine celle ginc hi na desen
ende woendere in xl jaer
dicken seidi den broedren daer
dat noch noit sider en besochte
sijn herte sulc gedochte
heraclides gewaget das
dat doe in egypten was
een cloester te faves in de stat
aldaer een covent in zat
cccc man met goeden vrede
som temmermans ende som smede
some metten halse draghers
ende some warent kemeljagers
some delvers die met haren gewinne
hem hilden ende ander volc daer inne
ende wat so hem bleef boven monde
dat ghaven si ter selver stonde
vrouwen cloestren also saen
ende lieden die lagen gevaen
dese besorgeden ende bedriven
enen cloester van cccc wiven
die dat selve leven leden
sonder alleene van cleden
tusscen hem loept ene flume groet
alse enege vrouwe blivet doot
so cleetmense na hare wet
ende hebbense upten oevere geset
so comen over dan die man
ende nemen den doden dan
ende gravense in hare kerchove
met bedingen ende met groten love
hem en moet geen man genaken
sonder een priester of een dyaken
al eenlike upten zondach
want anders wesen niet en mach
indien selven cloestre was
ene maget daer ic af las
die veinsde hare of soe ware sot
ende dat altemale dore god
so sere vercoes soe den omoet
ende warp hare so onder voet
datse scuwede jonge ende oude
ende niemen met hare eten woude
si plattense alle in wege in hoeke
soe verdrouch haer alre vloeke
vander cokene en sciet soe niet
daer dede soe al datmen hare hiet
haer alre dienst so dede soe dare
alse oft soe haer alre dierne ware
ter tafle en wilde soe niet eten
maer crumen diere waren vergeten
die at soe ende maecte claer
die potte vander kokene daer
ne gere scoen en wilde soe roeken
hare hovet want soe in doeken
ende was hem allen onderdaen
noch om spreken noch om slaen
ne dede soe niemen quaet no vaer
noch selfs en murmerde daer naer
dingel gods quam omme dit doen
toten heileghen pycerioen
die hem altoes hilt in wostinen
ende diende gode met siere pinen
ende seide wat es dies noot
dattu iet waens wesen groot
in desen levene in desen woude
nu ganc henen ic heet di boude
te ghenen cloestre ten vrouwen
daer saltu ene maget scouwen
haer hovet met doeken ru
die es beter vele dan du
al eist dat soe altoos strijt
jegen den menegen talre tijt
hare herte en keert nemmermere
een ogeupslach van onsen here
ende du sits hier in ene stede
ende ne wandels niewerincs mede
ende dijn zin loept weder ende vort
dor menech dorp dor menech port
pycerioen die es gegaen
toten vrouwen cloestre saen
ende hevet hem over doen setten
hi wilde scouwen sonder letten
alle die zustren ende als hi daer quam
ende hi sach ende vernam
sone hevet hi niet vernomen
daer hi omme was daer comen
doe seidi doetse alle comen gemene
want hier dinct mi gebreken ene
daer mi dingel omme hiet ronnen
si seiden hier sijn al de nonnen
sonder ene die sottelike gebaert
die de kokene achterwaert
haeltse mi sprac die man
dat icse mach scouwen an
men brachtse vort men gincse soeken
doe hise bewimpelt sach met doeken
warp hem ter erden neder die broeder
ende seide seine mi lieve moeder
soe knielde neder ende seide
vader nu seine ons beide
die zustren wonderets ende spraken
her abt met dusgedanen saken
mesdoedi wantmense hier inne
hout over eene sottinne
ghi sijt dwaes sprac hi daer bi
soes beter dan ic ende alle ghi
te doemesdaghe moetic met hare
ghelijc sijn indie selve scare
die nonnen die sijn met allen
te sinen voeten daer gevallen
ende belijede elc wat si daden
hare leets ende ongenaden
doe bat die goede man met hare
dat hem god ghenadech ware
ende es te sire cellen gekeert
haer dochte dat soe was onteert
omme datse dandre eeren wouden
ende elke van haerre onscouden
togen souden hare evele dinge
ende ontsloep dus sonderlinge
uten cloestre in wostinen
ende noch noint en mocht schinen
waer soe voer noch bequam
alsict inder scrifturen vernam
het was oec een temmerman
indie werelt ende hiet jan
die dese werelt heeft begeven
ende leedde moenke leven
v jaer wel achter een
in cloestren dat hi goet man sceen
ten lesten maecti eene celle
up enen berch sonder geselle
daer hi xxx jaer in sat
ende bejagede ane gode dat
den heilegen geest van prophetien
want hi voerseide horic lien
indie ystorie hier te voren
theodosiuse doe hi vercoren
was toter roemscher crone
dat hi verwinnen soude scone
maximuse ende met allen
onderdoen tlant van gallen
ende eugeniuse daer naer
alse hier voren bescedet dwaer
ende hi daer naer sterven soude saen
ende dit gesciede al sonder waen
hier omme dedemen hem menege ere
ghemeene volc ende lantshere
heraclides scrivet ditte
in sijn herte quam wille ende hitte
te bekinnene desen man
den swaren woch so vinc hi an
ende leet met groter pine
xviii daghe dor die wostine
som bi scepe som bi lande
talre eersten dat hine vande
so groet hine na sine tale
ende dedem te wetene wale
wie hi ware al openbaer
mettien quam die prince daer
vanden lande ende hier omme es
upgestaen heraclides
ende begaf jegen hem die tale
ende liets hem gebruken wale
heraclides wart al erre
alse hi sach dat lanc gemerre
haerre twier tale liep
in sijn gepeins verre ende diep
vernoyedem dat de heilege man
ghenen mogenden man sprac an
ende hine also hadde gelaten
ende peinsde hi wilde sire straten
maer janne den clusenare
wart te hant sijn gepeins mare
ende want oec haer ne geen
anderen verstont van hem tween
van heraclides ende van jan
riep hi sinen taleman
die haerre twier tale verstont
ende seide ganc henen ter stont
ende doe ghenen broeder cont
wi sullen spreken mont jegen mont
hier bi bekende heraclides
wel die rechte waerheit des
dat het ware een geestlijc man
die ghepeins weten can
ende merrede vele te mere
alse gesproken hadde die here
ende hi orlof hadde genomen
es hi dus ter talen comen
ende met sinen taleman
twi quam di die coringe an
dattu dire zielen souts scaden
met begripene van mesdaden
twi peinstu in dinen zinne
dat ic ane di niet en kinne
en weetstu niet wat de scrifture seget
dat die gene dien tevel weget
hevet noot ersaters talre stont
niet die gene die es gesont
du moges ane mi ende ic an di
vinden raet ende troest daer bi
ende al waert dats di hier niet gesciede
du vondes an dandere heilege liede
maer dese die hem moet mingen
al in werliken dinghen
die mach cume teere stonden
omme raet van sinen zonden
alhier comen tesere stede
om raet van siere zalichede
dat hi sine orbore spreect
ghelijc een knecht die ontbreect
sinen fellen here ende ontfliet
sone waert te prisene niet
haddic sulken man begeven
ende metti sprekende ware bleven
want du best bi costumen gereit
altoes te dire zalicheit
heraclides verstont hier an
dat hi was een heilech man
ende bat hem dore genade
dat hi gode vor hem bade
die goede man wart vro om dat
ende gaf hem enen sachten plat
ende seide du sult in desen tiden
vele tribulatien liden
ende du sult noch bisscop wesen
die viant cort di naer desen
omme te siene dinen vader
ende zustre ende broedere bede ghader
te troestene dat si de werelt lieten
nu en late di niet verdrieten
ic segge di dat bi caritaten
si hebben die werelt gelaten
ende dijn vader sal hier naer
leven rechts vii jaer
nu blijf vort in dine wostine
vulbrinc dine begonnene pine
noch te lande niet en kere
dor dine maghe nemmermere
want die weldoet ende dies afstaet
sijns en wert ne geen raet
dese man hi seide mede
dat hi hadde daer ter stede
gheleghen xlviii jaer
ende hine sach aldaer
dat anschijn van gere vrouwen
ende niemen en moestene scouwen
so weltijt dat hi at of dranc
dus leedde hi sijn leven lanc
seraphion was oec een man
die anders en geen cleet droech an
dan een linijn cleet eenvout
dese hadde sijns selke gewout
dat hi en hadde ghenen ghere
van te hebbene min no mere
altoes was hi van lettel spisen
ende levede in sulker wisen
dat hi studeerde ende dorsochte
die heilege boeke daer hi in mochte
leren no hine bleef in sire cellen
maer harentare ginc hi hem quellen
van desen so seget men dat
dat hi quam teere stat
daer hi hem selven vercochte
omme xx sc ende diende onsochte
heidinen lieden ende wrochter so
dat sijs sidert waren vro
want hise alle kerstijn maecte
hine at ander dinc no smaecte
els dan borne ende broot
den zin haddi vast ende groot
ter scrifturen die hi leerde
dien heidinen die hi bekeerde
scoudene quite ende vri
ende seiden wi sijn bi di
quite vanden helscen viant
nu wes vri van onser hant
dese xx sc heefti vortbrocht
daer hi hem om hadde vercocht
entie hi vaste hadde gehouden
ende gafse hem wouden si of en wouden
ende sprac want god hevet mi
vuldaen dat mijn wille si
nemet tgoet daer ic mi omme vercochte
ic wille sien of ic vinden mochte
andere dien ic sta in staden
si laghen hem an ende baden
dat hi mettem bleve algader
alse haer here ende vader
hi seget dat hijs niet en doet
si seiden dan so hout dijn goet
daer ons af quam onse behout
of gheeft den aermen daer du wout
ghevet sprac hi selve dat
in gheve gheenen vremden schat
so doe ons spraken si dit alleene
over een jaer souke ons tathene
dus es die heileghe man gegaen
van steden te steden saen
ende quam tathenen in die stat
drie daghe dat hi en dranc noch at
so was hi daer indie stede
hine hadde allinc no penninc mede
noch hine drouch scerpe no vel
sac no anders oec niet el
dan een simpel linijn cleet
hem quam an een honger heet
up enen huevel ginc hi mede
staen in midden vander stede
daer die porters plagen te stane
alsi te rade plaghen te ghane
hi slouch sine hande ende riep mede
datmen hem groot gewelt dede
goede lieden riep hi genaden
helpt mi ende staet mi in staden
die lieden liepenre toe met vare
ende vrageden wat hem ware
oft wanen hi quame hi sprac thant
ic bem uut egyptenlant
ende moenc bem ic begeven
sidert dat ic was verdreven
uut minen warachtegen lande
vielic in drie woukers hande
doch hebbic so betaelt den tween
dat mi en maent haer negheen
die derde hout mi met gewelde
ende ic en weet hoe ic hem vergelde
doe vrageden si wie hi ware
die hem anelaghe so sware
si wilden hem gerne staen in staden
hi seide mi hevet verladen
van erdschen goede die ghierechede
ende des vleeschs genouchte mede
entie ghulsecheit vander kele
dese drie hebben mi georloget vele
van miere joget al in een
maer doch bem ic ontgaen den tween
so dat si mi nemmeer en laghen
den derden en canic niet verdragen
want ic iiii daghe dor die noot
hebbe geweest sonder broot
dwinget mi mijn woukere met gewelde
ende seget hi wille dat ic hem gelde
oft ic latere omme tleven
een philosophe heeftem gegeven
eenen scellinc dien hi brochte
enen man die broet vercochte
ende nam een broot alleene
ende rumede also athene
alse die nie sider daer in en quam
teere andere stede hi vernam
enen wel geboren man enen vrien
die lach in zwaerre heresien
ende vercochte hem selven daer
ende eer leden die twee jaer
heeft hi man ende vrouwe mede
brocht ten gelove van kerstijnhede
ende oec al die meyseniede
daer sijns wille vele an gesciede
evagrius was een clerc goet
met groter weelden upgevoet
so dat ene vrouwe hiet meilane
hem riet in hermitagien te gane
in egypten voer hi daer naer
ende was hermite ii jaer
ten derden jare ginc hi met pinen
bet in ter wildere wostinen
ende levedere xiiii jaer
in swaerre abstinencien daer
die te voren plach weelden groot
ende en at el niet dan olie ende broot
ende dies lettel te siere baten
die duvel proevedene utermaten
in sinen vleesce met groter cracht
so dat hi inden winterscen nacht
in enen putte al naect stont
dattem dhijs hinc an tfel al ront
so vele vernoys so menege ande
daden hem daer die viande
ende menechwaerven sine sloegen
eens iii duvele overeen droeghen
dat si vor hem sijn gestaen
alse drie clerken rechts gedaen
ende leiden hem ongelove vort
hi ontbant haer alre wort
so dat hise alle drie verwan
ende ten selven tiden den man
quam hem ene andere mare
dat die kercslotel verloren ware
ende hi ginc ter dore staen
ende riep an jhesum cristum saen
ende maecter een cruce voren
mettien ondaden die doren
eenen jongre voerseidi mede
alle die dingen die wonderlichede
die hem binnen xviii jaren
daer naer gesciede te waren
noint en at hi selfs groene cruut
sint hi der hermitagen ginc uut
no vleesch no appel hi en at
noch en quam in geen bat
te sinen xviiden jare
dat hi levede aldus zware
wart hem die maghe ziec om dat
dat hi niet gesonts en at
ende moeste els leven omme noot
doch en nutte hi geen broot
maer colen ende polement
at hi twee jaer ommetrent
ende daer inne smout niet groot
aldus leefde hi toter doot
alse hi was den stervene naer
lijede hi dat hi iii jaer
des vleesch coringe genesen ware
naer sijn leven aldus zware
na menech aerbeit ende bede
die hi eenpaerlike dede
wart hi dies sere vroet
wie quaet gheest ware of goet
ende togede met wat dinghen
men den duvel mochte dwinghen
heraclides telt dat hi sach
tote jherusalem up enen dach
enen man hiet adelijn
die sette swaerlike tleven sijn
hogher dan mensceit vermochte
so dat die duvele onsochte
ontsagen sijn scaerpe leven
al vliende quaemsi hem beneven
want te xl nachten hi plach
tetene over den vijften dach
ende tanderen tiden ten derden dage
van vespertide dans gene sage
tote dat wijt mattentijt heeten
so stont hi te montolyveten
indie stede daer hi vernam
dat onse here te hemele clam
ende vernachte daer ter stede
singende ende biddende mede
stille stont hi daer ter stat
snuwet reinet waset nat
ende alse hi hadde den tijt vulstaen
nam hi enen hamer saen
ende ginc omme tallen cellen
aldaer sliepen sine gesellen
ende weckedse alse bode
om dat si souden loven gode
so las hi zalme ende eengebede
metten broeders daer ter stede
ende keerde van sinen gesellen
voer daghe weder tsire cellen
dicken plach die broeder das
alse hi nat toter huut was
dat hi hem ontclede dan
ende dede andere cledere an
tote dat droge waren die sine
doe ruste hi in sinen cellekine
ene wile die onlac was
so stont hi up ende sanc ende las
salme toter tierdsetijt
altoes was hi in dit delijt
oec spreect heraclides hi kent
eenen pape heet innocent
die simpelste die mochte sijn
onder den keyser constantijn
ridderscap haddi geploen
nu es hi der werelt ontfloen
die vloucte pauluse sinen sone
want ontsuvert hadde de ghone
eens papen dochter hebbic verheest
hi sprac god gef hem sulken geest
dat hi nemmermeer vinde stonde
in sinen live te doene sonde
want hem beter wesen dochte
dat hi jegen den duvel vochte
dan jegen die onsuverhede
alse hi dat bat daer ter stede
quam hem die duvel inden live
ende bleef gebonden die keytive
met groten ketenen naden geheete
upten berch van olyveete
ene vrouwe was hiet meilane
van rome daer grote dinc lach ane
van edelen geslachte comen
die hevet eenen man genomen
alsoe hadde xxii jaer
wart soe weduwe ende bleef daer naer
sonder man haer leven vort
niemene te rome in die port
sone ondecte soe haren moet
maer soe nam groot havelic goet
ende knapen ende joncwijf mede
ende ginc te rome buten der stede
ende so te scepe met haerre partijen
ende quam te alexandrien
hare dinc hevet soe vercocht
ende hevet al te ghelde brocht
ende som oec gemaect in goude
inder wostinen inden woude
van egypten es soe gestreken
want soe sien wilde ende spreken
die heilege abden entie vadere
ende was mettem altegadere
vi maenden ende hevet begaen
alle die heren sonder waen
daer naer quam van alexandrien
die bailliu met siere paertien
ende hevet die heilege liede gevaen
ende daer toe xii bisscoppe saen
priesters moenken diere waren
c ende xii teere scharen
ende heeftse uten lande verdreven
milana volgedem beneven
ende verlichte hare aermoede
gewillike met haren goede
so dat hare ontseiden die knechte
die die heren hadden in de hechte
doe dede soe knechts cledere an
ende quam bi avondstonden dan
ende brachte hem dies si hadden noot
so dat dese mare utescoot
entie bailliu wanedse vervaren
ende oec afsteken vanden haren
ende hiet datmense soude vaen
ende mesfoeren ende slaen
met eenen bode soe hem ontboot
haer edel geslachte ende groot
ende wat manne soe hadde met eren
al ware soe nu die dierne ons heren
hi ware tonmogende te waren
iet te nemene vanden haren
en hebt mi seitsoe niet te leder
om mine aerme vule cleder
willic ic hebbe wel de macht
groot te sine ende wel geacht
maer omme dat ic niet en wille
bi minen zwigene stille
di ghesciede scade of verlies
so hebbic di gewagen dies
met dusgedaenre overmoet
salmen die ghene die sijn onvroet
alst tijt es ende stede
benemen hare dorperhede
want die bailliu wart vervaert
ende ontsculdegedem tharewaert
ende dede hare grote werdichede
ende gaf hare orlof mede
dat soe ten lieden ingaen soude
also dicken alsoe woude
onthier entie heilege heren
waren gelaten wederkeren
nader heren wederghane
maecte die selve meilane
te jherusalem ene abdie
van l mageden teere partie
met hare die priester rufijn
een diere clerc van levene fijn
van aquileren uter steden
ende meester van heilegen zeden
daer was soe xxvii jaer
soe ende rufijn ontfingen daer
alle die ghene die si mochten
die jherusalem versochten
pelegrime die waren in node
want si haddent belovet gode
ende vele lieden van quaden levene
met leerne ende met exemple te gevene
so brachten si ter heileger kerken
alsi mercten hare gewerken
elpidius die levede onsochte
want hi woende in ene hagedochte
daer hi inne alle man
met abstinencien verwan
want in xxv jaren
daer hi up levede te waren
en at hi gene tijt sonder saghe
dan sondages entie saterdage
ende emmer las hi ende zanc
al dorentore die nachte lanc
vele broedere volgeden dien
alse haren coninc doen die bien
so dat hi maecte die wostine
ghelijc eere stat in te sine
want hem els weelde niet en dochte
dan hoe hi wel geleven mochte
eens zanc hi nachts naer sijn doen
ende quam daer een scorpioen
ende stakene sere daer hi stoet
hi tart te hant onder den voet
ende en lieter niet omme sijn staen
so clene dochtem die smerte angaen
eenen broeder gheviel mede
dat hi hadde teere stede
een droghe telch van enen vijngaerde
hi naemt ende staect in die aerde
al ne waest die tijt van potene niet
die wijngaert sijn wassen niet en liet
hine wies in cortre tijt
over die kerke hoge ende wijt
men seide van hem over waer
dat hi in xxv jaer
ten westen kerens niet en plach
voer hi die zonne ondergaen sach
sijn jongre sisinnius dats waer
die hem diende vi jaer
besloot hem in een graf na dat
daer hi altoos staende bat
noch hine ginc uut nacht no dach
no en zat oec no en lach
jegen die duvele bejagedi mede
grote gratie daer ter stede
so dat hi levede daer inne
sonder smette van live van zinne
so onnosel was hi dan
dat hi tusscen wijf ende man
geen ondersceet en kende vorwaer
ende levede also drie jaer
een ander was in palestine
hiet gadanus in die wostine
ende wandelde over die jordane
die en plach onder geen dac te gane
eens quamen met overmoet
die jueden up hem verwoet
een diene daer wilde slaen
sijn aerm bleef stijf staende saen
so dat hant ende swaert
beede tsamen verheelt waert
een ander hermite was
die bi namen hiet helyas
ende woende in een hagedochte
ende ontfinc gaste daer hi mochte
want hi woende up een trapas
eens geviel dat mettem was
een covent van broedren groot
also dattem gebrac broot
daer hi sere om was vervaert
droeve so ginc hi inwaert
ende vant iii niebacken broot
scone ende daertoe also groot
dat vanden tween worden zat
si xxv up die stat
heraclides bloemen leggic neder
ende gha te miere ystorien weder
in den tiden dat honorius
ende sijn broeder archadius
waren inden roemscen rike
quam van sythen geweldelike
radagasus met ere roten
ende brochte mettem goten
twee hondert dusent daer altemale
rome omme vervaert was ende ytale
want het waren heidine al
die heidine romeine maecten gescal
ende seiden die keyseren verboden
sacrificie doen den goden
daer omme so waren si gram
ende bi sulker redenen het quam
dat troemsche rike stont in scanden
ende ware vervult van vianden
ende radagasus ware bode
ende wrekere over die gode
een groot here hiet symachus
wilde dat vulbringhen dus
ende wilde proeven bi ghescrichte
datmen die tempele weder stichte
of rome sout ontgelden die stede
ende men die gode echt anebede
tgemene volc wart in roere
te rome met sulkere voere
ende seiden die vianden quamen
metter gode hulpe te samen
ende men die stat niet houden mochte
en ware datmen die goden sochte
dien name van jhesum criste
verspau elc heidijn ende was in twiste
dat kerstine ende dat heidijn diet
jegen dat ongelove es gesciet
dat screef sente augustijn
enen bouc goet ende fijn
die heet van ons heren stat
ende proevede den heidinen dat
dat hare gode en waren niet el
dan helsche honde quaet ende fel
orosius van spaengen mede
screef den heidinen die waerhede
alle die plagen die hi wiste
entie orloghen entie twiste
die waren vor die coemst ons heren
proevedi hem wilden sijt leren
dat al vernoy ende al verdomen
vanden goden meest es comen
ende dat binnen kerstinen dagen
vele min sijn gevallen plagen
prudentius die seide mede
jegen symachus dorperhede
ende proevede wel openbare
dat hi al in dole ware
dese ende andere goede clerke
hilden tgelove entie kerke
alse die al met redene vochten
so dat die heidine en mochten
niet met redene gestaen
haer roepen en moeste achtergaen
ende god die niet en laet de sine
hine troostse in hare pine
dede miraclen openbare
an radagasuse ende sine scare
want die keyser honorius
sach dat was gescepen dus
ende versaemde dat hi mochte
jegen die viande onsochte
ende want inden roemscen rike
comen waren gemeenlike
wandelen hunen ende goten
met sere ongetelden roten
so troeste god den keyser so
dats die romeine worden vro
want som die goten entie hunen
begonsten jegen radagasuse stunen
so dat uldijn ende favis mede
die doe hadden die mogenthede
vanden hunen ende vanden goten
waren metten roemscen genoten
radagasus was een man
die te voren oint gewan
vele viande int roemsce rike
want hem dochte sekerlike
dat alt lantscap van ytale
niet hem mochte genoegen wale
in tontfane sijn grote here
want hi hadde volx ter were
ccm ende oec mere
ende hadde gesworen sere
dat hi troemsce bloet van jonge ende oude
sinen goden offren soude
hier om waest dat die heidine scouden
ende seiden hadden si behouden
die vriendscap van haren goden
sine lietense niet in desen noden
maer god selve die sine cracht
niet en leget ander lieder macht
gaf radagasuse enen vaer
sonder slach of steke swaer
dat hi in velden no in heiden
den romeinen niet dorste ontbeiden
ende vlo in een geberchte hoghe
daert cout was ende droghe
ende hem gebrac dranc ende spise
ende raet in alre wise
entien wilen altemale
alte inghe was ytale
heeft god omme vrede van sijn leven
in enen clenen berch gedreven
ende want god openbaren wilde
sine doget dies hi es milde
ende niet en was der gode scout
noch oec der romeine gewout
sone was daer sekerleke
slach gegeven no oec steke
noch gestuert iemens bloet
troemsce here was onbehoet
ende hadden met menege clene
die goten beseten gemene
ende speelden dronken ende aten
dandre gedogeden utermaten
honger dorst ende groot verdriet
nochtan es dit alleene niet
ne hadden die heidine niet gesien
den groten viant selve vlien
dien so sere ontsach die stede
dat hi bider mogenthede
vanden goden winnen soude
al tlant dat hi hebben woude
want radagasus alleene
ontflo sinen volke gemeene
ende daer hi henen waende varen
ontflo hi inde roemsce scaren
daer hi gevaen wart ende gebonden
ende ontlivet in corten stonden
so vele waren vanden goten
ghevaen daer vanden roemscen roten
dat mense cochte alse vie
ende speelden gef mi gef die
dus cochtmense na haren rechte
die goten alse heidine knechte
daer togede oec onse here
hier toe noch miraclen mere
die ghene die cochten die gevane
om in haren dienste te gane
alse lange alsi leven souden
die en mochter niet een behouden
want god onse here matere mede
hare ongetemperde gierechede
alle die keytive bleven doot
in cortre tijt clene ende groot
so dattem niet in staden stont
die grote roof die rike vont
nochtan en wilde theidine diet
hier omme hem castien niet
noch oec geven onsen here
van deser dinc lof no eere
archadius die in orient
keyser ende here was bekent
dede bringen bi sinen gehete
daniele den prophete
van india daer hi lach
te constantinoble up dien dach
doe wart dese keyser geware
dattem die doot anquam met vare
ende hadde een kint van viii jaren
dat theodosius hiet te waren
naer sinen oudervader den goeden
dat kint so gaf hi in hoeden
sidigerdise die mogendelike
van persi hilt tconincrike
want hi den broeder honorius
met orlogen sach verladen aldus
ne dorste hijs hem bevelen niet
van deser werelt dat hi sciet
int xiiiste jaer alse wi lesen
dat hi keyser hadde gewesen
sidigerdis hevet dat kint
ontfaen ende trouwelike gemint
ende hilt goeden vasten vrede
jegen die roemsce mogenthede
overmids den bisscop marutas
die wert ende wel bekent was
onder die vanden roemscen rike
ende van persi dies ghelike
dus stont int rike van orient
honorius die in occident
die keyserlike crone drouch
hadde doe doghens genouch
want die grave stillicoen
sette daer toe al sijn doen
die maerscalc was van al den rike
hoe dat hi verradenlike
den keyser honoriuse ontlive
ende sijn sone keyser blive
die eucherius hiet bi namen
ende dede in gallen comen tsamen
beede wandelen ende goten
omme dat si met haren roten
dat roemsce rike cranken souden
also waendi noch dies gewouden
dat hi den sone ter cronen brachte
nu hadde die sone in sijn gedachte
quame hi noch ter keyser crone
dat hi soude breken onscone
der kerstijnlike kerke vrede
ende hadt den heidinen beloeft mede
van kinde mochtem gescien
maer god die werdene van dien
alse ghi horen sult algader
hier naer hoe hi ende sijn vader
beede alsi recht sculdich waren
doot bleven al metten haren
in desen tiden wi lesen dat
dat in affrike sat
sente augustijn ende drouch crone
alse bisscop van ypone
die wise pape die wel geraecte
die so vele boeke maecte
datter niemen toe en dochte
dat hise overlesen mochte
van sire viten screvic hier voren
van sinen bloemen suldi dat horen
dat si so subtijl sijn ende so swaer
dat mense niet en conde claer
in dietsce wort also ontbinden
datse doch die leeke kinden
dies spreect van hem jeronimus
die bisscop seiti augustinus
dat hi met sinen zinne vlooch
boven allen bergen hooch
ghelijc alse die arne doet
maer dat ghesciet an des berchs voet
dat ne merct hi niet wale
met scoenre subtijlre tale
dorevlieget hi hemel ende lucht
ende dwater met groter vlucht
omme sine subtile wort
latic die bloemen ende scrive vort
der rechter ystorien ganc
omme dat niemen van zinne cranc
oft ic oec selve int gedichte
mesdoen mochte daer ane lichte
hieromme eist dat mi ne rouc
nu hort vort die vierde bouc
die strijt inhevet ende perlement
want die derde bouc hier ent
honorius die xiii jaer
geregneret hadde overwaer
int roemsche rike in occident
ende sijn broeder in orient
regneerde met sinen neve vort
theodosius alsemen hort
xiiii jaer getrouwelike
si ontfingen troemsce rike
int jaer ons heren wet vorwaer
cccc ende xi jaer
stillicoen die valsche grave
gincs den keyser honorius ave
die siere dochter hadde te wive
ende pijnde die keytive
hoe hi sinen swager ontlive
ende hi sinen sone bedrive
dat hi come ter keysercrone
die pensede ene nieuwe hone
hine rekent min no mere
dat hi onder den keyser was here
hine wildene oec onterven
ende alt roemsce lant bederven
want hi was alse wijt horen
vanden wandelen geboren
ende heeftse ontboden dat si quamen
inden duudscen lande tsamen
ende leden den rijn met allen
ende quamen int lant van gallen
si vonden tlant al sonder were
groten scat ende grote lijfnere
sine dorsten upten keyser niet mecken
hi soude hem sine macht ontrecken
alaricus met sinen roten
die coninc was vanden wester goten
ende so vanden romeinen versaget
dat hi gerne hadde bejaghet
ieweren enen hoec vanden lande
ende boot beede sine hande
datmen hem gave bosch ende heide
lucht water ende weide
hine eeschede niet dan vrede
enten rike te dienne mede
ende maecte mettem sekeringe
stillicoen die sonderlinghe
troemsche rike wilde onteren
sprac hier toe an dandre heren
die up troemsce rike vochten
dat si hem oec hulpe brochten
die swaven entie allane
entie borgenyoene trac hi hem ane
ende hevet met sinen rade met allen
almaengen ende tlant van gallen
ghedestruweert ende acquitaengen
ende meest altemale spaengen
want bi sire valscher mort
quamen dese liede vort
ende scorden dat roemsce rike
alse ghi sult horen cortelike
want hi den swager waent versagen
ende al uten rike jaghen
ende eucherius sinen sone
dedi keyser maken om tgone
die wandelen entie allane
entie zwaven met menegen vane
quamen treckende in vrankelant
alse die wilden altehant
in dat rike lant van gallen
jegen hem quamen gevallen
die gallen met stouten moede
maer en verginc hem niet te goede
want die wandelen sloegense omme
ende dodere ene grote somme
der wandele heren waren doe
marcomeris ende sannoe
dus quamen si den rijn toe ane
die zwaven entie allane
ende wonnen in corten tide
alle die landscepe met stride
toten berghe die heet pyrene
dien men wanic int gemeene
nu ter wilen porsesers heet
daer gallen ende spaengen sceet
nu die wandelen over rijn waren
scieden si hem in groten scaren
die coninc vanden wandelen was
in dien tiden alsict las
modegisilus die xxx jaer
allen kerstinen was te zwaer
resplendial die was te waren
coninc vander alanen scaren
maer die wandele te samen
waren vander meester namen
dese daden die meeste mort
cume so bleef eenege port
bewest den rine benort den berghen
sine gingense dore ergen
ende slougen ende vingen
alle die kerstine die si begingen
dese plaghe hadde voersien
sente nychasis lange voerdien
eer datse god sendde in gallen
ende seide een sermoen vor hem allen
dat riemen ende andere steden
omme hare grote overdicheden
ende omme hare dorperlike luxure
gheselen god soude harde sture
so dat die wandelen met gewelt
vele steden hebben gevelt
ende hebben riemen die grote stat
ommeseten ende maectense mat
wandelen waren sulke liede
dat si no gichte eere no miede
niene begerden no ander goet
meer dan stuerten kerstine bloet
alt lant omme riemen die port
hebben si beroeft ende testort
ende want hem die kerstine dochten
dat si hare gode niet en mochten
so wilden si vellen altesamen
dat was van kerstijnre namen
sente nychasis die sat
bisscop te riemen in die stat
entie wandelen die streden
uptie mure vander steden
ende so machtich was dat here
entie gramscap van onsen here
dat daer die porters stonden ter were
dat dat en halp min no mere
so dat die porters worden vervaert
ende liepen ten bisscop waert
die tier wilen ende up dien dach
indie kerke in bedingen lach
ende bat gode ende siere genaden
dat hi sijn volc moeste beraden
ende dat moeste vor hare zonden
die ghesele sijn die si tien stonden
vanden heidinen moesten ontfaen
die porters vrageden hem saen
weder si hem up wilden gheven
ende in eigijndoeme leven
oft dat si voer haer recht
sterven aldaer int gevecht
sente nychasis wiste dat
van gode dat riemen die stat
altemale soude sijn testort
ende hevet aldus gheantwort
wi weten wel ende kinnen
dat wi in deser onminnen
ghevallen sijn tonser onneren
biden rechten ordele ons heren
dit hebben verbuert onse zonden
dies so radic tesen stonden
dat wi ons gewillike keren
an die ghesele gods ons heren
ende wi daer ane lopen
in berouwenessen ende in hopen
ende laet ons hier ontfaen de doot
dat dese pine ende dese noot
ons make van zonden reene
ende ic wille met u ghemeene
ofte vor u die doot ontfaen
nu laet ons gode bidden saen
vor onse vianden datse onse here
noch ter zalicheden kere
sente eutropia bat ende las
die des bisscops zuster was
ende troeste ter marteleren crone
den goeden lieden also scone
in deser tijt in deser stonde
so hebben die vule honde
die wandelen tebroken de mure
ende sijn comen gelopen dure
wat dat si vonden in die port
hebben si geslegen ende gemort
alse die bisscop dat vernam
dat dat heidijn volc inquam
lach hi in onser vrouwen kerke
die hi van sconen gewerke
in sinen tiden stichten dede
ende hadde den stoel geset daer mede
daer die bisscop in sitten soude
up dien tijt dat hi sterven woude
ende sijn zuster eutropia
ende sine gesellen volgeden na
hi quam al lesende saen
ter west monsterdore gegaen
ende sach geent volc in comen getrect
al met ysere verdect
metter hant weivedi alse die woude
datmen een stic horen soude
ende sprac ay erdsce mogenthede
die te gods onderhorichede
altoes moet sijn gereet
wedert es lief of leet
twi eist dat ghi tesen tiden
sonder redene wilt striden
ende uwen zege die hort ter eren
in verwoetheden wilt keren
want die trecht can wel bedieden
vanden edelen orloges lieden
die wilen die vianden onderdreven
hi vindet dus van hem bescreven
wes den omoedegen goedertiere
ende orloge emmer uptie fiere
nu es dit omoedege kerstijn diet
dat ghi vor u hier liggen ziet
omoedelike nu ten stonden
gereet te stervene om sine zonden
laet u uwe zonden rouwen sere
ende kent gode den rechten here
dat sine gramscepe ende sine onwerde
alhier nu met uwen swerde
up ons toget alse te castijene
up u niet en valle te vermalendijene
euwelike inder hellen
wildi oec doden mine ghesellen
die dore gode die were begeven
ic late gerne vor hem mijn leven
doet mi mede sonder sparen
dat wi tsamen te hemele varen
alse hi dit sprac sine achtens niet
maer die bisscop den hals biet
ende seide dit versekijn daer na
adhesit pavimento anima mea
met dien een wandel liet vliegen tswaert
ende slouch hem thoeft af metter vaert
ende thooft vulseide dat versekijn sum
vivifica me secundum verbum tuum
dats here gef mi weder tleven
na dijn wort dat es bescreven
noch leghet die steen vorden dosale
te riemen daermen waent wale
dat sente nychasis onthoeft was
men seget ende men waent oec das
ende men scrivet oec andie want
dat hi sijn hooft uphief metter hant
ende droucht tote upten hoeftoutaer
maer in sine passien overwaer
sone lasict niet bescreven
maer god van wien coemt al tleven
mochte wel alsonder waen
die miracle hebben gedaen
eutropia die heeft versien
haren broeder doot mettien
ende mercte ten selven tiden
dat men haers wilde vermiden
om hare scoenheit want sise wouden
te haerre onsuverheden houden
upten ghenen soe hare verdrouch
die haren broeder thovet afslouch
wapene riep soe mordenare tyran
du heves enen heilegen man
met dinen onreinen handen
hier vermort te dinen scanden
ende wils mi houden levende mede
om te vulbringene dine dorperhede
dat ordeel dat van gode coemt
hevet di nu ter stat verdoemt
mettien soe upten mordenere spranc
ende vergraemdene an sinen danc
niet alse een wijf uten zinne
die ter wraken hadde minne
maer dat god daer wilde wreken
ende heeftem dogen uutgesteken
alse die vele seerre begerde
daer te blivene onder die swerde
dan soe hadde gedaen zonde
onder die dorpre heidine honde
ende es dus aldaer doot bleven
haren heilegen broeder beneven
dander volc al ghemeene
slougen si doot groot ende clene
so datmen int heilege bloet
achter straten te riemen woet
nu gesciede dese plaghe
naest sente lucien daghe
alst al verslegen was daer
quam den vianden an groet vaer
alse of si sagen in dien tiden
ingelen scaren up hem striden
ende hebben in die kerke gehort
einselijc luut ende wort
meer dan iemene heeft geloef
van vare lieten si den roof
ende sijn sonder keren gevloen
waer so si waenden geroen
dus bleef ydel die stat te waren
entie heileghe maertelaren
waren bi daghe ende bi nachte
lange onder der inghele wachte
so dat lieden die waren ontweken
ende verre danen gestreken
van verren bi nachte saghen
vander steden daer si lagen
grote claerheit ende lecht
ende gevoelden comende echt
van danen die lucht so soete
oec horden si met goeder moete
den scoensten zanc daer mede singen
die soete was boven allen dingen
dus omme dese miracle groot
die porters die vander doot
een cleenre menechte sijn ontweken
sijn bet naerre der stat gestreken
dien god liet dat lijf behouden
dat si die maertelers graven souden
si quamen doch bet naer der stede
in vastene ende in haer gebede
so sijn si alle ghinder comen
daer si die soete lucht hebben vernomen
beede met love ende met claghen
namen si die dode daer si laghen
ende brachtense met groter werden
in heilegen steden daer ter erden
vort meer pijnden si meere
gode te dienne onsen here
dan si te voren hadden gedaen
dus eist te riemen vergaen
entie wandelen voeren vort
cume was casteel of port
in gallen dat nu gemeenlike
al meest heet vrankerike
sine hebbent met gewelt
ghedestruweert ende ghevelt
crosus was hertoge wi lesent dus
onder den coninc modegisilus
over die wandelen die dorstreden
gallen ende velden die steden
dese quam met sinen scaren
te bourgoengen waert gevaren
rovende ende vellende mede
dorp lant borch ende stede
ende viel vor lengers die vaste stat
die hi met crachte besat
met eenen ongetelden here
die bisscop die hiet desidere
die den stoel hilt vander stede
ende was van groter reinechede
van cleenre spise milde den aermen
diere hi sere began ontfaermen
goedertieren ende ghemate
ghedoochsamech ende gesate
alsene die wandelen besaten sture
so es hi gegaen ten mure
met papen ende met clerken mede
ende metten porters vander stede
ende riep vanden mure lude
wi sijn jhesus cristus lude
den levenden god der mogentheden
dien eeren wi ende anebeden
diet al maecte dat es goet
siet dat ghi ons geen quaet en doet
dat die gramscap gods en come
up u ende u verdome
so hi van gode meer castijt
so dat volc vermalendijt
met torne meer wart ontsteken
met engienen gingen si breken
ende quamen in ten tinnen
wat so sire vonden binnen
weder het was man of wijf
of kindere si namen hem tlijf
al dat si vonden was viant
si staken an vier ende brant
maer dien bisscop hebsi vonden
indie kerke liggende tien stonden
vaste in siere gebede
si vingene ter selver stede
so dat menne vor crosus brochte
den bisscop was te moede onsochte
van sinen portren tferlies
ende bat ghenen crosus dies
dat hi die porters vander stede
dor ons heren wille vermede
voer hem selven en bat hi niet
crosus lelike up hem siet
ende sprac hem an met wilder tale
dat die man verstont niet wale
alse die fel was ende wreet
die bisscop offerdem ghereet
dat hi gherne die doot anginge
up dat die prince gehinghe
datmen doch die grote mort
verbode daer inde port
dat en mochte niet gescien
want die wilde barbarien
die was sonder enege genaden
ende met felheit gheladen
te hant geboot hi dat men rovede
den bisscop van sinen hovede
vele kerstinen sonder waen
moesten dat selve anevaen
ende wart gesleghen inde stat
menech man ende wijf omme dat
ende emmer moeste hi laten thooft
wie so lijede dat hi geloeft
an jhesum cristum onsen here
van dien ontginc min no mere
die mordenare die den bisscop slouch
onlange hire roem af drouch
maer hi liep hem selven doot
jegen ene porte met haesten groot
diere noch anden muur staet
noch omme sine dorpre daet
sone was soe niet upghedaen
maer vermaect was soe saen
te lijctekene openbare
dat die dinc gesciede dare
ghelijc dat soe ware verbannen
van gode ende van allen mannen
die mordenare die tswert verdrouch
alse hi den bisscop thovet afslouch
hadde die bisscop ten selven stonden
eenen bouc in sine hant gepronden
alse die vercoren hadde sere
ons heren wort ende sine lere
alse dat swert den hals afleet
voert inden bouc vort ende sneet
metten slaghe vele blade
maer god behoede sonder scade
die lettre dat soe was ongecorven
ende datter en geen was bedorven
des bisscops bloet bestorte mede
den bouc oec ter selver stede
ende gaf ter selvere stonde
van siere maertelie orconde
nochtan alsement wel besiet
sone scadet den lettren niet
ix daghe binnen meye
so wart gepassijt met gescreie
dese bisscop desidere
ende voer onder der ingle here
alse die maertelare ons heren
god hi doet hem noch vele eeren
want die droeve oft ongesont
hem versouct al noch ter stont
hi gaet blide siere vaerde
waert dattem ander dinc verswaerde
ende hine versouct met goeder herten
hi wert quite vander smerten
es hi cropel blent of stom
of vanden artentiken crom
souct hine met reinen moede
hi ghevet daer sine goede
onder dandre miracle gemene
die hi doet menech ene
so doet hi eene sonderlinghe
die in siere kerken ginghe
om te zwerne up sinen outaer
ende gods name aneroept daer
ware oec sijn eet valsch of waer
het worde te hant openbaer
want gods wrake sonder waen
soudene thant uptie stede slaen
met desen bisscop desidere
bleef doot een groet kerstijn here
ende sijn coerbisscop vincent
dus eist te lengers bekent
alse dus lengeres was ghevelt
voeren si henen met gewelt
die wandelen van steden te steden
ende roveden ende streden
ende daden overgrote mort
uptie kerstine weder ende vort
so dat si quamen te besensoen
daer si dat selve wilden doen
dat si te lengeres hadden gedaen
die erderschbisscop sonder waen
was daer lesen wi aldus
die heileghe sente antidius
dien ene scone dinc gesciede
eer die wandele die quade liede
daer quamen vordie stat
want eens so gheviel hem dat
dat hi naer sine maniere
quam up den zande vander riviere
bider bruggen daer hi lach
so dat hi aldaer sach
van duvelen ene grote scare
die haren meester brachten mare
hoe si hare besichede
elc hadde gedaen in sine stede
onder hem in ghenen choer
sach hi enen swarten moer
die enen scoe indie hant brochte
dien hi den meester togen mochte
teenen lijctekene dat hijs begome
dat hi selve den paues van rome
dies die scoe was overwaer
ghecort hadde vii jaer
ende hine hadde met eenen wive
inden val brocht vanden live
die bisscop riep altehant
te hem daer genen viant
ende maendene bi ons heren cracht
ende bider heileger crucen macht
dat hine up hem zitten liete
ende sonder noot van verdriete
onder gods gheweldichede
tote rome droughe indie stede
behoudens lijfs ende gesont
ende also in cortre stont
also weder droughe dane
dit gebot leidi hem ane
daer hi upten viant was
dicken hi dit versekijn las
deus in adiutorium meum intende
ende quam te rome min no mee
dan upten witten donresdach
rechts alse die wile gelach
datmen messe soude anslaen
den viant liet hi buten staen
dat hij sijns ontbeiden soude
ten paues ginc hi also houde
ende hevet hem die dinc getelt
ende loochenets met gewelt
doe togedi hem ghenen scoe
entie paues lijets doe
ende deets hem bijechten saen
ende hevet penetencie ontfaen
antidius zanc in sine stede
ende wijede die kerseme mede
een deel heeftire mettem genomen
ende es weder thuus comen
vanden viant gedreghen
upten paeschavont als wi plegen
den dienst te doene van dien dage
in dien tiden dat de sware plage
vanden wandelen was in gallen
quamen vor besensoen gevallen
ende hebben met gewelt
die stat gewonnen ende gevelt
doe wart die erdschbisscop gevaen
men ginckene spotten ende slaen
want al wilden die wandele smeken
ende iet goets doen den leken
den papen waren si emmer gehat
ende dat was al omme dat
want si met leerne ende met geboden
die liede keerden van haren goden
die erderschbisscop was gemaect
siere cledere moedernaect
ende was geslegen ende teblouwen
datmen dbloet mochte scouwen
mont rugge ende andere lede
met stocken ende met geselen mede
ende gheseit dat crosus woude
dat hi cristus loochenen soude
ende hare goden anebeden
oft hi moet met serecheden
met tormenten laten tleven
alse hem dus waren gegeven
so vele slaghen dat hi bebloet
ende al oec teswollen stoet
ende men tier stont menech ene
sien mochte die blote beene
danctijs alsonder vaer
soetelike gode daer
ende sach up sinen fellen viant
onsalege nu doe te hant
dattu bestonds wat soet sal sijn
god die es die hulpe mijn
dies ne salic niet ontsien
dat mi van manne mach gescien
dit wort hadde die tyran onwert
ende verhief te hant sijn zwert
ende heeftene onthovet daer
dus wart hi maertelere claer
desen ende menegen heilegen man
menech stat ende borch nochtan
dode crosus ende velde
tote arleblanke neder ende quelde
al dat volc ende dat lant
dat hi neven dat mere vant
honorius heeft dit verstaen
dat die wandelen dus dorgaen
altemale tlant van gallen
ende wildse weren eer si vallen
over die berghe van montjouwen
eenen bailliu enen getrouwen
in arleblanken hi beval
ghene orloge te houdene al
die bi namen hiet mariaen
ende gode ontfaermde sonder waen
der goeder heilegher lieden doot
ende togede sine wrake groot
up crosuse ende uptie sine
alstem wel wart anschine
want die selve mariaen
hevet die wandelen ondaen
so datter lettel ontreden
sine bleven daer ter steden
entie gevangene entie roof
die meerre was dan gheloof
was hem meest ontjaget al
up crossuse quam al tongeval
want hi levende was gevaen
doe dedene voeren mariaen
weder van steden te steden
die hi met siere mogentheden
ghevellet hadde ende verbrant
omme dat hi wilde den tyrant
met scanden doen enden sijn leven
ende hem god oec wilde geven
rechte wrake hier te waren
van sinen heilegen martelaren
telker stat lietmenne scouwen
den lieden ende men gincken blouwen
ende ten lesten nam men hem tlijf
alse eenen dorpren keytijf
dus sijn die heidine gods roede
beede uptie quade ende upte goede
wie so kerstijn name ontfaet
maer nu merct ende verstaet
alse die vader bluwet sijn kint
metter roeden dat hi mint
ende dat kint dan bidt genaden
werdes die vader saen beraden
dat hi hem wert goedertiere
ende werpt die roede inden viere
dus alse god hadde gecastijt
metten viant vermalendijt
sijn kerstijn volc liet hine saen
den onsen in wraken vaen
dus so wart der wandele scare
ghejaghet weder harentare
die van crossus volke ontquamen
toter wilen dat si vernamen
waer modegisilus haer coninc lach
ende quamen an hem up dien dach
nu hebben die alanen verstaen
hoe dat crossus was ondaen
ende doot bleven inden stride
sijns verlies waren si blide
niet dat si die kerstine minden
want si gode niet en kinden
maer omme tferlies vander scaden
dattem die wandelen hadden beraden
ende willen wreken haren toren
haer beste volc hebsi gecoren
die wandelen si versochten
swaerlike si up hem vochten
eer dat sijs te boven quamen
die wandelen hadden si doot tsamen
gheslegen ofte wel naer al
maer dat resplendial
vanden alanen dat vernam
enten sinen te hulpen quam
alse een haer coninc met groten here
daer verloren in die were
die wandelen xxm man
ende oec blever doot nochtan
modegisilus onder sijn diet
die coninc vanden wandelen hiet
xxx jaer haddi ghedraghen
die crone in sinen daghen
die crone ontfinc na tgone
een hiet gonderic sijn sone
die spaengen wan alst staet hier naer
ende regneerde xvi jaer
in desen tiden alse dit was
alsict in segebrechte las
so wart te rome indie stede
ghesien grote wonderlichede
want ene vrouwe ende een man
die niet meerre waren nochtan
dan andere lieden groot ende clene
wonnen ene dochter ghemeene
ene grote gygantinne
dies menegen wonderde van zinne
nu stillicoen des keysers zweer
daer ic die tale af liet eer
die wandele brochte met haren roten
in gallen entie wester goten
so viel den gallen grote scade
bi sinen mordadegen rade
nu waren si so machtich int lant
al wilde des riken viant
sine macht leggen daer an
hine verdrevese niet nochtan
want die wester goten gemeenlike
met haren coninc alarike
quamen int lant van ytale
aldaer si ten menegen male
somwile grote scade namen
ende somwile si so bequamen
dat sijs oec te boven bleven
dese hebben dus gescreven
an honoriuse den keyser saen
si wildene met wighe bestaen
of gheve hem int roemsce rike
eenech lant daermen in wike
dat de goten mach gevoeden
honorius siet tfolc verwoeden
ende siet oec verloren met allen
vanden heidinen tlant van gallen
ende maecte vrede metten goten
ende gaf gallen haren roten
dat si die wandelen verdreven
ende siere gheweldich in bleven
die wandelen vernamen dat
ende lieten lant ende stat
entie bosschen metten heiden
want sine dorstre niet onbeiden
omme die scade die hem gedaen
te haerleblanke hadde mariaen
entie vranken haddense verbloot
ende vloen henen dor die noot
die swaven mettem entie alane
ende so henen in acquitane
so dat si in spaengen quamen
ende tlant onder hem namen
ende regneerden aldaer
fellike wel xxx jaer
want si die kerstine ente kerke
bisscoppen papen ende clerke
destruweerden ende sloughen
tote dat god anders wilde voegen
alaric metten wester goten
was kerstijn ende al meest sine roten
ende voer te gallen waert
up hem quam indie vaert
stillicoen des keysers zweer
want hem was dat herte seer
alse hi vernam den vasten vrede
entie gesworne vriendelichede
tusscen die goten ente romeine
alse een verrader onreine
nochtan dat hise lange heeft gesterct
hi proevet nauwe ende merct
hoe hi die vriendscap mach gebreken
na die goten es hi gestreken
ende quam up enen paschedach
daer die coninc alaric lach
onversien up hem gevallen
ende wanet there ondoen met allen
int beghin hi zeghe vacht
want stillicoen hadde so grote macht
ende dander waenden dor thoge getide
seker liggen ende blide
ende eer si hem gewapenen conden
hadden si menegen ongesonden
doch vercoeverden de goten
ende hebben stillicoene verstoten
ende wonnen hem af den zeghe
ende jagedene dorperlike enweghe
honorius hevet verstaen
hoe sijn zweer heeft mesdaen
uptie goten sonderlinghe
die waren in siere sekeringhe
entie mort wart hem cont
dat hi na sire eren stont
hoe hine versloeghe of verstake
ende sinen sone keyser make
ende hi int lant eerst brochte de goten
entie wandele met haren roten
om hem mordelike te slane
met sinen here reet hi hem ane
ende vacht eenen wijch dor noot
ende slouch stillicoene doot
ende eucherius sinen sone
in dien wighe bleven de ghone
die raet waren van gere dinc
ende dander volc al meest ontginc
nu es alaricus worden gram
dat binnen pays ende vrede quam
up hem upten paschedach
stillicoen aldaer hi lach
ende hi hem sulke scade dede
ende ontseget allen vrede
dien hi den keyser hadde besproken
want hi up hem was tebroken
al en waest biden keyser niet
van gallen datti weder sciet
ende es comen in ytale
omme rome te winne altemale
honorius was so verladen
van hem diene hadden verraden
ende sijns selves liede waren
hine mochte niet der goten scaren
met siere macht wederstaen
wat soes gesciet sonder waen
ende dinct hem best dat hi tien tiden
die wester goten late liden
ende hi besta die tyranne
die mordenaren die valsce manne
diene aldus wilden bederven
entie keysercrone verwerven
eenen getrouwen vant hi int lant
diemen hiet die grave constant
dien beval hi dat hi met allen
ommesetten soude tlant van gallen
want daer was een hiet constantijn
ende wilde met crachte keyser sijn
ende hadde enen sone die constant hiet
die moenc was ende afsciet
ende hem keyser noemen dede
tote arleblanken in die stede
beginghene die grave constant
ende slougene doot altehant
ende constante sinen sone
verriet een ander ende de gone
hiet geroens tote viane
slouch hine doot doe trac ane
die gewelt een hiet maximus
die wart verdreven ende aldus
bleef die grave constant te boven
dies hem die romeinen beloven
in bertaengen dat nu ingelant
achter die werelt es genant
wilde oec keysercrone ontfaen
enten roemscen rike ontgaen
die bleef om die dinc versleghen
want hi was honoriuse jeghen
dus es anden keyser gevallen
bartaengen weder ende gallen
omme dat van achter den goten
van ne ghenen uter roten
ne ghene hulpe moghe gescien
comen si in wiken of in vlien
alaric die troemsche rike
verraden sach dus jammerlike
die wile dat de grave constant
onderdede van gallen tlant
entie verraderen verslouch
was hi wel in wane ghenouch
dat rome die edele stede
al onbewarent ware daer mede
ende hevet rome die stat beleghen
honorius siet dat hi hier jegen
altoes gestriden niet en can
omme dat also menech tyran
dat roemsce rike hadde verraden
ende waerpt al ande gods genaden
ende want hi hem ane gode helt
hevet god met siere gewelt
sine vianden vor sine doot
al onteert clene ende groot
maer die zonden van ytale
dien lachter dien si sonder hale
die heidine romeine spraken
jegen die kerstine zaken
ende niet en wilden afstaen
die wilde god wreken sonder waen
met eenen here dat kerstijn was
dat si mochten merken das
dat die ghone die sere haten
hare gode utermaten
rome wonnen te haren verwite
niet radagasus die syte
ende omme dat hi tkerstijn diet
doch ontfaermen soude iet
dies theidine volc niet en dade
dat emmer souct de meeste scade
alaricus die here vermeten
hevet rome die stat beseten
honorius die keyser sach
dat hise niet ontsetten en mach
ende wouden die goten of en wouden
dat sijt daer na rumen souden
al daden si hem scade een deel
gode beval hijt al gheel
die dinc ende trac in sijn behout
die paues innocent was out
ende wiste dat die gramscap ons heren
uptie stat haer soude keren
om dat heidijn dorper diet
dat emmer daer wederriet
datmen cristus die stat verbode
ende men anebede die gode
ende es te ravene gevaren
ende liet dat wreken den kerstinen scaren
dus hebben die wester goten
rome gewonnen met haren roten
alaricus hiet ende geboot
wie so hi ware clene of groot
die indie heileghe steden weke
dat hi daer bleve sekerleke
ende hem niemen en mesdade
noch an goede dade scade
ende alre meest leeke of clerke
die in sente pieters kerke
hem onthilden dat geboot hi
dat si emmer bleven vri
ende si slougen so si minst mochten
lieden daer si jegen vochten
maer dat si roven dat si vonden
buten gods husen tallen stonden
ende si altoes niet en vermeden
de mamerien vander steden
hier bi mochtmen proeven wel
dat god was der stede fel
ende dat die zonden hadden verbuert
al was rome vaste gemuert
sine conste niet ontkeren
die grote onwerdicheit ons heren
up enen sente bertelmeus dach
die in oegstmaent gelach
so wart die edele stat verloren
die gestaen hadde daer te voren
xisupc jaer lx ende viere
sint dat romulus die fiere
teersten die stede rome hiet
int jaer ons heren alsemen siet
cccc x ende twee
ghesciede dit no min no mee
dat rome dat erderike
bedwongen hadde vromelike
aldus vanden wester goten
dorperlike was verstoten
die coninc alaric die helt
sijn spot metter roemscer gewelt
enen man nam hi die attalus hiet
in spotte voer dat roemsce diet
ende maecter enen keyser af
keyser gewaden hi hem gaf
ende voerdene achter steden
rechts na der keyseren zeden
enen dach so was hi here
in spotte ende een twint mere
ten anderen dage ontseidemen echt
ende cleedene alse enen knecht
ende dedene dienen maten heren
den romeinen tonneren
bi ere dinc so proeftmen wel
dat dese dinc in rome gevel
dat die gramscap gods dede
niet der goten moghenthede
want doe tfolc dor rome ran
quam een gote een mogende man
die vant ene heilege maghet
ende van jaren wel gedaghet
in eenen huse sittende doe
dat den kerstinen horde toe
hovescelike vragedi hare
offer gout oft selver in ware
ende soe sprac met bouden zinne
datter dies vele ware inne
beede van selvere ende van goude
ende seide dat soet bringen soude
mettien so brochte soe daer
vate diere scone ende claer
ende oec vele teere rote
tebarenteert so was die gote
alse hi so vele dinges ende so diere
sach ende so menegertiere
doe sprac die heilege maget te hem
oftu dorres sich ende nem
dits sente pieters goet gods vrient
daermen hem mede dient
sie wat du does up desen dach
want ict verweren niet en mach
ende oec en dar ict houden niet
alse die gote dat versiet
bider wijsheit vanden zinne
die hi der maget sach hebben inne
ende bider vrese van gode mede
quam hem an grote wonderlichede
ende ontboot dat haestelike
sinen here den coninc alarike
die hiet datmen droege de vate
allegader haerre strate
gheheel in sente pieters kerke
ende allegader leeke ende clerke
ende alle dies hem hilden an hare
datmen vri ende openbare
leeden soude daer ten stonden
dit huus daer tgoet was vonden
was verre vander kerken geleghen
daer volgeden ende quamen tjegen
menech man diet anesach
hoemen daer drouch up dien dach
openbare ende al bloot
ghene vate diere ende groot
beede van selvere ende van goude
vele volx want die coninc woude
gingen met zwerden die dat weren
dattem niemen mochte deren
beede goten entie romeine
loveden gode alle gemeine
ende songhen ons heren zanc
indie stat was groot geelanc
van gode te lovene dor al de mort
diemen daer dede indie port
so dat menech utequam
alse hi horde ende vernam
die ghescuult was over zide
si worden van herten blide
oec liepenre vele heidine mede
gheminget onder tkerstijnhede
die kerstijnheit lijeden metten monde
ende niet metter herten gronde
omme dat si tlijf wilden behouden
sidert woudsi of en wouden
hadden sijs lachter ende verwijt
dat si eer noot te sulker tijt
hare gode lieten varen
om dat si tlijf mochten sparen
so die romeine seerre dronghen
an die kerstine diere zonghen
om tontdraghene dat leven
so die goten daer beneven
maecten te vastere hoede
omme dbehout vanden goede
ende brochten ghene diere vate
met groter perssen dor de strate
al in sente pieters kerke
leke heidine ende clerke
alle diere mede ghingen
waren vri van allen dinghen
hier bi mochtment proeven wel
alse dese miracle gevel
hen hat die stede niet verbuert
soene hadde dat niet besuert
god hadde behoet alse wel de stat
alse hi dede sente pieters scat
alaricus wan dus die stede
daer hi roof ende scade dede
ende verbrander in een deel
maer alt beste bleef geheel
ten derden dage ontsagen de goten
worden si met here besloten
vanden keyser vander stede
ende vanden grave constante mede
die groot here hadde te samen
het mochtem comen te mesquamen
ende hebben die stat gelaten
ende voeren henen haerre straten
ten lande van poelgien waert
ghevaen hebben si andie vaert
beede wijf ende manne
ende daertoe mede nochtanne
des keysers zuster honorius
die hiet placidia ende aldus
sijn si uten lande gevaren
teenen wive namse te waren
athaulfus een edel gote
die hogeste van alder rote
een van sconinx alaricus neven
die coninc oec wart in sijn leven
cortelike gheviel hier naer
eer dat leet dat half jaer
also alsi hare vaert
setten te cecilien waert
dat si braken uptie zee
ende verloren lieden mee
ende goets dan ghemate was
alaricus was droeve das
ende was te consensius inde stede
daer staerf hi vander gadoot mede
die goten waren droeve hier af
ende maecten hem een graf
van sere wonderlikere maniere
daer was eene lopende riviere
die scieden si inde middelt ontwee
ende indie middelt min no mee
daer die stroem te lopene plach
maecten si een graf daer hi in lach
van utermaten dieren dingen
ende om dat si niet wilden gehingen
datmen meer besage daer nare
lieten si dwater lopen dare
rechts aldaert te voren liep
dus leget hi int water diep
athaulfuse hebben si verheven
die een was van sinen neven
te coninghe in sine stede
sijn wijf was placidia mede
alsic seide hier te voren
echt verhief hem haer toren
den goten ende keerden te rome weder
ende nament al up ende neder
dat si daer hadden gelaten
ende voeren henen haerre straten
ende omme dat god togen woude
dat het was der zonden scoude
dat rome hadde sulke plage
ghesciede daer in corten daghe
dat god vanden hemele vier
sendde neder so onghier
dat die grote gestichten alle
brochte in so swaren valle
die van ysere ende van metale
ende van maerbre diere also wale
gemaect waren ende daer in stonden
die beelden van ouden stonden
na hare keyseren na hare gode
jegen ons heren gebode
so dat die maerct al omme ende omme
al verbernde teere summe
om dat god daer wilde togen
den romeinen vor haer ogen
dat hi velde met sire cracht
dat den vianden ontfacht
in desen tiden in desen stonden
wart in affrike vonden
van enen reuse een twivoudich tant
men drouch over een int lant
dat hi groot was tanden hondert
des hevet den menegen gewondert
honorius hilts hem an gode
ende dede gerne sine gebode
so wat dat die heidine spraken
up onse gelove quade saken
hine keerdem niet daer af
maer gode dat hijt al upgaf
ende hier omme so dede hem ere
ende vordeel god onse here
want in bertaengen ende in gallen
so deedse god algader vallen
die hem setten omme sijn rike
af te winnene verradenlike
alse in baertaengen gratiaen
die te hant moeste den ende ontfaen
ende constantijn in gallen
die metten zone moeste vallen
ende maximus die was verdreven
die behilt cume sijn leven
alse hi keyser wilde wesen
daer na so quam up hem na desen
jovinus van gallen geboren
ende wilde coninc sijn gecoren
te hant moesti die doot ontfaen
doe sijn broeder sebastiaen
maer te hant doe hi was gecoren
hevet hi sijn lijf verloren
doe die verdoemde attalus
dien de coninc alaricus
des eens dages gaf de keysercrone
ende dedene sanders dages onscone
dienen gaen alse enen knecht
wilde oec sijn keyser over recht
ende wart orlogende uptie zee
ende wart gevaen dies wart hem wee
ende ghesent den grave constant
die senddene voert altehant
honoriuse den keyser saen
die hant dedi hem afslaen
ende lietene also te live
ghelijc recht eenen keytive
binnen desen dat dese tyranne
dese mordadeghe manne
aldus alle worden bedorven
hebben die goten verworven
dat si tlant van nerboene
besaten te haren doene
nu wart in affrike in roere
jegen den keyser vremde voere
want die grave heracliaen
die in affrike was gedaen
in dien tiden dat attalus deere
ane hem trac alse gerecht here
om te verdrivene die scaren
die van attalus zide waren
sine dingen gingen hem so scone
dat hi wilde die keysercrone
maer dat gedeech al tenen drome
dese sochte tlant van rome
ende hevet die zee begrepen
met iiiim ende viisupc scepen
dat sere te wonderne was
want men noint dat en las
dat noint cerces no alexander
nochte mede oec geen ander
so vele scepe hadde te samen
no die grieken die vor troyen quamen
dese brochte volx so vele
dattet ginc al uten spele
ende es an tlant van rome gevallen
ende utegetrocken met hem allen
omme te winnene tkeyserrike
het en sceen ne ghene gelike
dat honoriuse iet soude
bliven in sinen behoude
doch die grave van rome constant
dien honorius in hant
den last vanden orloghe leide
quam jegen hem upter heide
omme te gemoetene sijn here
heracliaen hadde cranke were
want god en was hem niet hout
om dat hi sonder rechte scout
honoriuse sinen here
nemen wilde lijf ende eere
sijn here was omme begaen
som ghesleghen som ghevaen
ende verloos aldaer ter stede
alle sine scepe mede
dat hi nauwelike met eenen
met lettel lieden ende met cleenen
te kaertago was ontfaren
daerne sloughen sonder sparen
die ridderen diere waren bleven
aldus so liet hi sijn leven
die keyser honorius
die verwan met gode aldus
altemale sine viande
diene wilden uten lande
verdriven ende uut sinen rike
ende bleef keyser mogendelike
ende dat wan hem metter hant
onder gode die grave constant
alse troemsce rike gesuvert was
alse men hier te voren las
vanden tyrannen die dat lant
wilden houden elc in hant
doe geboot honorius te hant
entie goede grave constant
die vrome was ende getrouwe
dore al affrike datmen scouwe
omder kerstine orbare
ende men pays geve harentare
beede papen ende clerken
ende allen kerstinen kerken
constant die grave voer vort
tote arleblanken inde port
vijf jaer naer dat alaricus
rome hadde verdorven dus
ende verdreef die goten scone
uten lande van nerbone
ende heefse so vervaert
dat si weken te spaengen waert
want hi benam den scepen den ganc
dattem coren nochte dranc
no comanscepe toecomen mochte
dattem ter lijfneren dochte
athaulfus die droech de crone
vanden goten doe si nerbone
rumen moesten ende henen varen
die hadde te wive te waren
honorius zuster placidia
van hare quam sidert daer na
den roemscen rike groet gevouch
want soe die vrienscap so overdrouch
dat haer man den keyser boot
te dienne te siere noot
met sinen volke met sinen here
ende oec haddi groten ghere
want hijt al niet vulbringen mochte
hoe so men strede ende vochte
dat hi gewonne dat keyserike
so dat die goten gemeenlike
die roemsche wet hebben ontfaen
ende bleven den keyser onderdaen
ende hi weder met siere namen
dat roemsce rike moeste versamen
dat so sere ghescoort was
maer nu wart hi geware das
dat die goten te wilt waren
ende men so ongetemde scaren
altoes met ghenen lichten dingen
te wette niet ne mochte dwingen
boven al dochtem sijn de bate
dat hi vort in vreden zate
jegen dat grote roemsce rike
hiertoe riet mede hertelike
placidia des conincs wijf
doch verloos hi saen sijn lijf
in spaengen te barselone
alse hi drie jaer was in de crone
na hem wart serseric here
die waest een jaer ende nemmere
doe sloegene doot sijns selfs lude
die wester goten die felle de rude
doe wart wallia coninc daer naer
ende waest xxii jaer
die goten croenden om de sake
dat hi den roemscen vrede brake
maer god vercosene omme dbeste
want hi den vrede sere veste
dese hadde van gode vaer
want hier te voren int naeste jaer
hadden hem gereet de goten
gewapent ende gesceept met roten
te vaerne alle in affrike
om tlant te winne gemeenlike
ter navelzee quamen si doch
datmen nu heet stroch ende maroch
dats wijt alse ons horosius seget
daer dit in bescreven leghet
xii mielgen bi rechter maten
daer moesten si vele lieden laten
die si sagen vor hem verdrinken
scepe ende man te gronde sinken
oec gedachtem dies gelike
der tijt vanden coninc alarike
dat doe hi van rome schiet
entie stat berovet liet
entie goten met haren scaren
in cicilien wilden varen
daer si toesaghen indien stont
hoe haer here ginc in gront
om dese dinc ontsach hi gode
ende sendde anden keyser bode
ende ghisele ende maecte vrede
vasten ende getrouwen mede
siere zuster placidia
senddi hem eerlike na
ende boet hem selven hovescelike
onderdanech den roemscen rike
die wandelen entie allane mede
baden den keyser omme vrede
entie swaven hare gesellen
ende screven dune dorves di niet quellen
wes in vreden du entie dine
ende laet ons leven inder pine
laet ons elc anderen slaen
wat scadet di wie so ondergaen
al slaen wi elc andren gemeenlike
al eist vrome den roemscen rike
dus quam honorius te boven
want hi gode altoes hiet loven
so velde god sine viande
die stoeden naer sine scande
in des honorius daghen
alse wi segebrechte horen gewagen
waren clerke die disputeerden
daer si hem vele mede geneerden
vander vorwetecheit ons heren
ende wilden seggen ende leren
an wien so god hevet versien
dattem enege dine sal gescien
eist hemelrike eist de helle
hets omme niet dat hi hem quelle
es hi ter bliscap voeracht
hi moeter toe met alder cracht
so wat zonden so hi doet
eist oec dat hi ter hellen moet
wat sal hem vasten ende vieren
hi moetere toe in alre manieren
dit ghelove dese herisie
es recht dat god vermalendie
want het maect weldoen onwaert
ende trect talre quaetheit waert
wat dooch voersienecheit
ofte oec eeneghe wijsheit
of soe niet en stonde in staden
den ghenen diere hem mede laden
anders ware god onrecht
ne loendi niet elken mensce echt
na sijn gewerke in dit leven
men sal weldoen ende gode upgheven
te sinen wille te siere genaden
den loen van allen weldaden
want mensceit mach te genen stonden
der godheit zin ghegronden
in honorius seste jaer
dat hi met orloghen zwaer
met theodosiuse den jongen
sinen neve hadde bedwongen
dat roemsche rike so gesciede
dat een juede vor die liede
indie ongeloveghe kerken
hem dopen dede valscen clerken
omme te meerne sijn bejach
so dat gheviel up enen dach
dat die triwant quam die dulle
ter kerken daermen te vulle
ghelovede na die roemsche kerke
ende eeschede vor die clerke
met triwanten met valscen rade
datmenne daer kerstijn dade
ende alsemen soude int water steken
die vonte sonder eenech leken
van allen watre verstaerf
dit was noch geproevet iii waerf
dat emmer also ghevel
hier proevede die kerke wel
dat die juede met valschen zinne
comen was also daer inne
ende dat doepsel niet en diede
en ghenen ongelovegen lieden
in desen tiden wet voerwaer
alsemen screef ons heren jaer
cccc xx ende een min
was te rome ter kerken in
paues gecoren zosimus
na den eersten innocentius
dese gaf uut ende woude
datmen benedijen soude
pascheavonde naer al recht
die paeskerse dat heilege lecht
in desen tiden gheviel mede
datmen oec in somege stede
paschen niet hilt ter rechter stonden
want some lieden niene conden
haren kalendier niet wel
dies gesciede ende ghevel
dat god die miracle wrochte
daer hise bi te weghe brochte
want in ytale was ene stede
daer god emmer pascheavont dede
indie vonte sonder conduut
water comen men weet waer uut
ende doe si tonrechte wouden
haren paschen emmer houden
sone quam dat water niet
tote dien dat es gesciet
dat rechts quam de rechte dach
doe quaemt alst te voren plach
in desen tiden in desen stonden
was sente stevens lachame vonden
ende mettem oec also wel
nychodemus ende gamaliel
ende abilon gamaliels sone
luciaen dat was de gone
een priester van jherusalem
die dus selve scrivet van hem
hi seget dat hi lach ende sliep
ende iii waerf quam te hem ende riep
gamaliel ende seide aldus
stant up seiti lucianus
ganc tote janne ende sech hem
den bisscop van jherusalem
dat hi ons uter erden doe draghen
want bidi in sinen daghen
saelt gescien ende in dien stonden
dat wi sullen werden vonden
maer dan seggic niet omme mi
sonder omme diere liggen bi
want hem wel betaemt groet ere
ende onse stede es onwert sere
doe seide die pape luciaen
wie bestu here doet mi verstaen
ic bem seiti gamaliel
pauwels meester bekinnet wel
die bi mi leghet es sente steven
dien de joden namen tleven
te sente stevens voeten leghet
nychodemus daermen af seghet
die snachts tonsen here quam
ende diene vander crucen nam
ende diene leide inden grave
mijn sone abylon leget bet ave
die nie wijf en kende te waren
mettien worde es hi woch gevaren
luciaen onsen here bat
of van gode quame dat
dat hem god te siene dede
anderwaerf ende derdewaerf mede
ten naesten vrijndage sach hi mede
gamaliel die hem gevrach dede
twi hi hem verroekeloesde dan
hine ginge ten bisscoppe jan
luciaen antworde tier stede
here en dede ghene roekeloesede
maer ic bat gode oft van hem quame
dat ict driewaerf vername
hore pape sprac gamaliel
want du peinses hoe du wel
weten sout al openbare
wie deen oft dander ware
sich ic toge di ene maniere
doe togedi hem paenre viere
van goude die drie te maten groet
deen was vul van rosen root
dander vul witter rosen fijn
die vierde paender selverijn
entie was vul van sofferane
doe sprac hem gamaliel ane
dit gevet ons bediedinge groot
die paenre metten rosen root
meent sente stevens graf openbare
die alleene maertelare
van onsen gheselscepe was
die metten witten merke das
meent nychodemus ende mie
die selverine paenre besie
meent abylon minen sone
want hi maget was die ghone
mettien worde voer hi dane
doch so wart van luciane
ontbeit tote dat de vrijndach quam
doe quam hi derdewaerf al gram
ende scoutene omme sine roekeloesede
ende omme sine vuerste mede
luciaen es upgestaen
ende te jherusalem gegaen
ende seide dat den bisscop jan
die nam bisscoppe ende andre man
ende voer te ghere steden saen
daer hem wijsde luciaen
ende alsemen daer graven begonde
wart erdbeve ter selver stonde
ende quam die lucht daer so groot
dat nieman sach dies genoet
daer bi ghenasen uptie stede
lxxiii zieke mede
van menegerande evele zwaer
ende hievense uter erden daer
ende sente steven droegen die clerke
tote syon indie kerke
daer hi dyaken was ghewijt
ende vanden apostelen gebenedijt
hier naer sidert quam daer ane
ene vrouwe hiet juliane
ende waende ontgraven haren man
die indie kerke lach daer an
ende nam sente stevene ende voerden mede
te constantenoble indie stede
daer inden weghe vor vele liede
menege miracle gesciede
sente steven hi was vonden
van luciane indien stonden
ende alsement gemerken mach
des anders dages na kerstdach
ende gesteent alsemen waent
des anders daghes in oestmaent
die heileghe kerke diene eert
hevet dese feeste verkeert
ten naesten jare alse vonden was
sente steven alsemen las
so quam orosius die pape
sente augustijns jongere ende knape
vanden lande van jherusalem
want hi was in bethlem
tote jheronimuse den wisen man
ende gheviel hem dat hi gewan
van sente stevens heilechdoeme
die was der maertelaren bloeme
dat brochte hi vor hem in affrike
ende oec gescreven properlike
dystorien hoe hi tien stonden
bi jherusalem was vonden
doe ment in affrike vernam
dat gheent heilechdoem daer quam
quamer vele daer ter stede
want daer god vele miraclen dede
die hier som bescreven sijn
alse ons bescrivet sente augustijn
een bisscop die proiectus hiet
die brachte onder sijn ghediet
van sente stevens heilechdoeme
daer quam dor sine willecome
van volke jegen een groot covent
een wijf quamer toe al blent
ende brachte bloemen ende bat genaden
ende bat dat mense daer ane dade
ende alse sire an waren gedaen
dede soese an hare ogen saen
ende sach te hant scoene ende claer
dies menegen wonderde daer
een bisscop die lucillus hiet
hadde vanden festele swaer verdriet
so datmen soude sniden
hem gheviel ten selven tiden
daer hi sente stevens heilechdoem drouch
dat hi genas dies menech louch
een priester die eucharius hiet
hadde vanden steene adde verdriet
ende hadde devel lange gedragen
hem gheviel in ghenen dagen
dat hi altemale ghenas
alse hi quam daer theilechdoem was
oec so was aldaer int lant
een groot here kerstine viant
die oec mede dor ghene bede
ontfaen wilde kerstijnhede
eene dochter haddi nochtan
die kerstijn was ende haer man
doude man was van evele verladen
swagher ende dochter baden
dat hi doepsel wilde ontfaen
hi seide hine daets niet sonder waen
ende sprac hem an groot overmoet
so dat swager ende dochter dochte goet
dat hi sente stevene versochte
ende hem bade dat hi mochte
dit dedi met goeder herten
in weenne ende in groter smerten
orlof heeft hi danen genomen
ende drouch vor hem vanden bloemen
vanden outare alse die geloeft
ende leidse onder sijn sweers hoeft
so datmen daer na slapen begaet
ende alst coemt andie dageraet
riep die heidijn in siere talen
datmen den bisscop hem soude halen
men seide hi ware uter stat
mettien hi omden papen bat
doe quamen die papen ende hi seide
ic gelove an kerstijnhede
dies worden si alle vro
ende hi wart gedopet so
alse lange alse hi leefde vort
haddi inden mont dit wort
cristus ontfanc minen gheest
dit wort hebben wi verheest
was dat sente steven sprac
alse hem sijn herte brac
nochtan dat hi niet en horde
dat sente steven sprac de worde
ende niet lange daer na mede
staerf hi selve daer ter stede
vele lieden daer ter stont
worden alles evels gesont
echt in affrike teere stede
was oec sente stevens gebede
in ene kerke daer gesciede
dat enen waghen dreven liede
dien ossen togen naden zede
een kint ginc daer spelen mede
entie ossen ontliepen den man
ende liepen dat kint doot nochtan
ende al te sticken sine lede
die moeder hieft up ter stede
ende hevet sente stevene gedragen
in weenne met groter clagen
tkint wart te live ende so gesont
dat niemene en wart cont
lijctekijn selfs sijt seker das
waer dat kint gequetst was
eene nonne was van evele doot
die met beden uter noot
van haren vrienden was gebeden
ende genas aldaer ter steden
een ander kint was verstorven
sine vrienden hebben verworven
olye ute sente stevens kerke
ende met ghelove sterke
hebben si dat kint bestreken
saen quaemt te live ende began spreken
eenen anderen here enen riken man
ontstaerf een kint ende hi gewan
met gebede met groten wene
dat te live quam al reene
sevene gebroedere waren mede
van capadocien der stede
ende iii zustren alse wijt horen
waren harde wel geboren
dien na haers vader doot
die moeder gaf vloeke groet
omme onrecht dat si haer daden
god gheselese met ere genaden
so dat si alle te male mede
yechtech worden in die lede
ende zwaerlike bevende
datse niemen en sach levende
hem en gruwelde daer hise sach
dese gingen menegen dach
dolende van lande te lande
so datse menech man becande
twee sijnre in affrike comen
want si mare hebben vernomen
dat god dor sente stevens ere
menegen daer genas van sere
teenen paschen gingen si daer
deen ginc in behevelt zwaer
in sente stevens kerke ende bat
nerenstelike aldaer ter stat
ende bleef liggende in dier gebare
alse oft hi in slape ware
sonder bevingen vanden leden
nochtan was hi vanden zeden
dat hi bevede in sinen slape
cortelike stont up die knape
ghesont van al sinen leden
sine eene zuster quam daer ter steden
ende wart mede ghesont
doe stont up ter selver stont
sente augustijn ende heeft gedaen
een sermoen van dien ii saen
ende maecte den lieden cont
twi si worden ongesont
ende togede datse onse here
verloest hadde om sente stevens ere
dese miracle sekerlike
ghesciede doe in affrike
in honorius ixde jaer
vinden wi gescreven vorwaer
dat maercomeris es verstorven
die vrancrike hadde verworven
desen heetmen sekerlike
den andren coninc van vrancrike
niet dat hi iet noch crone
drouch maer regneerde scone
over die vranken upten rijn
met enen geselle sijn
die simio bi namen hiet
dese twee heren ende haer gediet
die hadden alsic seide te voren
uptie wandelen enen wijch verloren
ende sidert wonnen si weder die ere
ende slougen enen der wandelen here
modegisiluse doot
niet lange daer na alst god geboet
storven si beede in groter eeren
doe dochte goet den vrancscen heren
dat hare coninge droegen crone
oec so dochtem wesen scone
dat die sone na den vader
dat conincrike behilde algader
ende emmer upten outsten quame
dus ontfinc crone ende name
der vranken die al nu betide
fransoyse heeten verre ende wide
farramont maercomeris sone
xvi jaer regneerde die ghone
ende doe screefmen alsict vant
in dat oester vrancsche lant
dat incarnation vorwaer
cccc ende xx jaer
hier naer over ii jaer gesciede
dat die vranken onder haer liede
uutcoren viere edele man
daer grote wijsheide lach an
omme te makene ene wet
dat alt volc voere te bet
want soude elc sinen wille volgen
alsi vochten ofte bolgen
onder hem so ware tlant verdorven
dese viere heren diet verworven
entie hier toe quamen tsamen
die hieten aldus bi namen
usogast ende bosogast
silagast ende widagast
biden namen machmen verstaen
dat tfolc wilt was sonder waen
in vranckerike hebben si geset
dese iiii heren ene wet
met groten nerenste ende met zinne
die noch gescreven es daer inne
ende heet der saleken wet bi namen
in drien steden quaemsi tsamen
die van namen sere wilt sijn
ende dus heeten in latijn
saletaym ende bodoaym
ende dat derde wandaym
so stout so wreet waren die vranken
dats hem niemen en dorste ondanken
al hadsi hem leede gedaen
ende heidijn waersi sonder waen
int ander jaer dat farramont
die vrancsce crone ontfaen bestont
doe wart teenen paues gecoren
bonefasius van rome geboren
eens papen sone hiet bocont
jegen hem coesmen tier stont
eulalius dies wart erre
die clergie ende sere in werre
also dat si beede te samen
vorden keyser honorius quamen
te hant honorius dede
hem beeden varen uter stede
ende ontsette eulalius
ende ontfinc bonefasius
omme dat hi eerst ende te voren
ghewijet was ende vercoren
dese paues hevet gheset
inder heileger kerken wet
dat no wijf no nonne en ghene
en roeren en soude groot no clene
ghewijet cleet hoe soet vare
dat behort te gods outare
daertoe so verboot hi echt
dat wie so ware eigijn knecht
niet en quame ter clergien
sijn here die en wildene vrijen
int jaer daer na wi vindent dus
so staerf sente jheronimus
te bethlem indie stede
ende wart aldaer begraven mede
voer die crebbe alsemen vint
daer jhesus in lach der mageden kint
int jaer ons heren wet vorwaer
cccc ende xxii jaer
in septembre upten lesten dach
dese jeronimus die plach
die scrifture te verclaerne
no sinen lachame niet te spaerne
in studeerne nacht ende dach
so dat hi in siere ouden lach
doe hi zitten niet en mochte
ende boven sinen bedde cnochte
eenen reep dat crancheit dede
daer hi hem selven keerde mede
in bouken dichten ende maken claer
pijndi hem lvi jaer
van c jaren was sine oude
twee min doe hi voer ter moude
sine vite ende sine wort
hebdi hier voren gehort
hi was die met sinen dichte
die heileghe kerke sere verlichte
in desen tiden hebben wi verstaen
hebben die wandelen ondergedaen
entie allanen entie swaven
van spaengen coningen ende graven
ende hebben in haer hant
dat meeste deel van spaengen lant
oec waerre vele van haren scaren
tien tiden die kerstijn waren
so dat si spaengen indien
onder hem deelen in drien
ende elc hevet sijn stic angevaen
ende coninge gecoren saen
doch en consten si niet met vreden
tlant besitten noch besteden
sine worden onder hem drien
orlogende oversere mettien
ende elc wan anderen of
lant ende port veste ende hof
honorius die sijn lant
vele vrijede entie grave constant
ende sette in goeden doene
gaf daer naer den deghen coene
placidia siere zuster te wive
die die goten die keytive
doe si rome wonnen die stat
mede vingen ende naer dat
athaulfus te wive nam
die sidert ter cronen quam
na des conincs alaricus doot
nu maecte hine here groot
sinen zwagere den selven constant
ende verhievene te hant
teenen keyser teenen geselle
maer die aventure felle
die selden eere laet lange staen
corte hem sijn leven saen
want viii maent ende nemmere
leest men bleef hi in de eere
na constante wart vercoren
tote rome alse wijt horen
patricius dats bina vader
vanden kerstinen rike algader
een here die agetius hiet
vromegere en levede doe niet
patricius dats thogeste wort
naden keyser alsemen hort
ende sinen name screef men scone
tien tiden in skeysers crone
tien tiden worden die borgenioene
jegen tkeyserrike so coene
dat si hem daer jegen setten
up hem so voer alsonder letten
agetius diese bedwanc
alle weder an haren danc
daer hem rome entie keyser mede
vordeel ende groot ere omme dede
in desen tiden lesen wi
alse ons scrivet hughe van flori
so quam ettel vanden hunen
daer niemen jegen mochte stunen
westwaert over rijn gevallen
ende wilde destruweren gallen
ende hevet mets die vaste stede
verbrant ende berovet mede
ende wat dat hi in gallen vant
dat ginc hem altemale in hant
so dat hi sette sijn ghepeins
omme te winnene orlieins
ende es daerwaert getrect
om te vulbringene dat hi mect
doe was bisscop in die stede
een man van groter werdichede
sente aniaen die gode bat
nacht ende dach voer sine stat
ende deet agetiuse weten
dat orlieins soude sijn beseten
metten hunen ende gevelt
hine quame met siere gewelt
agetius up ghenen dach
taerleblanken in die stat lach
ende dede sijn here te samen
saen hem te hulpen quamen
die wester goten in corter stont
met haren coninc tresemont
want al die werelt wilde stumen
uptie felle wreede hunen
ende si jegen die werelt al
maer eer ic wijch ende gheval
van desen orloghe doe te verstane
sal ic eer seggen van aniane
tien tiden dat sente aniaen
doe over bisscop was ontfaen
ende hi met grotere eeren mede
torlieins quam in die stede
bat hi den bailliu agrippijn
dat hi hem in die handen sijn
sine gevangene die hi hadde gevaen
gave ende lietse gaen
want hi doe eerst quam in die stat
maer hi ontseidem dat hi bat
mettien een steen groot ende zwaer
van hogen quam vallende daer
ende viel hem swaerlike in sijn hooft
sine cnapen hievene up verdoeft
ende droegene thuus erre ende gram
ende teersten dat hi them selven quam
peinsdi dat hi omme die dinc
also sware wonde ontfinc
dat hi den heilegen man ontseide
dat hi hem te voren leide
maer die bisscop te hem quam
alse hine so sere bloedende vernam
omme dat hi sijns wilde vanden
ende teersten dat hine metten handen
sine wonde seinde ende taste
dbloet dat teersten liep so vaste
wart gestelpet ter selver tijt
ende heeftene vander doot gequijt
doe castijdine ende dede
over hem daer sine gebede
ende bat over diere waren gevaen
die gaf hem die bailliu saen
alse hi ene stont naer desen
bisscop ghinder hadde gewesen
docht hem goet sijn ende mate
die kerke die sijn voersate
hadde gemaect eerst ende geset
dat hise verhogede te bet
ne genen cost ne spaerdi das
ende mellius die meester was
vanden werclieden altemale
viel van hogen neder te dale
sijn lijf ontwee ende sine lede
ende was naer doot uptie stede
cume hordemen sinen adem gaen
daer quam toe sente aniaen
ende seindene alse hine vant
ende namene metter hant
ende gaf hem sine gesonde
oec hiet hi hem ter selver stonde
dat hi weder te werke ginge
ende vulmaecte sine dinghe
in sinen tiden quamen die hunen
ende maecten vele roder crunen
met ettelen haren coninc fier
die fel was ende sere ongier
uptie romeinen ende uptie goten
trecten si met haren roten
ende quamen treckende ter loren
orlieins dat stont hem voren
dat hebben si al omme beleghen
ende hebben over een gedreghen
dat sijt vellen wilden saen
die heilege bisscop aniaen
hilts hem al an onsen here
ende riep up sine genaden sere
boven ginc hi ten tinnen
ende drouch theilechdoem van daer binnen
met prosessien ende zanc
dus dedi den ommeganc
een pape gevaen vanden hunen
versach tgeent met sire crunen
ende riep laet di gheroen
dat wi di nu daer sien doen
dat daden wi alle tonser noot
maer hen halp ons clene no groet
doe viel hi alse hi sprac dit wort
ende voer ter euweliker mort
mettien gingen die hunen scieten
dats cu e iemen mochte genieten
ende horten die staerke mure
met engiene ende braken dure
entie porters worden vervaert
ende liepen ter kerken waert
maer die bisscop bat hem sere
dat si hem troesten in onsen here
selve es hi ten mure gegaen
ende sach upwaert te hemele saen
ende bat gode met groten sere
alse die de hulpe van onsen here
ghevoelde dat soe hem was bi
ten hunen waert so spuwede hi
so groot reghen viel daer neder
uptie hunen vort ende weder
viere daghe deen naden anderen
dat si striden en mochten no wandren
aldus dwancse daer ter stede
sine doget ende sine bede
teersten dat die regen was vergaen
ginc die bisscop sente aniaen
toten coninc ettele ende bat
over sijn volc ende de stat
maer die hoverdeghe tyran
die en keerde hem niet daer an
want met groter onwerdichede
hiet hine keren inder stede
ten naesten dage eist so vergaen
dat si die porte hebben ondaen
entie hunen sijn incomen
ende hebben gevaen ende genomen
alle die lieden vander stede
lot so worpen si ginder mede
wat deele elc soude ontfaen
waghene so loeden si saen
vanden goede die vule honden
noch doe bat ten selven stonden
die bisscop sinen lieden sere
dat sijs hem hilden an onsen here
hi soudse sekerlike ontsetten
god drouch danen sonder letten
sente aniane up dien dach
daer met sinen here lach
agetius ende tresemont
metten goten in diere stont
so dat hij eenen ridder verbaerde
ende seide ganc henen dire vaerde
tote agetiuse minen sone
sech hem van minen halven tgone
hine come torlieins noch huden
der stat te hulpen met sinen luden
hi coemter morgen omme niet
mettien die ridder van hem sciet
ende brochte agetiuse die mare
vro wart hi ende vri van vare
ende seker oec des zegen
want dwort quam van ons heren wegen
ende trac entie goten mede
tote orlieins voer die stede
ende vant die hunen onbewaert
die si lettel hebben gespaert
want die hunen haren zin
algader setten omme tgewin
ende warens te wers vorsien
cleene menechte mochter ontflien
ende een groet deel worder verloren
die verdronken inder loren
sente aniaen halp te live
waer hi mochte die keytive
ende loent alse dewangelie seget
die goet vor quaet te loenne pleget
maer dies louch hi al in een
dat van sinen lieden gheen
gheslegen was noch verloren
die sinen raet daer wilde horen
alse die hunen dus waren verdreven
enter vele verloren tleven
wart tlant van corne so rike
dat nie en was dies gelike
dies dancte tfolc gode met vlite
want het was siere vianden quite
ende datse onse here van hemelrike
van corne maecte so rike
dus seghet hughe van flori
maer segebrecht scrijft hier bi
dat langhe na honorius doot
ettel die here groot
die crone ontfinc vanden hunen
elc mach waer seggen in sijn stunen
lichte der ettele waren twee
oft bi aventuren drie of mee
honorius hadde keyser gewesen
met sinen broeder alswi lesen
archadiuse xiii jaer
ende hi wart keyser daer naer
met theodosiuse sijns broeder kint
xiii jaer te vullen sint
een man waest van goeden zeden
in allen rechten kerstenlicheden
alse theodosius was sijn vader
dat roemsce rike dat algader
in siere tijt stont in vreesen groet
brochti wel staende na sine doot
nadien dat gescepen stont
te rome wart hi ongesont
ende staerf ende wart begraven
eerlike met groter haven
te sente pieters alsemen vint
dese en liet ne geen kint
doch so haddi twee vrouwen
ontfaen in huweliker trouwen
die waren stillicoens dochtren bede
diene sint leven daden met leede
doch endden si maget haren ende
beede te samen eer hise kende
ende al was in siere tijt
menech orloge ende strijt
jeghen troemsche keyserike
si hilden hem so gemeenlike
met rade dat dat roemsce here
cleene scade nam indie were
dese was so goedertiere
ende van so hovescer maniere
dat dicwile alsemen hem vragede
waeromme dat hi niet en jagede
om tontlivene die up hem vochten
ende dat rike in werren brochten
hi dadere ane alse een sot
neen seiti dat verbiedet god
vergave god dat ic keytive
die dode verwecken mochte te live
menschen doot ende menscen bloet
en was noit genouchte in minen moet
dus quam trike van orient
te samene ende van occident
dat es troemsche rike ende dit mede
van constantenobele die stede
up sijns broeders archadius sone
theodosius so hiet die gone
die regneerde alleene drie jaer
maer die bouc die coemt hier naer
sal u besceden sine jeesten
ic sal u eer tellen canict geleesten
vanden heilegen lieden die waren
in des keysers honorius jaren
van haren levene van haren worden
die ghene diere nie en horden
willen sire haren zin toe keren
si mogen daer ane leren
doget ende der zielen leringe
ende reine dachcortinghe
in des keysers honorius tiden
daer wi die redene af overliden
was sulpicius severe
in acquitaengen een groet here
een edel van magen van lettren mede
te tolouse indie stede
entie leide sine zinne
ander aermoeden minne
ende bekennet met sente martine
oec screef hi die vite sine
alse hier voren es geseit
daer die redene es geleit
beede van levene ende vander doot
sente martijns des heren groot
desen gheviel bin siere ouden
dat hi een deel bi sinen scouden
vanden valschen pelagiaen
ghehonet was ende begaen
die ongelove ende heresie
sterken wilde met sire clergie
so dat sulpicius bekent
dattem sijn spreken heeft gescent
ende hi messprac eer hijt wiste
sijn herte quam in sulken twiste
dat hi vort tote siere doot
een wort en sprac clene no groet
om dat hi met zwigene wilde afdwaen
dat hi sprekende hadde mesdaen
dese severus sulpicius
maecte eenen dyalogus
dats een bouc van ii personen
die met goeden redenen ende sconen
onderlinghe deelen haer wort
ende deen seget ende dander antwort
want een sijn vrient postumiaen
hadde iii jaer ommegegaen
in hermitagen in menech lant
entie telde hem wat hi vant
voer enen anderen die gallus hiet
dien sente martijn na hem liet
ende gallus antworder naer
groot wonder scone ende claer
dat hi wiste ende sach
inder wilen dat hi plach
met sente martine te sine
dit screef hi al in latine
severus ende ic saelt u vort
ontbinden in dietsche wort
aldus ontbint postumiaen
sulpicius du souts verstaen
doe ic di lest sach over iii jaer
quamic cortelike daer naer
ende ginc te scepe te nerboene
die wint was goet tonsen doene
want binnen v dagen sekerlike
quamic doe in affrike
carthago luste mi besien
ende alremeest mocht mi gescien
om tgraf te siene sonder waen
aldaer leget sente cypriaen
over xv daghe daer naer
gingen wi te scepe daer
ende so te alexandrien waert
een wederwint hevet ons vervaert
dat wi moesten anker scieten
ende riden enter zee genieten
daer waren wi den lande bi
in eenen boot vielen wi
ende wi vonden een eylant
van lieden docht ons onbekant
ic diet nauwe wilde besien
ginc bet in een deel mettien
ende vant omtrent over i ct mile
vander zee ter selver wile
een neder coetkijn indier gebare
alse oft een scip gewelvet ware
met vasten planken wel beslegen
niet dat mer onsiet enech reghen
want men seide aldaer mie
datter reghen en quam nie
maer welctijt dat daer wayt sere
gaen daer wagen min no mere
also vreeselijc in diere gebare
alse oft die rechte zee ware
daer en wast en geen dinc int lant
want hets een ongestade sant
dat nu volget ende nu vliet
also alse die wint gebiet
maer men vint der zee bet naer
lant dat es bet vaster daer
dat die storem niet mach jagen
dat pleget cruut dat ru es dragen
daer die lijfnere alleene an staet
want alsemen daer werpt zaet
nature seggen si sonder zaghen
ripet daer binnen xxx daghen
datmen ghinder liede vint
dat en doet anders niet een twint
sonder dat si vri leven ghinder
sonder tribuut meerre ende minder
te gere coten die ic sach
so gingic up ghenen dach
ende vanter enen ouden man
die eene pelse hadde an
ende stont ende moel an ene quaren
elc groete anderen te waren
ende wi seiden dat ons te hant
die wint warp aldaer ant lant
omme dat hi ons ware jegen
wi alse noch die lieden plegen
seiden wi quamen indien
dat wi tlant wilden besien
entie lieden ende hare zeden
oec seiden wi dat wi daer ter steden
comen waren alse kerstine
ende vrageden of in die wostine
kerstine waren of ne gene
van bliscepen wart doude in wene
ende viel tonsen knien
ende custe ons menechwerf mettien
ende hiet ons spreken ons gebede
selve sprac hijt ghinder mede
ende dede ons eten mettem daer
ene rike maeltijt over waer
wi waren viere ende hi die vichte
een half gerstijn broot gedichte
ende een bondelkijn sonder waen
van crude alse muente gedaen
ende vele blade gaf ons die man
daer oversoete smake lach an
ende metten soeten smake van desen
worden wi van hongre genesen
sulpicius die dit hort
loech een lettel omme dit wort
ende sprac gallus nu merc wale
die grote feeste van dien male
een bondelkijn cruuts ct broot
onder v manne in hongre groot
gallus scaemt hem ende antwort
sulpicius du bringes dit vort
omme onse moynesse om onsen toren
wi die van gallen sijn geboren
werden van ongenoegeder mate
ende wilt seggen dat wi sijn vrate
onmenscelike dincstu ons callen
dattu dwingen wils ons allen
te levene oft wi ingele waren
postumiaen die sprac te waren
ic sal mi houden in mine bispele
van iemens vastene te spreken vele
dat die gallen niet en beven
alsi horen dat scaerpe leven
vii daghen plach eens die man
daer wi aldus quamen an
te vastene enten geburen cont waert
quamen si daerwaert metter vaert
ende an hem verstoeden wi openbare
dat onse wert een priester ware
ende dat hi voer ons hadde gedect
ter kerken sijn wi getrect
merct wel ene mile dane
an enen berch van cranker gedane
vonden wise staen daer beneven
ende met crude overgeweven
niet vele beter sijt seker das
dan ons goets werts cotkijn was
so neder waest dat nieman conde
rechte gestaen daer in ter stonde
alse wi costumen ende zeden
bevrageden aldaer ter steden
vonden wi die waerheit das
datter ene dinc te prisene was
men cochtre noch vercochte niet
diefte loosheit sulc verdriet
dies en was daer niet een twint
selver gout dat menech mint
dies en rouct mer clene no groot
want doe ic den pape boot
x bisante van roden goude
hi was diere niet en woude
van danen daer wi een stic lagen
so sijn wi binnen vii dagen
talexandrien comen
daer hebbe ic werringe vernomen
tusscen tpaepscap vanden lande
dat grote vrese was ende scande
ende al om orgines gescrichte
die vele groter dogeden dichte
ende vele heresien mede
dat scade was ende jammerhede
van danen voerwi te bethlem
dat staet bi jherusalem
vi mielgen dat sijn milen drie
van alexandrien vonden wie
dat xvi dachvaerde ware
die kerke die bezanc aldare
jheronimus ende es mede
onder sbisscops mogenthede
van jherusalem der stat
dese jeronimus die daer zat
alsonder sijn kerstenlijc leven
ende in dogeden daer hi verheven
in was boven alle man
so was hi so wijs nochtan
in latijn ende in griexer tale
ende in ebreusch also wale
dat hem niemen in sire stonde
onder gode geliken en conde
wonder hebbic of ghi klerke
hier iet kennet sine gewerke
want men leset sine scrifture
in kerstijnheit aldurenture
gallus die antworde daer
jawi dies es wel v jaer
dat hi met ons bekennet was
want ic een siere boeken las
daer hi onse moenke in lijt
in begrijp ende in verwijt
van onser gulsecheit wel sere
dies hem belget noch sulc here
want hi seget wi eten so zat
dat wi utewerpen dat
maer ic vergeeft hem van mi
mi dinct dat sine redene si
up moenken van orient
want hi die gallen niet en kent
dat machmen biden grieken weten
sonde ende gulsecheit es daer sere eten
hets nature met ons allen
dat wi sere eten wi gallen
doe sprac sulpicius hets anscine
gallus du dinghes vor de dine
maer sech mi of die selve bouc
alleene inhout den ondersouc
vander moenke vette male
gallus sprac neen sine tale
diene laet achter groot no smal
hine tastet metter tongen al
hi tast haer ydelheit van zinne
vrecheit gierecheit van gewinne
hoverde ende sonderlanchede
hi dinct mi naer die waerhede
wel bescriven ende orconden
vele cloesterien sonden
moenken heimelike met nonnen
clerken diere gerne ane ronnen
hevet hi so wel gedesputeert
datter hem niemene af verweert
om dit en onnen hem gere vromen
sulke die ic niet wille noemen
postumyaen nam an die wort
ende seide ic wille spreken vort
met jeronimuse wasic vi maende
die menege pine ende aende
vanden quaden volke gedogede
want hi den porters wijsde ende togede
waer si tgelove laten liden
alle weghe geduurt sijn striden
want hi verweet hem hare heresie
oec so haettene die clergie
want hine sparedse in genen stonden
hine lachterdem hare zonden
maer sekerlike alle die goede
hebbene lief met reinen moede
ende wondert dat hi dat vermach
want hine rust nacht no dach
hine scrijft oft hine studeert
ofte leert dies begeert
so wel bequam mi die here vroet
hadde mi gestaen mijn moet
die hermitagien niet te besiene
in hadde wille gehat tontfliene
van sulken meester nemmermeer
doch dedic van hem minen keer
ende bem talexandrien gekeert
daer hebbic ghevisenteert
die broeders ende maecte mi dane
dwilde egypten te bestane
om dat ic vernam die mare
dat vele moenken waren dare
vander wostine niet menege mile
vander groter rivieren nyle
sijn vele cloestre daer in een covent
sijn c moenken of daer omtrent
haer overste leven so es dat
dat si houden daer ter stat
hem onder den abt alsemen seget
dat daer niemen sijns willen pleget
tien tiden dat ic ginder quam
hordic mare ende vernam
van enen moenc van gere stede
die eene celle maken dede
vi mielgen danen dats milen drie
want hermitagie wilde hie
pleghen ende nauwer leven leden
dan die cloestre besceden
alsicker was dedem dabt sinden
broot tsiere provende met ii kinden
doutste hadde xv jaer
ende dander xii daer naer
alsi vanden heileghen man
te haren cloestre keerden nochtan
quam hem een aspis int gemoet
een tmeeste alsic verstoet
dat daer noit wart gesien
die kindere en achten ne geen vlien
om tgevenijnde dier ende gram
alst voer hare voete quam
bleeft liggende in der gebare
alse oft al betovert ware
dminste kint hieft up tien stonden
ende hevet in sinen mantel gewonden
ende also ten cloestre waert
dat dier brochten si onvervaert
ende hebben den mantel ondaen
ende lieten vri dat was gevaen
daert alle die broederen sagen an
elc daer sere prisen began
der kinder gelove ende haer heilechede
so dat si hem verwaenden daer mede
dat dese miracle hem was gesciet
haer abt die dese dinc versiet
ende van hoghen rade was
hi begonde vruchten das
dat die ongeleerde joget
hare verwanen mochte in sulker doget
ende heefse teblouwen sere
dat si so coene waren emmermere
dat si te hem waert souden trecken
ende thaerre werdichede mecken
ende sulke dinc voertbringen mede
die god dor sine goetheit dede
haer gelove hads niet verdient
al deet god dor sinen vrient
ende si gode ende siere goede
leerden dienen in omoede
niet in miraclen verwanen
alse dese dinc horde vermanen
die moenc daer si toe waren gesent
ende hoe die kindere omme tserpent
gheaventurt waren ende teblouwen
sinen abt bat hi met trouwen
datmen hem in ghere wise
broot ne sende nochte spise
alse dat dus viii daghe leden
dat die goede man in dier steden
in dien hongre lach gebonden
sijn lachame faelgierde tien stonden
maer dat herte min no mere
ne sciet niet van onsen here
hier binnen wart den abt vermaent
biden heilegen geest alsemen waent
dat hi sinen moenc besouke
ende hi doch te wetene roeke
waer bi die heilege man levet
die nauwe verboden hevet
datmen hem ne gene spise bringe
wech gaet die abt om dese dinge
ende alsene die moenc siet comen
heeft hine vroilike genomen
ende leeddene in sine celle mettien
ten inghane hebben si versien
eene mande van palmen gemaect
ende daer in broot wel geraect
te vullen ende waerm inder gebare
alse oft te hant gebacken ware
ende an der dore post daer hine
eerst geroken si die dinc
ende alsijt sagen ne docht in desen
geen broot van egypten wesen
elc hadde wonder alse hijt vernam
ende wisten dat van gode quam
doe sprac die moenc abt dor dijn ere
so sent hier dit onse here
neen sprac die abt dor dine doget
so hevet ons god dus verhoget
dus aten si beede themelsce broet
met bliscepen ende met vrouden groot
sint dat dabt int cloester zat
teldi sinen moenken dat
ende ontstac hem haren sin
ter hermitagien sere daer in
twee andere oude sagic daer
diere hadden geweest xl jaer
dabt seide entie broederen mede
gemeenlike daer ter stede
dat si noit gesien en connen
den eenen eten bider zonnen
enten anderen van dien
hen hadde nie man erre gesien
alse wi in die wostine gingen
hadden wi daer tonsen dingen
medegenomen enen broeder
want hi der wostinen was vroeder
teenen ouden moenc sijn wi comen
dien wi wonende vernomen
onder eens berghes voet
sere lettel alsict verstoet
vintmen pitten indie stede
die man hadde enen osse mede
daer hi mede wandt fonteine
uten pitte claer ende reine
ende was wel m voete diep
een hof haddi daert in liep
geent water ende daer wan hi cruut
colen ende ander dinc daer uut
jegen nature der wostine
wan hijt daer met sire pine
want altemale dat lant
es vander zonnen verbrant
so dattere wortele nochte zaet
bi naturen noit stont no staet
met geere beesten plach de man
te aerbeidene dat hi wan
met watre ende met bendichede
so vele groens aldaer ter stede
dat hi ende sijn osse genouch
hadden tetene int gevouch
so scone waermoes ende so hoghe
wies in ghenen zande droghe
omme dat hi begoot dat hof
selve aten wi daer of
ten avontmale onse gevouch
also alse ons die man toedrouch
daer saghic metten ogen ane
dat ghi gallen alsic wane
ne gelovet cleene no groot
ic sach dat dat waermoes zoot
dies ons die goede man wilde onnen
sonder vier metter zonnen
so heet es die zonne daer
dat die coke overwaer
wel mochten na der gallen wise
daer mede gereeden hare spise
naden male alse metter vaert
die dach ginc ten avonde waert
noodde ons die man dat wi gaen
mettem teenen palmbome saen
die bi na ii milgen stont dane
want die vrucht die hi hadde ane
plach hi tetene bi stonden
alse wi daer quamen wi vonden
eenen leu aldaer ter stat
teersten dat wi sagen dat
ic ende mijn leetsman diere mi brochte
worden wi vervaert onsochte
maer die heilege man ginc doe
sonder vaer der beesten toe
ende wi volgeden na met vare
dat dier alst ons wart geware
ghinct soetelike bet af staen
onthier ende die goede man saen
die daden geplucte indien daghe
sine hant vul nam hire ande hage
ende bootse den wilden diere
dat quam also goedertiere
ende namse also soetelike
alse enech tam dier sekerlike
ende atere af ende ginc dane
wi die dit saghen ane
met vare worden wel vroet das
hoe staerc des mans gelove was
ende hoe cranc was donse mede
bi alsulker wonderlichede
enen eencedel in ere cellen
sagen wi met onsen gesellen
die in een coetkijn woende clene
aldaer maer een man alleene
in wesen mochte met gemake
van hem seidemen ons die sake
dat eene wulvinne tallen male
te hem quam voer sine zale
ende selden so geviel die dinc
dat soe haren tijt verginc
dan so stont soe voer de dure
ende ontbeidde toter ure
dat hi sine tafle afhief
ende hi hare gaf sijn relief
so at soe up dat soe daer vant
ende lecte sine hant
ende speelde mettem als een lam
ende keerde weder danen soe quam
eens es ghenen man gesciet
dat hi sine celle liet
want hi enen broeder gebrochte
diene aldaer ter stat versochte
ende merrede toter donker nacht
die wulvinne heeftene gewacht
alse die haerre proien ontbijt
ende eeschedse te tijt
alsoe ydel vant die celle
ende niet en vant haren geselle
ghinc soe inwaert ende sochte
oft soene ieweren vinden mochte
binnen hinc een corvekijn
van palmen reine ende fijn
ende daer in waren v broot
een nam soe te haerre noot
ende aet al up daer teenen male
ende also danen alse die wale
haer sculdech kent indien
dat haer dit soude gescien
die eencedel es wedercomen
ende hevet an sinen corf vernomen
dattem daer een broot gebrac
ghene mesdaet dat hi stac
up sine heimelike vriendinne
want hi warts daer bi in inne
dat hi neven den duerpel vant
crumen liggende int sant
dus hevet hi waerlike verstaen
wie die diefte heeft ghedaen
doch alse die tijt daer na quam
ende hi merkede ende vernam
dattene scuwede die wulvinne
alse die hare in haren zinne
schuldich kende vander daet
dat soe hem soude doen quaet
daer soe hovesceit af ontfinc
leet was hem sere die dinc
dat hi tgeselscap hadde verloren
van siere wulvinnen vercoren
so dat hise met siere bede
an gode wedercomen dede
naden viiden dach quam soe na dat
daer hi sijn avontmael at
na hare zeden voer haer dure
openbare na hare nature
togetsoe scamelic gelaet
alse die haer ogen in derde gaet
alse die gherne genaden name
die hermite verstont hare scame
ende ontfaermets ende geboot
dat soe quame te siere scoot
ende streecte met sire hant
haer hovet want hise droeve vant
dobbel provende naer dat
gaf hi hare ende makedse zat
alse hijt hare dus hadde vergeven
plach soe vortmeer haer leven
allen rouwe te leggene neder
ende vroylike te comene weder
ter rechter tijt ten avontmale
ende festeerde dien man wale
in die hermitagie mede
wandelde in someger stede
vele heileger lieden dor god
sonder celle huus of cot
entie heeten si in haerre viten
sonderlinge anacoriten
bi wortele leven si van cruden
wandelinge scuwen si van luden
sine houden hem niet in ene stede
daerse die nacht begaet mede
daer bliven si in haerre rusten
ii moenken began des lusten
van nytria dat si van dien
eenen emmer wilden sien
want sine mare ende sine doget
haddem therte verhoget
al was hi verre van hem versceden
si wildene sien onder hem beden
want sine moencscap ende sine joget
bekendemen in groter doghet
dien sochten si in haren gange
doch vonden sine al merret lange
ter viider maent van haerre pine
int ende vander wostine
want hi was verwildert daer
aldaer haddi xii jaer
gheweest in dat ongediede
ende daer scuwedi alle liede
hem te comene gehende
nochtan die gene die hi kende
en ontflo hi in geen haghe
maer hi bleef hem bi iii dage
ende sprac mettem sulke dingen
alse ter zielen orbore gingen
ten vierden dage alsi scieden
ende hi mede dor hem lieden
mettem ginc ende gebrochte
quam ene lewinne fel ende onsochte
die meeste diemen enege vant
te ghenen eencedel te hant
quam soe ende alsoe sach hem drien
harde wel so wiste soe wien
dat soe mercte ende niemen el
tes eencedels voeten soe vel
ende mesbaerde gelijc dieren
ende togede bi manieren
bede claghe ende bede
alle hadden sijs ontfarmechede
maer hi die wiste dat men sochte
dat was dies meest verdochte
voren ginc die leuwinne
die drie volgeden na met zinne
over rugge sach soe dicken
daer bi mochtmen wel micken
datmen hare volgen soude
daer soese leedde inden woude
wat sal hier af die tale lanc
deencedel dede sinen gane
nadie leuwinne dan
ende mettem dander ii man
van ere roetsen dat soe brachte
suchtende sere ende onsachte
vijf vulwassene lyoene
die waren van sulken doene
datter geen sien en mochte
sint dat soese ter werelt brochte
elken leidsoe met goeder moete
voer des eencedels voete
die goede man verstont stille
wat ghene stumme beeste wille
hi aneriep gode den hoghen
ende seindem hare ogen
ende hem quam metten gesciene
altehant hare ziene
die broederen die dit saghen
die met pinen in langen dagen
dien eencedel hebben gesocht
hem hevet harde wel gedocht
dat si pine ende verdriet
niet en hebben verloren over niet
maer hem dinct dat si keren
met vrouden ende met groter eren
want elc wel vertrecken can
die doget vanden heilegen man
ende wat miracle god dede
dor sine grote heilechede
noch hort hier wonderlike zage
die leuwinne naer v daghe
brochte haren ficisien
diese aldus hadde versien
een ru vel van enen diere
van ere sonderlinger maniere
dat die goede man om hem hine
ende veronwerde niet die dine
die hem die stomme beeste brochte
want hi peinsde wel ende dochte
datter een ander here was af
die alsulke gichte gaf
oec was in dat selve lant
een ander eencedel becant
die indie wostine neven der zee
wandelde neven cyene
doe hi eerst wart der werelt quite
ende werden wilde hermite
at hi wortelen ende cruut
alse sulc alse hijt vant daer uut
die daer wassen inden zande
soete scone ende menegerande
maer nu en condijs niet bekinnen
wele venijn hadde binnen
of welke waren gesont
die smake en was hem niet cont
welc oft iet of niet en dochte
want hem die honger noot anbrochte
so dat hi na wilde verwoeden
want hi die quade at metten goeden
so dat hem van binnen tlijf
ghelijc oft ware een knijf
altemale scueren dochte
sijn torment was so onsochte
hi moeste keren te meneger stont
dat hi at weder dor den mont
alse hem dus wee was in de mage
dat hi bi nachte ende bi daghe
emmer waende sijn lijf verliesen
dinct hem seker sijn dat kiesen
niet tetene dan die pine
te ghedogene vanden venine
dus hevet hi den zin geleit
dat hi al cruut hevet ontseit
ende hi binnen vii dagen naer dat
ne gerande wortele en at
ende hi begonste also gebaren
of hem die geest soude ontfaren
doe quam hem toe een wilt dier
goedertieren niet onghier
aldaer van crude lach een gebont
dat hi lesten teere stont
gegadert hadde tsire lijfnere
ende hine dorste al haddijs ghere
altoes niet daer an comen
gheent dier heeft dat cruut genomen
ende warp dat vor sine voete
ende las met goeder moete
dat goede cruut uten quaden
tgoede leide hi met staden
vorden eeneedel alse of hi woude
dat hi dat cruut nutten soude
dat ander dat gevenijnt was
warp het weder in dat gras
dus leerde die goede man
bi sinen merkene daer an
die goede crude entie quade
algader bider beesten rade
wat hi sal scuwen ende ontfaen
ende es den honger dus ontgaen
in tween steden wasic mede
daermen mi te wetene dede
daer sente anthonis abt hadde gewesen
oec so levedere sulc van desen
die sine moenke waren mede
ende noch houden si die zede
oec besagic mede die stat
daer sente paulus selve zat
die was deerste hermite
die rode zee daer doude vite
af seget saghic daer bi
ic sach den berch van synay
die ten oversten es so hooch
datter geen clemmen toe en dooch
want men seget over waer
dat hi gaet den wolken naer
ane dien berch hordic mare
dat een ander anacorite ware
langhe ende vele sochtic dien
maer in condene niet gesien
l jaer ofte daer bi
dat hi onbekennet si
alsemen seget elken man
ne ghene cledere haddi an
maer god hevet hem haer gegeven
daer sine lede in sijn beweven
alse dese wert geware
dattene goede liede soeken dare
so loept hi dan in onwegen
so scuult hi dan dits sijn plegen
dus so scuwet hi elken man
eenen alleene segetmen nochtan
over v jaer liet hi hem sien
dat wanic liet hem god gescien
om sijn gelove vast ende goet
ende alsemen hem vragen bestoet
twi hi hem so nauwe hude
ende so scuwede alle lude
antwordi ghi moget micken
dien die lieden versoeken dicken
die ingelen gelovets mi
sijn hem vele te selder bi
een was comen in sulc leven
dat hi de werelt wilde begeven
ende wilde in enen cloester gaen
daer scaerpe ordine was sonder waen
ende bat den abt dat hine ontfinge
dabt leidem voren vele dinge
dat het ware grote pine
te volgene siere discipline
ende sijn gebot ware so swaer
cume mocht iemen vulcomen daer
ende seide dattem beter dochte
dat hi enen andren cloester sochte
daermen in leide sachter leven
ende hi hem daer voere begeven
sonde waert trocke hi ten dingen
die hi niet en mochte vulbringen
dander en vervaerdem niet
hoe sware dinc dat dabt riet
maer hi seide ende belovede mede
alle onderhorichede
ende oec van so staerker maniere
al hietene dabt in enen viere
bi onderhoricheden gaen
hi daet gerne alsonder waen
alse dabt dit hevet verstaen
heeft hine te moenke ontfaen
ende oec en twifeldem niet
hine dede daer na dat hi behiet
bi aventuren eist gevallen
dat niet lange na dat callen
eenen oven stont daer bi heet
diemen maecte ghereet
om te backene daer in broot
die vlamme was staerc ende groot
so dat menegen dat dochte
dat niet onsienliker sijn mochte
dabt riep genen nieuwen man
ende hietene daer in gaen dan
ende dander die en merrede niet
te doene dat sijn meester hiet
sonder wissen iet te hant
gaet hi midden in den brant
metter onderhorichede
ende metten vasten gelove mede
wart verwonnen geent staerke vier
ghelijc alse die brant ongier
die oven van babylone
wilen wart verwonnen scone
vanden drien eubreuscen kinden
daer wi in daniele af vinden
nature wart verwonnen daer
die daer in ginc alsonder vaer
ende men waende dat bernen soude
die stont daer in soeten coude
alse een die bedauwet es
so dat hem selven wonderde des
want wonder waest dat gods man
ghene vlamme niet ginc an
want en berau den abt niet
dat hi so swaer gebot hem hiet
noch den broeder beraus niet mede
dat hi so sware dine vuldede
so staerc so vast so besneden
was tgelove van hem beden
toten selven abt so quam
een ander man alsict vernam
om dat hi ontfaen wilde wesen
dabt seide mede desen
van staerker onderhorichede
dander antworde tier stede
dat hi wilde toter doot
onderhorichede houden groot
nu gheviel bi aventuren
dat ghene abt ter selver uren
indie hant drouch ene durre roede
die binnen menech jaer en bloede
indie erde stac hise dan
ende riep ghenen niewen man
ende geboot hem bi bedwange
dat hi begote also lange
met watre geent droge hout
in gheent droge lant ende cout
onthier ende soe gave groede
ghene nuwe moene gene goede
hi bestont ende dede vaste
die pine met wel swaren laste
maer sijn gelove dat was goet
want van nylus der vloet
ii mylgen verre swaer genoech
dwater metten halse hi drouch
een lanc jaer al omme ende omme
herde hi dit teere somme
ende algader omme niet
want wie soet anesiet
die seghet int herte sine
dat hi om niet doet die pine
nochtan en ruste hi dach no nacht
der onderhoricheden cracht
dede emmer dat hi drouch daer naer
so dat leet dat naeste jaer
entie broeder drouch ende ghoot
gheent water met pinen groot
nochtan waest al omme niet
want mer ghene hope an siet
doch en twifelde niet die man
hine deede dat hi began
ende hine stonts af te gere stonde
want hem sijn gelove orconde
dat god alle dinc vermochte
dus aerbeidi ende wrochte
dat derde jaer quam ende ghinc
die waterdragere dede sine dinc
alse hi dede ten eersten jare
god togede daer al openbare
die cracht der onderhorichede
die droge roede wart daer ter stede
wassende ende drouch loof
ic selve dies hebt gheloof
sach vanden stocke die durre was
dat aldus groyede ende genas
ende vort wart winnende enen anderen boem
in dabdie nu nemet goem
dat onderhorichede sere
ghepriset es vor onsen here
een goet man was ende wel geacht
die van gode grote macht
onder die duvelen gewan
want so ontsagen si sinen ban
dat hi niet alleene met worden
daer hi was te jegenworden
die gheene die waren beseten
haerre pinen dede vergheten
maer die veese van sinen hare
of sine lettren openbare
versageden den duvel so
dat hi uten lieden vlo
omme dese dinc om dese noot
versochtene elene ende groot
wijf ende man bi groten scaren
van alder werelt te waren
ja die baelliuwen entie graven
die potestaten van groter haven
die versochtene al den dach
oec so seidemen dat hi plach
sonder dranc te levene die wise
ende hi over alle spise
niet dan vii karruken en at
inder wostinen daer hi zat
sijn name ende sijn ere
die wies emmer in lanc so mere
ende vander ere so verbaerde
ydele glorie ende hovaerde
so dat hi hem en conde gewachten
hine began hem selven achten
teersten dat die heilege man
an devel voelen began
haddijt gerne van hem onsteken
maer hine consts niet ontbreken
sine stille bescedenhede
soene lach in die ydelhede
alse lange alsene verhoget
die ere die quam vander doget
die vianden spraken altesamen
waer so si waren van sire namen
ende hi en mochte wats gesciet
dat volc van hem verdriven niet
sine quamen met scaren groot
te hem die sijns hadden noot
dat venijn der eren dorst
croop hem altoes in de borst
entie ander liede genas
ne constem niet verweren das
dat hi dat ydele gedochte
uut sinen zinne verdriven mochte
met al siere mogenthede
hi viel an gode met sire bede
ende bat hem ende vermaende
dat hi gehingede dat v maende
die viant selve in hem ware
ende hi ware van sulker gebare
dat die ghene hadden gewesen
die god dor hem hadde genesen
wat sal derre talen mere
die heileghe man die groete here
die met miraclen was bekent
alt lant dore van orient
te wies cluse te voren quamen
alle die liede lopende tsamen
tote wien dat sekerlike
die heren quamen van erderike
ende voer hem lagen upter erden
die wart nu te siere onwerde
beseten vanden vianden
ende gebonden in vasten banden
ende gedogede al dien torment
diemen besiet ende bekent
dat si gedogen meer no min
die den viant hebben in
ter vijfter maent wart hi genesen
ende gepurgeert van desen
ende dat meest lach in sine memorie
hi genas der ydelre glorie
maer sidert dat ic tellen began
die doget van desen heilegen man
so coemt mi in minen zinne
die crancheit daer wi liggen inne
welc es onser so wel gemoet
die van enen mannekine borgoet
of van enen dullen wive
een lof ontfaet in sinen live
hine verheft hem selven dan
ende ydele glorie en gaet hem an
ja al wroeget hem nochtan mede
siere herten bescedenhede
dat hi es een recht zondare
gaet van hem nochtan die mare
dat menne over heilech hout
al en hevet hijs gene scout
hi waent heilech wesen lichte
sentmen hem oec enege gichte
hem dinct ofse hem onse here
sendde dor sijns selves eere
dromet hem iet sonderlinghe
hi houdet over sulke dinghe
ende oec voer alsulke saken
of die ingelen an hem spraken
gheviele hem oec teneger steden
dat hi iemene genas des reden
hi wilde dan een ingel wesen
noch gesciet meer wonders van desen
een es sonder goede gewerke
ende ghedijet teenen clerke
hi doet sine cledre sniden
nader lingeden ende na der widen
of hi een groot sanctus ware
alsemenne groet harentare
so es hi vro so wert hi fier
hi loept ende rijt hare ende hier
die te voren ginc te voet
men siet dat hi hebben moet
een paert dat metten monde scumet
sine herberghe moet sijn gerumet
ende ghelinghet ende verheven
sine camere scone bescreven
sijn buuc moet hebben tfulle
sine cledere van cleenre wulle
so moeten die weduwen sijn bescat
ende ghelden mede dit ende dat
die mageden entie joncvrouwen
die dicken hare sonden berouwen
ende heimelike bijechte spreken
met deser fierheit met desen treken
so gaet omme valsche clergie
maer hets best dat ic mi vertijc
ende gheve jeronimuse die wort
die maect ende scrivet al die mort
nu hebbic sprac postumyaen
wanic u genouch gedaen
van dien dat ic hebbe bevonden
ende ghesien in minen stonden
ende lichte u mach dinken wale
dat ic te vele make der tale
sulpicius nu biddic di
dattu vort wilt tellen mi
van dinen martijn die prijs es wert
in hebbe gene dinc meer begert
sulpicius sprac genoeget di niet
datmen van mi bescreven ziet
den bouc dien ic screef met vlite
van des goets martijns vite
ic hebbe sprac postumyaen
dien gesien ende verstaen
ende noch hebbickene hier met mi
ende in wat lande so ic si
eist in weghe eist in zee
hine sceet van mi nemmermee
dit was mi ene troestelike dinc
in dhermitagen daer ic ginc
te rome brochticken den vrient dijn
dien du kennes den wisen paulijn
wie sone hebben mochte te stride
waes elc vro ende blide
wat librarise diene beginc
mindene vor alle dinc
want men cochte niet so gerne
alsics wille hadde tonberne
daer na alsic in affrike quam
so sagic daer ende vernam
dat menne in kaertago las
alsic in die wostine was
sagickene daer eenen ouden
beede lesen ende houden
oec seidic dat ic kende den man
diene te scrivene began
doe bat hi mi daer ter stede
ende vele andere broederen mede
of ic meer teeneger stonde
hier weder quame ende ic di vonde
dat ic di dade vulscriven
die dinc die du liets achterbliven
van siere viten harentare
alse die scrifture lijet openbare
sulpicius antworde weder
doe ic di horde up ende neder
spreken vanden heilegen luden
die du vonds in ghenen zuden
doe peinsedic stille ende sochte
om minen martijn ende dochte
dat hi hadde selve alleene
alle die dogeden die ghemeene
dandere hadden naer dine sprake
al hevestu geseit hoghe sake
behouden der heileger liede vrede
sone sagic in negere stede
di so hoghe dinghen tellen
martijn en mochter an gesellen
want die lieden ende die vite
waren al die werelt quite
ende saten in wostinen vri
den ingelen enten hemel bi
ende daden wonderlike saken
martine mochte al volc genaken
goet ende quaet aerm ende rike
hi was altoes gemeenlike
int geselscap vanden clerken
die verwerret waren inder kerken
met bisscoppen die hem alle dagen
aneleiden vele swaerre plagen
ende emmer wilden scandeliseren
ende emmer bleef hi in sier weren
alse ene borch onverwonnen
die ghene engiene gewinnen connen
ende oec dedi al besonder
also grote miracle ende wonder
alse enech hermite dede
ofte noch doet in eneger stede
martijn gelijct den ridder wel
die bestaet een orloghe fel
met ongedeelden sticken sere
nochtan gewinnet zege ende ere
dine hermiten dinken mi geliken
den groten heren enten riken
die met vordeele wijch bestaen
ende also den zeghe ontfaen
al sijn si beede te prisene sere
nochtan es ongelijc die ere
hiertoe al hevestu sonderlinge
ons getellet scone dinghe
dune cones ons niet geleren
dat eenech van dinen heren
noint verweckede doden man
hier bi laet di genoegen dan
dat niemen martine mach geliken
in desen moeten si hem wiken
salmen dat te wonder ansien
dat die goede egypcien
indie vlamme was sonder noot
martijn menechwaerf geboot
sinen wille over den brant
willemen prisen dat men vant
den man dien die diere weken
men mach al tselve van martine spreken
want hem moeste onderdanech sijn
alle beesten ende al venijn
wiltu oec jegen martine leggen
hem daer wi di af horen seggen
die de viande versagede
ende uter lieder buke jagede
met sinen worden met sinen vare
metter fringen van sinen hare
die martijns dinge al mochte lesen
hine vondene niet ongelijc in desen
wiltu oec dien anachorite
leggen jegen martijns vite
die met buerstelen was gecleet
entie dingle sprac ghereet
martijn was die aldien dach
die ingelen te sprekene plach
ende jegen hoverde ende idelhede
was hi so onverwonnen mede
dat niemen also wel en conde
van hem weren sulke zonde
bidi moetstu te rechte gien
datmen an martine mochte sien
alle die dogeden ghemeene
die si hadden elc alleene
postumyaen sprac ic wils gien
ne strijt up mi niet van dien
maer wet dat ic niet en begeve
alse langhe alsic leve
te prisene van egypten tlant
sulke moenke alsickere vant
ende te wonderne die anachoriten
noch te lovene die hermiten
maer martine latiese wiken
in wille hem niemene geliken
no moenc noch eencedel begene
no bisscop indie werelt gemene
dies sal algader met mi lijen
beede egypten ende surien
ethyopen ende endi
parthen ende tlant van persi
grieken kennet daertoe mee
men vare toter vervrorne zee
of toten geluckegen eylande
men saels mede lijen te hande
dus mogen wi scelden onse lant
keytivech ende sere gescant
dat sulken here niet en kende
ende hem was so gehende
nochtan en sceldict niet alleene
hier omme want tleec volc begene
clerke ende tghemene diet
die en wilne kennen niet
nochtan eist te wonderne min
dattene die nydeghe zin
te bekennene niet en begaert
want hadsi te siere doget waert
hem gekeert doch iet van conden
si hadden bekent haer selfs zonden
ic scame mi te seggene dat
dat ic lest in eene stat
eenen onsalegen seggen horde
dattu boerdelike worde
in sine vite hads gheset
het sceen eens duvels tale bet
dan eens menscen in alre wijs
hine sprac martine genen mesprijs
maer hi dochte mi hem keren
jegen die ewangelie ons heren
daer god selve seghet mede
sulke dinc alse martijn dede
souden sine vrient vulbringen
die niet geloeft dan sulken dingen
hi wederseghet jhesum kerste
maer dese onsalege die in derste
der werelt sijn ende niet en dogen
ter dinc die si niet vermoghen
dies scamen si hem in haer gedochte
dats sulc een man vulbrochte
ende hebben lievere te lachterne dien
dan haer selves sonden bezien
maer dit laten wi al varen
sijnt wi ander dinc begaren
ende scrijft ons martijns vite vort
blevere iet achter het ware mort
sulpicius sprac neen laet dit leggen
gallus magere bet af seggen
want hi meest gesien heeft das
bidi dat hi sijn jonger was
gallus sprac al es dese last
mi te swaer ende oec te vast
ic en caent ontseggen niet
sidert heren dat ghijt gebiet
oec moetic mi keren daer ane
te gheldene postumyane
die ons geseit hevet goede wort
so moetic mi wachten vort
dat van mi niet en wert gehort
dat sulpicius nu brochte vort
bidi sone gewagic niet das
wat hi dede doe hi ridder was
ende doe hi moenc was begeven
van mi en werdet niet upgeheven
dat ic horde van anderen man
maer dat ic selve horde dan
teersten dat ic die scole liet
also alst mi mijn herte riet
so quamic anden goeden man
niet lange daer na volgedic hem an
daer hi eens ter kerken ginc
hem quam an een aerminc
half naect entie winter was wreet
ende hi bat hem omme een cleet
sinen choerbisscop riep hi an
ende bat datmen den aermen man
met groter haesten gave een cleet
met desen worde hi selve gheet
in een heimelic camerkijn
want het was die costume sijn
dat hire sat in siere bede
maer die coerbisscop en dede
niet dattem sijn bisscop hiet
die aerme die node van hem sciet
alstem die coerbisscop ontforste
nam hi an hem sulke dorste
dat hi ter secretarien quam
daer hi den bisscop vernam
ende seide die clerc en dadem niet
ende hi hadde van couden verdriet
altehant die goede man
nam sijn cleet dat hi hadde an
ende hevet heimelijc afgedaen
ende gaeft ghenen naecten saen
ende hietene woch gaen aldaer
sijn corbisscop quam daer naer
ende seide dat dat volc ontbede
indie kerke naden zede
ende seide het ware wel gevoughe
datmen die messe anesloeghe
die bisscop seide hets meerre noot
datmen cleede in couden groot
den aermen teerst inne mach niet comen
eer daerme sijn cleet heeft genomen
de corbisscop en verstonts niet
want hine buten gecleet ziet
met sinen widen moenc cleede
ende ontsculdegede hem gereede
dat hi den aermen waer soeken weet
neen seit hi men geve mi dat cleet
daerme sal wel gecleet wesen
die clerc wart bedwongen in desen
dat hi moet gaen dor die noot
met evelen moede harde groot
ter naester tavernen te hant
daer hi een aerm swert cleet vant
ru cort ende harde scaerp
dat hi voer sbisscops voete waerp
dat was om v denar ghecocht
nemet seit hi ic hebbe u brocht
een cleet maer daerme es hier niet
die bisscop martijn die dit ziet
die en wart niet erre das
maer hi hiet hem alse dit was
dat hi bat ute soude gaen
heimelike heeft hijt angedaen
want hi altoes niet en woude
dat die dyaken weten soude
maer die doget die niet en can
haer gedecken inden goeden man
soe wert emmer openbare
hoe so els die sake vare
al waert sere an haren danc
hier mede doet hi sinen vortganc
alse hi die messe sal beginnen
wonder suldi hier bekinnen
daer hi ston vorden outare
saghen wi al openbare
een groot vier ontrent sijn hoeft
dat verre upslouch des geloeft
ende beginc hem hals ende haer
ende al was groot volc daer
ende het was een hoge dach
ene maget allene was diet sach
ende een moenc ende priestre drie
anders niemen sone saget nie
doe dit gesciede nu nemets goom
doe was euantius mijn oem
een goet kerstijn werlijc man
al trac hi hem de werelt an
nochtan was sijn gelove groot
hi was van ziecheden welna doot
ende sende met groter pine
om onsen bisscop sente martine
entie goede man up die stat
dede gerne datmen hem bat
ende haestem daerwaert gereet
maer eer hi den wech half leet
ghevoelde die zieke man
dat hi genesen began
ende wart al genesen so
dat hi jegen hem quam vro
ende hevet sente martine ontfaen
des anders dages wildi wech gaen
so dat hine met ghewelt
ende met beden bi hem helt
ende hier binnen so gesciede
dat een van sinen mayseniede
een knecht wart gevenijnt sciere
van enen gevenijnden diere
euantius hevet selve den knecht
up sine scouderen gerecht
ende leidene bina recht al doot
voer die voete des heren groot
want sijn gelove seidem daer
dattem en gene dinc ware swaer
gheent venijn dat haddem mede
ghespreet over alle sine lede
sente martijn diene anesach
dat hi al teblasen lach
alse ene blase vul van winde
die lede van ghenen kinde
betasti al omme tier stonde
ende alse hi quam ter wonde
daer in comen was tfenijn
daer sette hi den vinger sijn
ic sal u seggen wonder groot
wi sagen metten ogen bloot
dat venijn van alle die leden
comen lopende tier steden
aldaer martijns vinger stont
ende vor dat clene gaetkijn ront
versamet hem met bloede daer
inder gelike wet vorwaer
alse melc vor beesten spene
doe so volget uut al reene
inder gebaren alsemen ziet
datmen melc uut te melkene pliet
die knecht stont up al gesont
wonder hadden wijs alle tier stont
wi moeten lien over waer
wedert ons es licht of swaer
dat onder gode ne geen man
sente martine geliken can
in desen selven tiden ghevel
dat wi mettem also wel
eens visenteeren gingen
die bisscopdoeme van haren dingen
so dat ic niet en weet wat dede
dat wi merreden teere stede
ende onse meester voren ginc
doe gheviel daer eene dinc
dat inden woch varende quamen
een trop hovelinge tsamen
die brochten des heren tseins
die bisscop was in sijn gepeins
ende quam in sijn ru abijt
alse hi plach in alre tijt
sijn zwart abijt ende sijn onwerde
ghene beesten elc hem ververde
so dat si over zide scoten
die stringen daer si an met roten
gebonden waren hebben si verwerret
dese sticken hebben vererret
die ghene die daer achter riden
si beetten neder tien tiden
ende alsi sagen dat die paert
van martine waren vervaert
gingen sine effen ende slaen
martijn liet al over gaen
ende boot den rugge daer si toesagen
gewillike ten groten slagen
dat een wort uut hem niet quam
hier omme wordsi sonderlinge gram
dat hi omme tslaen niet en gaf
ende els een wort hem niet ginc af
wi quamen volgende naer
ende vonden liggende daer
al bloedende ende sijn lijf gescuert
alse die vele leeds hadde besuert
dat sceen bina lijfloes wesen
eenen ezel namen wi te desen
daer hi up plach te ridene mede
ende wi vloucten de stede
daer hi up teblouwen waert
ende so henen metter vaert
si diene so sere sloughen
alse hem selven dochte voeghen
trocken weder te haren perden
ende willen heenen haerre verden
ende oec vort die paerde driven
die al stille staende bliven
inder gelike inder gebaren
alse oft si hart maerbrijn waren
die meesters roepen ende slaen
maer daer en es geen henen gaen
si scoren bomen si soeken roeden
si roepen si willen verwoeden
si slaen si trecken ende si steken
maer daer en helpt geen spreken
die paerde stonden alle stille
alst dier dat niet porren en wille
dongevallege en wisten niet
wat doen of wat hem es gesciet
ende haren beesteliken zin
quam met crachte kennesse in
datse dinc en ghene en helt
dan alleene gods gewelt
doch dat si them selven quamen
ende vrageden onder hem te samen
wie die ghene wesen mochte
dien si daer slougen so onsochte
doch biden lieden die daer leden
verstonden si wel bi waerheden
dat sente martijn was entrouwen
die daer so sere was teblouwen
doch seiden si daer alle gemene
datse dinc en hilt ne ghene
dan die mesdaet sonder waen
die si an martine hadden gedaen
al ghemeene datter was
quamen na ons gelopen den pas
beede van scanden ende van mesdaden
sere vervaert ende verladen
mesbarende recht als de dulle
hem bestuvende met mulle
ogen anschijn ende mont
ende vielen ter selver stont
sente martine up die knien
ende baden genaden van dien
ende seiden si warens wel vroet
dat si sere waren verwoet
ende wonder waest dat si dor derde
niet en sonken vander onwerde
ende oec dat si alle ghemeene
niet en verharden tenen stene
ende waren bleven inder maniere
dat staende bleven hare diere
si baden datti hare scout
hem vergave dor die gods gewout
ende hem orlof gave te waren
dat si henen mochten varen
nochtan wist martijn vor dien stonden
dat si aldus waren gebonden
ende seit ons allen te samen
eer si omme genaden quamen
ghenaden heefti hem gedaen
ende vergaeft hem allen saen
ende ontbant hem hare paerde
ende hietse varen haerre vaerde
sulpicius mi gedinct wale
dattu segges in dine tale
ende dattu heves in martijns leven
vaste beset ende bescreven
dat hi seide alsict vernam
sijnt hi ten bisscopdoeme quam
dat hem die gratie ontginc
te doene miracle ende selke dinc
alse vele alse hi te voren dede
es dit waer ende eist emmer mede
so mogen wi wel merken das
dat hi alse hi moenc was
menege grote miracle dede
dat niemen en weet tijt no stede
want wi in sijn bisscopdoem
dies wi noch houden int herte roem
so vele wonders sagen togen
daert die menech ansach met ogen
want eer hi bisscop was gecoren
alse duut screves hier te voren
dedi hem tween van dode upstaen
sijnt dat hi mitre hadde ontfaen
verwecti eenen doden mede
ende dat hevet mi wonderlichede
twi dut niet heves bescreven
ic saghene doot ende daer na leven
want ic was mede indie vaert
wi voeren te tsaerters waert
in weet waer omme het was
wi quamen in een groot trepas
daer vele volx was te samen
so dat ons te gemoete quamen
heidine liede eene grote scare
want cristus was daer ommare
martijn gevoelde das
dat daer tijt ende stede was
dat daer cristus worde verheest
want het seidem die heilege geest
ende verstormdene al van binnen
dwort gods wille hi beghinnen
den heidinen te predekene daer
hi gaf menech zuchten zwaer
ende clagede dat so groot gediet
onsen behoudere en kende niet
in desen quam eene vrouwe
bevaen in harde groten rouwe
want hare was haer sone ontstorven
den lachame hevet soe verworven
dat soene tsinen voeten brochte
met hare bat elc dat hi mochte
van sente martine omme tgone
dat hi haren eenegen sone
met siere beden hare gave weder
martijn die buckede daer neder
ende nam dat dode kint mettien
hi booch over sine knien
ende bat gode sine bede
ende alse hi upstont gaf hi mede
der moeder dat kint al gesont
al dat volc dat ginder stont
dat riep lude ende openbare
dat cristus warachtech god ware
alle baden si ende wouden
dat si doepsel ontfaen souden
ende hi beseinedse ende belas
also alst costume was
ende ontfinghen kerstijndoem
dit saghic ende dies houdic roem
postumyaen antworde daer
gallus ic lijes ende hets waer
du heves verwonnen ende niet mie
want ic bem noch ende was ie
dies hem an martine hilt mede
ende gelove wel dat hijt dede
maer du heves verwonnen die hermiten
die eencedele entie anachoriten
want haer negheen noit geboot
alse onse martijn dede der doot
recht heeft sulpicius in alre wijs
dat hine maect in sinen prijs
den apostelen metten propheten
ghelijct hi twi soudwine nederbeten
want sine doget ende sine gewerken
sijn hem gelijc diese wille merken
tien tiden dat hi niet harde lange
bisscop worden was bi bedwange
so dwangene die noot daer toe
dat hi moeste besoeken doe
dat hof enten keyser gaen
doe was keyser valentiniaen
gratiaens broeder dese vernam
dattem die bisscop bidden quam
dine die hi ontseggen woude
ende heet dat menne buten houde
want sinen hoverdeghen zin
hadde mede verroert daer in
sijn quaet wijf die keyserinne
die arriane was van zinne
diene daer toe verwan
dat hi altoes den heileghen man
negeene eere doen en soude
martijn omme niet in woude
ende stont vor die porte omme niet
wantene niemene in en liet
alse hi dat siet es hi gekeert
ende pliet dies hi was geleert
eene hare nam hi an die wise
ende ontseide dranc ende spise
ende bat eenpaerlike met crachte
gode bi daghe ende bi nachte
in wakene ende in vastene swaer
ten sevenden daghe so quam daer
dinghel diene heet met payse
onvervaert gaen ten pallayse
des keysers doren hi hem beheet
hoe vast si waren verhameet
dat si hem sullen sijn ondaen
entie keyser die sal saen
sachte werden ende goedertiere
in sine hoverdeghe herte fiere
nu hem dinghel dit behiet
ende hine mede niet en liet
met gods hulpen onvervaert
ginc hi ten pallayse waert
alle die doren waren ondaen
niemene en wildene wederstaen
so dat hi ten keyser quam
dattem niemene en benam
alse hine comen sach van verren
begonste hi hem dies vererren
twi hi was in laten gaen
ende ne wilde niet upstaen
daer die bisscop voer hem stoet
onthier ende sijn zetel goet
al met viere ontsteken waert
doe voer hi up metter vaert
want sine cleedere daer ter stat
ontsteken waren daer hi sat
dus moeste die fiere dor der hitten
rumen sijns ondanx sijn zitten
ende es jegen martine upgestaen
waest lief waest leet sonder waen
ende helsedene metter vaert
dien hi te voren hadde onwaert
ende lijede dat hijs te beter ware
dat hi die gods cracht openbare
bevoelt hadde daer ter stede
oec nontbeidi niet metter bede
hine gaf hem eer hi bat
al sinen wille aldaer ter stat
dicken riep hine te rade
ende tsiere taflen vroe ende spade
ende boot hem daer hi van hem sciet
grote gichten ende behiet
maer hi die omme terdsce goet
niet en sette sinen moet
die en wildere niet ontfaen
ende es henen woch gegaen
maximus die troemsce rike
winnen wilde niet redenlike
ende hem keyser heten dede
also alse die tijt entie stede
hier te voren telt die jeeste
hi ontfinc met grotre feeste
sente martine in sine zale
algader so was sine tale
metten man hoe dat nu staet
die ongetrouwe werelt quaet
ende van dingen die over waer
emmer moeten gescien hier naer
ende vander bliscap die hier boven
die gene hebben die gode loven
die nemmermeer tegaen en mach
die keyserinne was die lach
talre tijt te martijns voeten
omme te hoerne den soeten
spreken die worde so reene
ghelijc alse magdaleene
ten voeten gods ons heren sat
ende met tranen maecte nat
ons heren voete ende daer nare
drogede met haren hare
aldus zat die keyserinne
martijn die sulc was van zinne
dat noit wijf so vele en dochte
dat soe an hem comen mochte
die ne conde niet verwinnen
den dienst vander keyserinnen
soe en was hem bi of an
ten lesten vant soe an haren man
dat si beede te gader baden
den bisscop martine up genaden
dattem die keyserinne allene
moeste geven ene maeltijt clene
die heilege man en consts ontwiken
hine moestem laten geliken
anderen lieden ende dede dat
dattem die keyserinne bat
selve met groter reinechede
maketsoe hem stoel ende stede
alse hire ware met sinen gesellen
die versiernesse vander cellen
hevet soe selve al bedreven
water heeftsoe hem gegeven
die spise die soe selve zoot
gaf soe hem met vrouden groot
ende alse die maeltijt was gedaen
hevet soe die crumen ontfaen
die minnedsoe vor alle spise
in al der keyserliker wise
doe sprac aldus postumyaen
gallus mi wondert sonder waen
sere vander keyserinnen
dat gelove dat si hadde binnen
maer waer es gevaren dwort
dat men van sente martine hort
dattem en gheen wijf quam bi
dese keyserinne bidi
was in siere heimelichede
ende diendem selven mede
hier omme ontsie ic mi vele
dat bi desen selven bispele
hem decken sullen die gerne bliven
metten geselscepe van wiven
gallus sprac postumyaen
en wiltu hier niet verstaen
stede tijt entie persone
was hi niet alsonder hone
vanden keyser gevaen daer inne
ende meer andie keyserinne
dattem daer ter stede hilt
hare doget met ghewilt
entie tijt eeschet oec mede
want menech in meneger stede
lach ghekaerkert ende gevaen
ende menech uten lande gegaen
die hi wilde met siere bede
lossen ende versoenen mede
wat bisscoppe mochte wesen
eenech daermen af mochte lesen
hine soude sijn scaerpe leven
een deel hier omme begheven
want du nochtan seges dat
dat somech in selke stat
hem ontsculden sal harde vele
omme redene van desen bispele
verdoemt sullen si alle wesen
sine volgen in allen desen
merket wel int herte claer
dat martijn hadde bi lxx jaer
ende hi alleene binnen sinen live
eens doe at met eenen wive
die ghene welighe maghet si
noch ghene jonge weduwe vri
maer eene vrouwe die nochtan
levende was onder haren man
ende dat bi haers mans bede
die keyser was geheeten mede
soene es bi hem niet geseten
noch en dorste mettem niet eten
maer soe diendem telken male
hier up sullen si proeven wale
dat begrijp ende scouwen
soene geboot niet gelijc vrouwen
noch soene at noch en dranc mede
maer alse wilen marthe dede
dienedsoe ende nochtan den prijs
niene wan in sulker wijs
maria die zat ende horde
hadde den prijs bi jhesus worde
dese keyserinne soe hadde beede
soe diende alse marthe dede
ende zat ende horde ghelijc marien
martijns worde ende sijn castien
tusscen tours ende boerges was
indien tiden een trepas
daer ene kerke stont daer indien dagen
vele heilegher liede in laghen
ende oec waser een covent
van nonnen die goet waren bekent
martijn soude daer overliden
ende ruste indien tiden
in eene heimelike stede
vander kerken omme sinen vrede
alse hi danen es gevaren
die mageden die ghinder waren
liepen in een camerkijn
daer in was die ruste sijn
si custen lecten ende anebeden
alle die winkele entie steden
daer si iet consten gheweten
dat hi gestaen hadde of geseten
dat stro daer hi up hadde geleghen
hebben si gedeelt ende wech gedregen
entie een deel des gewan
also alst hare quam an
hilt over een cleenoet diere
het gesciede daer na sciere
dat si enen mensce hebben verheest
dien moyede die quade geest
anden hals dat men hem hinc
omme te proevene die dinc
gheent stro ende altehant
rumde dat vat die viant
indien selven tiden ghevel
dat wi quamen also wel
van trieren gevaren aldoe
daer ons gemoette ene coe
die de viant jagede utermaten
haer geselscap heeft soe gelaten
ende wilde up die lieden tier stont
dier soe vele hevet gewont
alsoe quam rechts tons waert
die hare volgeden metter vaert
riepen tons waert hoet u hoet
alse ons naecte die coe verwoet
hevet soe vreeselike mettien
up ons allen daer ghesien
die hant hief up martijn saen
ende hiet ghene beeste staen
teersten dat hi sprac dit wort
soe en ginc een twint niet vort
so siet martijn altehant
up hare zitten den viant
doe scoutene die goedertiere
ende hietene sceden vandien diere
ende dat hi der onnosele coe
nemmermeer geen quaet en doe
die viant dede dat hi hiet
vander beesten dat hi sciet
die beeste dor sine werde
viel altehant up derde
ende danctem dat soe was genesen
ghelijc dat soe vroet hadde gewesen
martijn hietse upstaen
ende tharen geselscepe gaen
henen ginc soe sachte als een lam
toten vee daer soe af quam
eens voeren wi nadien
visenteren ende besien
sijn bisscopdoem ende gemoeten dare
honde ende jagers ene scare
die eenen hase met gewelt
brochten jagende up een velt
die nieweren sach geen ontgaen
menegen keer heefti gedaen
omme te comene uter noot
alse die sere ontsach de doot
die goede man die goedertiere
ontfaermde van ghenen diere
ende hiet den honden dat si so sere
niet den hase en jageden mere
ende sine henen lieten gaen
altehant si stille staen
ende also hi hem geboot
en porreden si clene no groot
entie hase die ontran
aldus bi den heilegen man
sine worde ende sine tale
waren vul leringen altemale
hi sach hem eens comen voren
een scaep niewinge bescoren
ende seide dit beestkijn heeft gedaen
der ewangelien raet sonder waen
het hadde ii rocke het gaf den enen
den ghenen die en hadde ghenen
dus suldi selve doen daer mede
eens quam hi teere stede
daer een zwijnherde zat een man
ende hadde ene quade pelse an
dat hi binaer naect sceen
ende van couden bevede ende green
doe seidi nu merket dese wise
dats adam uten paradise
die dat pelsecleet anenam
nu doen wi af den ouden adam
die noch in desen es met berste
ende laet ons andoen jhesum kerste
den jongen adam daer wi mede
ghenesen alder kaytivechede
sulpicius gedinct di das
vander maget die selc was
die dat niet en liet gescien
datse man mochte anesien
wat grote prise hi an hare leide
aldaer wi toehorden beide
want soene scouwen niene woude
daer hise visenteren soude
die nacht beginc ons daer bi
daer soe woende die maget vri
hare juweelkine heeft soe dan
gesent martine den heilegen man
daer dedi dat hi noit en dede
up ghenen dach te gere stede
want hi noint omme gene dinc
anders menscen dinc ontfinc
al dat hem sende die joncvrouwe
ontfinc hi met goeder trouwe
ende seide een pape sal niet verleggen
hare gichten no wederseggen
die meer dogeden an hare heeft
dan enech priester doet die leeft
ghi mageden hort ende verstaet
waerwaert dese redene gaet
hoe vaste ende met hoe sterken rade
ghi u sult hoeden vordie quade
daer dese joncfrouwe vordie goede
hilt also vaste nauwe hoede
soene wilde den heilegen man niet scouwen
dien heileghe lieden ende joncvrouwen
anesien quamen van meneger stede
omme hare grote zalichede
wat bisscoppe soude hebben ghewesen
hem en soude dinken in desen
dattem lachter gesciede indien
dattene die maget niet wilde sien
maer soe was te prisene in desen
ende oec dinken si mi prijs wesen
wert die verre quamen indien
dat si martine wilden sien
want dingele in meneger stede
waren hem dicke bi ende mede
alse du hier nu salt verstaen
van minen monde postumiaen
up enen daghe so ghevel
mi ende sulpicius also wel
vor sine dore daer hi in was
laghen wi ende wachten das
alse wi daer geseten stille
een stic hadden naer onsen wille
quam ons an een vaer so groot
dat ons al onse lijf verscoot
van ons en was hem niet cont
want sijn dorekijn was tier stont
wel besloten ende wi daer buten
doe horden wi daer binnen ruten
alse offer lieden binnen spraken
vervaert waren wi om die saken
ende worden harde wel geware
datter emmer iet godlijcs ware
daer naer een stic niet harde saen
es hi tote ons daer ute gegaen
ende dese selve sulpicius
begonde an hem spreken dus
want niemen vriendeliker mochte
an hem spreken als ons dochte
ende bat hem dat hi ons maecte cont
wat heimelicheden daer ter stont
hadde geweest daer ons die vaer
af was comen also swaer
of dat hi seide met wat gesellen
hi gesproken hadde inder cellen
want wi buten hadden gehort
runinghe ende sulke wort
doe sweech hi lange inder gebare
alse oft hi in twifele ware
maer sulpicius die ondwanc
hem wel alle dinc an sinen danc
sekerlike ic sal u cont maken
lichte ongeloveliker saken
maer sekerlike ic seggu waer
hen ware of iemen ware so zwaer
van gelove die seggen moge
dat martijn daer ane loghe
martijn sprac ic segt u hort
maer en segget niemene vort
te mi was die maget marie
tecla ende agneete die vrie
ende besciet ons openbare
hare gedane ende haer gegare
ende oec belijede hi des mede
dat niet alleene daer ter stede
haer gheselscap hem was cont
maer dicken ente meneger stont
oec so lijede hi mede na dien
dat hi dicken hadde gesien
pietren ende pauluse sekerlike
dapostelen gods van hemelrike
ende alse die duvelen te hem quamen
scout hise elc bi sire namen
wi ghevoelden dicken das
ende wisten daer martijn was
dat die ingelen an hem spraken
wi wistent claer bi ere zaken
een seent van bisscoppen lach
daer int lant up enen dach
te niemens hine wilder niet comen
maer hi hadde gerne vernomen
wat ghinder hadde gewesen
nu ghevielt also naer desen
dat hi in eenen scepe zat
ende sulpicius mede na dat
maer bet af ende niet gemeene
so sat hi harde gerne alleene
daer so quam hem dinghel toe
ende seide hem mede doe
hoe die seent ware vergaen
ende wat datter ware gedaen
alse wijs hadden tijt ende stade
quamen wi mettem te rade
ende vondent al over waer
dat het was also claer
alse hem dingel hadde geseit
nochtan was die seent geleit
up dien dach ende up dien stont
alse ons martijn maecte cont
ghi hebt gehort ende verstaen
vanden grave avitiaen
die sere wreet was ende fel
up enen tijt so ghevel
dat hi te tours quam in de stede
ende vele gevangene mede
die hi wilde sonder bliven
ten anderen dage emmer ontliven
dies was al die stat in vare
martijn die verhort die mare
ende een deel voer middernacht
staet hi up alse die acht
te ghane aldaer die here was
omme hem tontbiddene das
maer nu waest inde nacht diep
dat alt volc lach ende sliep
ende het was al besloten vaste
daer en mochte in vrient no gaste
entie grave avitiaen
wart in swaren drome bevaen
dingel brochtem enen vaer an
ende hi seide die gods man
es vor dinen dorpel geleghen
ende du wilt dire rusten plegen
met desen es hi upgestaen
ende also uut sinen bedde saen
sine knapen riep hi naer
alse die hadde groten vaer
ende seide doet die dore ontsluten
martijn es selve daer buten
ondoet die dore ende haeltene mie
dattem en ghene dinc messcie
maer si alse knechten plegen noch
sochtene cume so verre doch
dat si ter naester dore quamen
ende bespotten alle te samen
haren here om dat hi ghoem
nemen soude an enen droem
ende seiden daer nes niemen voren
wie soudem laten so verdoren
dat hi daer buten liggen soude
want niemen geloven en woude
dat die bisscop ter selver ure
liggen soude voer die dure
avitiaen lietem tien tiden
lichtelike dit onstriden
ende es weder te bedde getrect
maer zwaerlikere es hi gewect
dan hi te voren was upt bet
ende riep martijn es vor twiket
ende dies sone mach hi keytive
niet gerusten in sinen live
traech so waren sine knechte
so dat hi hem selve uprechte
ende es ter uterster porten comen
daer hevet hi martine vernomen
alse die sere daer vervaert
van so groten wondre waert
doe seidi them also saen
here twi hevestu dit gedaen
dune dorves niet spreken swige stille
ic weet algader dinen wille
gaet henen dat mi niet en vertere
die gramscap van onsen here
ic hebs genouch al nu ontgouden
dat ic u liet aldus vercouden
hen dede mi gene clene dinc
dat ic aldus hier tote di ginc
alse martijn was woch gegaen
riep hi sine boden saen
ende hevet die prisoene ontsloten
alle die ghevangene roten
dedi alle comen vort
ende scoutse quite ende rumeden de port
sente martijns cloester stont
alst was den menegen cont
ii milen buten tours de stede
welken tijt so die bisscop dede
den voet uut siere cellen
ende hi met sinen gesellen
tiden wilde ter stat waert
worden die duvelen vervaert
die die lieden hadden beseten
so riepen die liede ende beten
ende so wisten die clerke mede
dat haer bisscop quame ter stede
want sijns beiden talre stonde
verwoet volc ende ongesonde
bi tours was ene jegenode
daer tvolc was in grotre node
want elx jaers een haghel quam
die hem haer coren nam
si baden martine om dies vrede
hi deder voren sine gebede
ende daer na binnen xx jaren
alse langhe als hi levede twaren
sone hadden si scade clene no groot
maer talreersten dat hi was doot
so quam die tempeest weder
die haer coren slouch ter neder
dus gevoelde lucht ende erde
dat martijn was sire verde
eene columme stoet tere stede
groot ende geweldich mede
daer up een afgod geset
martijn hevetere omme gelet
om te velne geent waerc
nu waest so groot ende so staerc
dat hijt vulbringen niet en conde
mettien hi bidden begonde
ende uten hemele boven scoot
ene columme rechts also groot
uptie andere gode te love
diese algader brac te stove
daer mochtmen an sien menschelike
dat die cracht van hemelrike
martine was onderdaen
die sine bede dede also saen
wi sagent ende een groot covent
dat swemmende quam een serpent
tonswaert over die riviere
martijn saget die goedertiere
ende seide ic heete di wederkeren
danen du quaems inden name ons heren
die quade beeste die dat hort
dede te hant des goets mans wort
dit sagen wi te wondere an
doe versuchte die heilege man
ende seide mi hort dat serpent
dan doet niet tfolc onbekent
daer hi in sinen zetel sat
quam een brictius daer ter stat
ende versprakene dorperlike
daer na berouwets hem cortelike
ende viel martine an die knien
ende bat genaden mettien
ende seide ende en loochende niet
dattem dat die duvel riet
hen was martine niet diere
hem dat te vergevene sciere
oec seidi dat hijt anesach
dattem die duvel anelach
ende hem sine worde niet en daden
ne ghenen toren no pant van scaden
nochtan dattem dese brixis dede
ende sprac menege dorperhede
ne wildijt noit an hem wreken
maer dus antwordi in sijn spreken
god en wrac an judase niet
hine dogede dat hine verriet
hier laten wi sente martijns jeesten
die vele meer wonders mochte geleesten
alse sente martijn doot es bleven
so was brictius verheven
bisscop te tours indie stede
die dicken menege dorperhede
sente martine hadde gesproken
dat sijnt up hem wart gewroken
hem gesciede eene waerf
eer dat sente martijn staerf
dattem vragede een ziec man
hoe hi soude comen an
dat hi sente martine kinne
soucstu seit hi den zot van zinne
sich dan eenen dullen man
altoos scouwen den hemel an
die zieke hevet dus martine vonden
ende quam bi hem tsire gesonden
ende martijn sprac dus brictius an
ic dinke di een versmaet man
brictius scaemdem die ries
ende wilde loochenen dies
martijn sprac jane waren tier stont
mine oren an dinen mont
dattu fierlike sprakes dat wort
cume wasics vor gode gehort
daer ic vor di bat van desen
dattu sult na mi bisscop wesen
brictius maecte dies sijn spot
ende al was hi fier ende sot
hi was naer den live claer
alse hi hadde xxx jaer
te tours den bisscopstoel berecht
quam hi in een swaer gevecht
want sijn wasscrigge een kint wan
ende teecht den bisscop an
dies wilden die grote metten clenen
te tours haren bisscop stenen
hi hiet dat kint vor hem dragen
dat doe was van xxx dagen
bi jhesus cracht vragede hi hem dare
oft hi sijn rechte vader ware
dat kint seide neen du niet
mettien dat volc hem vragen hiet
wie die ghene was diet wan
neen sprac hi dan gaet mi niet an
doe seiden ginder die paertijen
hi daet al bi toverijen
echt nam hi vier in sinen scoot
ende droucht daer tvolc geboot
al tote sente martijns grave
sijn cleet bleef ongescaet daer ave
ende hi seide ten volke over waer
ic bem der mesdaet also claer
alse mijn cleet es vanden viere
sine gelovedens in gere maniere
ende seiden dat al truffe ware
men trakene hier ende dare
daer en was geen wederspreken
sbisscopdoems was hi versteken
alstem sente martijn vorsprac
die hem behiet groet ongemac
inden bisscopdoeme te lidene
te rome pijndi hem te tidene
ten paues wringende sine hande
ende lijede dat hi die scande
dogede met rechte daer
want hi den goeden man was swaer
vii jaer lach hi int hof
ende dwouch sine sonden of
met beden ende met heeten tranen
doe keerdi te lande danen
ende staerf int bisscopdoem met eren
te tours een stic na sijn keren
te derre steden so endicke
den vierden bouc vanden derden sticke
ende sal ten keyseren keren
ende u tellen ende leren
hoe na keyser honorius doot
dat roemsce rike staerc ende groet
met menegen viant was bevaen
alse ghi hier na sult verstaen
sonder oir es bleven doot
honorius die here groet
keyser van rome ende occident
sijn neve was in orient
keyser die theodosius hiet
also alsic hier achterliet
die redene indie jeeste staen
nu hevet hi an hem ontfaen
dat roemsce rike ende wert bekent
van orient van occident
gheweldich keyser ende here
hi ontfinc dese grote ere
int jaer gods xx ende vive
ende cccc hort wat ic scrive
ende was iii jaer keyser alleene
van beden keyseriken gemene
in sinen eersten jare begonden
die wandelen die niet en conden
met spaengen hem laten genoegen
hem besetten ende gevoughen
van affrike tlant te bestane
ende woestent al in mauritane
eene paertie van affrike
ende dadent onder dorperlike
int ander jaer dat bedwongen
van theodosiuse den jongen
dat roemsce rike was altemale
so was doot dat weetmen wale
die paues van rome bonefaes
die gehaet was van menegen dwaes
ende celestijn die wart gecoren
die van rome was geboren
paues te sine daer inde stat
die vii jaer inden stoel zat
priscus was geheten sijn vader
dese sette hem algader
datmen davids psalme songhe
indie kerke in sulker tonge
alse die lettren plegen wille
eer die pape ginc ter stille
hier af quamen altemale
die introite entie gradale
tracten ende offertorien mede
diermen pleget in kerstijnhede
men en plach vor dese wile
niet dan pistelen ende ewangile
te singene voert sacrament
dus eist bescreven ende bekent
dese theodosius alsict las
kerstijn keyser dat hi was
in sijn gewerke altegader
archadius hadde geweest sijn vader
die was des ouds theodosius sone
hier omme hietmen om tgone
den jongen theodosius
in sinen tiden verginct aldus
dat in sijn rike wart een tyran
die gheheten was jan
ende wildene slants verdriven
of quame hire an selve ontliven
jegen hem senddi tiere ure
enen prince hiet ardabure
up dien janne met groten here
dingel was in sine were
want hi dien ardabure lede
goeden woch dor tongerede
daer hi ghenen janne beginc
ende slougene doot ende vinc
volx genouch van sinen here
met cleenre pinen alsonder were
in dies theodosius tiden
daer wi die redene af overliden
so was een pape een hermite
ende screef der eencedele vite
die hiet jan cassiaen
te marsaelie hebwi verstaen
was hi priester menegen dach
sine bouke die ic sach
si luden van ordinen goet
die setten willen haren moet
te ledene sonderlinghe leven
van mi en sijn si niet bescreven
want te zwaer ware haer bedieden
alse mi dinct werliken lieden
ende oec so docht mi te lanc
ter jeesten doe ic minen ganc
alse theodosius drie jaer
berecht hadde met pinen swaer
beede die riken alst es bekent
van orient van occident
dochtem die last vernoyen
ende nam placidia siere moyen
die de goten hier te voren
alse rome was verloren
mettem voerden gevaen
sijnt als wi hebben verstaen
nam soe den grave constant
den vroemsten die was int lant
ende wan an hare enen sone
valentiniaen hiet die ghone
desen selven valentiniaen
ende siere moeder hebbewi verstaen
hevet theodosius gesent
te rome omme trike van occident
te berechtene in desen
ende si regneerden als wi lesen
te samen int lant xxiiii jaer
si bestondens over waer
int jaer gods cccc ende achte
ende waren kerstijn met crachte
in desen tiden begonsten stunen
up die romeinen die hunen
ende waren geseten in pannone
ende hildent jegen de roemsce crone
l jaer al achter een
maer die romeine alst wel sceen
quamen hem so swaerlike ane
dat sise alle jageden dane
int ander jaer van desen tween
dat si regneerden over een
theodosius ende valentiniaen
regneerde in spaengen hebwi verstaen
uptie wandelen gonderic
dit was een duvel vreselic
hi wan die stede hispalis
die nu sibile gheheten is
dese verhief hem jegen gode
want hi was des viants bode
sine hant slouch hi an de kerke
om te verdervene entie clerke
ende god en verste niet de sake
hine sende te hant sine wrake
want hem die duvel int lijf scoot
ende tormentene toter doot
gheregneert haddi voer waer
in spaengen wel xvi jaer
ende was modegisilus sone
modegisilus was die ghone
dien de vranken sloegen doot
met eere scaren van wandelen groet
alse gonderic dus doot es bleven
so hebben die wandelen verheven
genserike sinen broeder daer
die regneerde xviii jaer
van desen gewaget men das
dat hi kerstijn vonden was
ende keerde sijn gelove dane
an ongelovege arriane
int derde jaer dat dese ii heren
keyser waren tsamen met eren
staerf die coninc farramont
die coninc was eene stont
over die vrancken upten rijn
daer die fransoyse af comen sijn
alse hi doot was quam na dien
ane den coninc clodien
die crone want hi was sijn sone
xviii jaer regneerde die ghone
dese plach openbare
te sittene met langen hare
ende naer hem so bleef de zede
langhe onder de vranken mede
want die coninge lanc haer droegen
wie sore omme spotten of loegen
clodien dese stoute man
was die doringen wan
ende woende alst bescreven steet
in eene borch die dispergo heet
dese sende over rijn
in gallen die spieres sijn
tote die stat van camerike
die hi wan wel vromelike
ende wat romein so hire vant
liet den hals els genen pant
ende voert toter seinen mede
wan hi port lant ende stede
ende besette met kinde met wiven
dlant alse diere in wilde bliven
in desen tiden dats waerheit fijn
sendde die paues celestijn
in scollant bi gemenen rade
enen bisscop hiet pallade
die deerste bisscop alsict las
in dat lant van scollant was
die den lieden ontfaen dede
bi sinen rade kerstijnhede
alse dese wech was heefti daer
sente patrike gesent daer naer
sente martijns zuster sone
conces so hiet soe die ghone
een bertoen so was haer man
daer soe dien patrike an wan
die paues wijede desen metter hant
erdersch bisscop van scollant
lx jaer was hi met eeren
haer bisscop van groter leren
ende was dalre eerste man
die in yrlant castien began
sonder myracle die hi dede
menege grote in meneger stede
so leestmen dat hi sonder waen
lx dode up dede staen
ghevangene liede een groot getal
verloesti uten caerkere al
hi maecte kerken binnen sinen live
ccc lx ende vive
ende wijede alse vele bisscope mede
in menech lant in menege stede
iiim priesters heefti ghewijt
gheordineert ende gebenedijt
xiim menscen alsict vant
doepte hi selve met sire hant
vii coningen almogies kinder
doepti inden lande ghinder
in yrlant so vaste hi
up enen berch die heet hely
xl daghe ende xl nachte
hi predecte jare x waerf achte
inden lande van yrlant
hi levede alsic bescreven vant
c jaer ende xx mede
also alse moyses dede
sijn graf en weetmen no en vant
noint man in al yrlant
alse hi hadde sonder saghe
die xl nachte ende xl daghe
gevast upten berch ely
omme drie saken so bat hi
deerste was wat manne wat wive
die int ende van haren live
vaste gelovede ende bade genaden
dattem van haren mesdaden
onse here horde te hant
up dat hi ware van yrlant
dat was daer omme sonder waen
want si kerstijndoem hadden ontfaen
dander was dat nemmermere
dat gedogen soude onse here
dat vremde volc soude verteren
yrlant noch destruweren
terde was dat te doemesdaghe
te diere vruchtelikere plaghe
negeen yrsch man soude leven
ende dese beden waren gegeven
also alsict bescreven vant
dies seggen die van yrlant
dat yrlant verderven sal
ten mindsten dan kerstijn volc al
vii jaer eer god sal comen
omme die werelt algader domen
up eenen berch van yrlant
benedijdi metter hant
dat yersche volc ende bat sere
voer hem allen onsen here
daer quamen vogelen in scaren
harde vele te hem gevaren
ende van wuwen menechfoude
dat hise benedijen soude
doe patrijc eerst wilde leren
yersch volc ende bekeren
heeft hise so hart ende wilt vonden
dat si geloven niet en conden
van der bliscap van daer boven
daer die ingelen gode loven
noch dat seggen noch dat tellen
vanden rouwe vander hellen
ende waren jegen hem in twiste
ende seiden an jhesum criste
sone keren wi ons groot no clene
met predeken met miracle ghene
onser een en hebbe bekent
die bliscap entien torment
so sijn wijs te sekerre dan
alse wijt hebben bescouwet an
doe viel hi in siere gebede
om der lieder zalichede
ende vaste nerenstelike ende bat
dattem god vertogede dat
oechsiende al openbare
quam an hem jhesus cristus dare
ende hevet hem eenen bouc gegeven
met ewangelien bescreven
ende enen staf die al noch huden
van al den kerstinen luden
over heilechdoem scone ende groot
gheheeten es ende ruste al bloot
ende wiene hevet in wat steden
houdet met groter werdicheden
die stoc heetet cristus staf
omme dattene onse here gaf
sente patrike alsemen wel weet
onse here heeftene gheleet
patrike in ene woeste stat
ende togede hem daer een gat
donker sere ende binnen ront
ende seide wie so teneger stont
in berouwe van sire mesdaet
met goeden gelove hier in gaet
ende eenen nacht ende eenen dach
hier binnen geduren mach
hi sal van al sinen zonden
sijn ghesuvert in dien stonden
ende daer hi daer dore sal liden
sal hi anesien tien tiden
die quade liede in vernoye
entie goede in groter joie
onse here sciet van hem also
sente patrijc was sere vro
ende dede daer ter selver stede
eene kerke maken mede
daer sidert in waren sciere
gheset canoenken reguliere
binnen den kerchove so es tgat
met eenen mure bevinc hi dat
daer maecti eene porte toe
ende slootse wel vaste doe
datter niemene in en quame
en ware of hijs orlof name
den prioer gaf hi te dragen
ghenen slotel indien dagen
vele volx was indien stonden
dien berouwen hare zonden
ende ghingen in dat gat
ende weder quamen ende seiden dat
dat si gedoget hadden torment
groot ende zwaer ende onbekent
ende si hadden oec ghesien
den quaden swaerlike messcien
entie bliscap vanden goeden
vele waerre vanden vroeden
van yrlant diere in gingen
ende vele seiden vandien dingen
sente patrijc hiet den clerken
dat si souden inder kerken
bescriven vaste alle de wort
die die lieden brochten vort
omme die mare die si brochten
uten pitte diet besochten
so gheloveden die yrsche vort
an sente patricius wort
ende om dat liede worden claer
van haren zonden inden pitte daer
so heetet noch doude memorie
sente patrijcs purgatorie
regeles hiet die kerke die stat
daer die putte staet dat gat
in desen selven tiden mede
was te constantenoble inde stede
nestorius bisscop patriaerke
die maecte ongelove staerke
want hi castyede die sot
jhesus puur mensce niet god
van marien onser vrouwen geboren
hi looch alse een man verloren
want cristus es in enen persone
mensce ende god vanden trone
sine mogentheit daer toe wrachte
dat soene maget ter werelt brachte
ende hi die dode upstaen dede
daer hi verrees vander doot mede
sine mensceit togedi indien
dat hi ghetast was ende gesien
moetheit honger ende cout
ende ander pine menechfout
entie bitterlike doot
togede sine mensceit bloot
dies eist groot recht dat wi hem lijen
dat hi geboren was van marien
warachtech god warachtech man
ende al een persoen dan
in deser tijt die wester goten
die lange met haren roten
tusscen der geronden enter rone
met wallia haren coninc scone
saten droegen over een sonder bliven
dat si die wandele willen verdriven
ute spaengen lant met allen
alsi eens daden ute gallen
maer hier binnen eer dit vulquam
die heilege kerke haren raet nam
hoemen alrebest verscrove
nestorius quade ongelove
bi theodosius den jongen
die keyser was van vele tongen
riepen si enen seent te samen
te epheson in gods namen
daer cc bisscoppe in waren
daer was vermeesaemt sonder sparen
nestorius die tfolc wilde honen
want hi cristus gaf ii personen
ende was getoget bi scrifturen
dat cristus ware bi naturen
warachtech god ende man
ende in eenen persoen nochtan
int viste jaer dat dese te samen
inden keyserike quamen
theodosius ende valentiniaen
hevet genseric verstaen
der wandelen coninc dat up hem quam
metten goten erre ende gram
wallia die spaengen lant
al wilde winnen metter hant
die spaenjole hebben vernomen
dat die goten daer waren comen
ende hebben hem verheven saen
ende willen die wandelen uteslaen
ende quamen jegen hem te wighe
daer verloren si indien prighe
bi naer xx dusent man
entie wandelen nochtan
dor al dat si zeghe vochten
sone dorsten si noch en mochten
den wester goten wederstaen
sine rumden hem spaengen saen
ende traken over in affrike
want si vernamen sekerlike
dat etius die grote here
die patricius met groter ere
ghemaect was van rome die stede
overmoet hadde ende groten onvrede
jegen bonefaciuse dien affrike al
die raet van rome beval
want si beede ghemeenlike
wilden vanden roemscen rike
onder den keyser sijn de meeste
hier omme en was niet alde feeste
men hevet ghesien in ouden tiden
twee hoverdeghe en moghen niet riden
een paert te samen sine conent gehitten
dat si beede voren zitten
bonefacius mercte das
dattem etius te moghende was
ende hevet lievere dat hi wike
dan hi verdervede troemsche rike
ende ontboot die wandelen tsamen
dat si in affrike quamen
hi wils altoes mettem bliven
comen met kinderen ende met wiven
dus sijn si in affrike gevaren
met wiven ende met kinderen te waren
ende waren den romeinen zwaer
ende regneerden menech jaer
aldus crancte troemsche rike
in allen ziden jammerlike
doe quam suchar vanden hunen
over rijn ende wilde stunen
uptie romeinen int lant van gallen
in bourgoengen quam hi gevallen
met eenen ongetelden here
ende wanet winnen sonder were
tien tiden waren die borgenioene
heidijn in al haren doene
ende hadden dicken dat vernomen
dattem teren quam ente vromen
die ant kerstijn gelove quamen
si beloveden alle te samen
dat si wilden anebeden
der kerstinen god wildi bevreden
haer volc in den volcwighe
want si wilden met enen prighe
die hunen sekerlike bestaen
ende alle sterven sonder waen
ofte die dorpere viande
alle slaen uut haren lande
in desen hope sijn si comen
ende hebben den strijt genomen
met cleenre menechte up groet here
ende god was mettem indie were
want met ere menechte cleene
slougen si bina up alreene
dat here dat suchar brochte
datmen cume getellen mochte
dus gaf hem god onse here
omme hare gelove zege ende ere
ende si hebben daer naer saen
kerstijndoem gerne ontfaen
ende hebben den overmoet gevelt
vanden hunen met gewelt
int viide jaer dat valentiniaen
dat keyserike hadde ontfaen
met theodosiuse den jongen
ende si troemsche rike dwongen
wart sixtus paues na celestine
van rome waren die mage sine
priscus was sijns vaders name
dese paues en was niet bequame
eenen clerc die bassus hiet
so dat hi so verre riet
dat hi lachter van hem seide
ende grote dorperheide
die keyser valentiniaen
die dede versamen saen
in rome lx bisscoppe ende vive
ende wille datmen die dinc bedrive
met allen bescrevenen rechte
die paues gelijc enen knechte
dede sine onscout naer dordeel
datmen daer utegaf geheel
ende bassus die viel inden ban
ende was uten lande verdreven dan
ende daer naer in corten daghe
staerf hi van ons heren plage
entie paues groef sinen viant
selve eerlike metter hant
dese paues was die sette
in rechten bescrevenen wette
dat een bisscop niet en come
in eens anders bisscopsdome
omme kerke of clerc te wijene
eens anders recht so tontvrijene
hi maecte die kerke ende deedse wijen
die heet ter groter sente marien
ende met selvere ende met goude
versierdi die kerke menechfoude
hi was jegen daerme goet
milde ende wil ghemoet
nu hebben die romeine verstaen
dat bonefacius heeft ontfaen
die wandelen in affrike
daerwaert sendemen mogendelike
etius met groten here
dat hi dese dinc bewere
die wandelen ende dat volc onreine
die verwonnen die romeine
ende verslougense ende drevense wege
bonefacius wan den zeghe
ende sloughen uten lande
die romeine hare viande
dese hadden heidijnscap begeven
maer si leeden aergere leven
dan heidine doen alsic wane
want si waren arriane
dats volc dat kerstijn wille wesen
maer dat si dolen in desen
dat si die drievoudechede
sceden up doverste hoochede
hier ga ic ter jeesten waert
dat die menege horen begaert
dats van bertaengen lant dat grote
daer ridders in waren sonder genote
ende sult hier horen tcorte ware
ende van arturs beginne tclare
ende hoe dingelsce quamen int lant
daer sidert na hiet inglant
grote bartaengen altemale
ghi sult dan verstaen wale
dat alle die landen die nu sijn
tusscen der elven enten rijn
heetet germania in onse jeesten
die vele orloghen ende vele feesten
dicken hadden uptie romeine
in desen tiden dat ghemeine
die jonghe theodosius
ende valentiniaen aldus
berechten dat roemsce rike
so waren bina gemeenlike
heidijn alle die romeine
ende geloveden meest al reine
an mercuriuse den afgod
dien anebede menech sot
nu gheviel int lant van gallen
dat daer in waren gevallen
so grote lieden ende so vele
dat het ginc al uten spele
want tlant en conster niet gevoeden
doe droegen si over een metten vroeden
datmer een deel uutwerpen woude
daer dat lot up vallen soude
ende worden ute sassen dorpen
eene grote paertie geworpen
daer dat lot up ghevel
entie waren gewapent wel
ende ghemannet ende gespiset
ende was hem die zee gewiset
ende scepen gelevert te waren
daer si met henen souden varen
ende hem generen daer si mochten
ende waers te doene dat si vochten
om te winnene stede ende lant
een die engistus was genant
die angeus heet in walscher tale
was vanden volke altemale
voghet gheset ende here
dese was behendich sere
groot ende staerc gewassen
boven die gemeente van sassen
voerden wint sijn si ghevaren
dese sassen met haren scaren
die sennes heten in walscer tale
quamen varende altemale
also alsict bescreven vant
te grote baertaengen ant lant
tien tiden vinden wi bescreven
waren uten lande verdreven
van bertaengen trechte geslachte
ende was coninc worden met crachte
ende met verranessen alsemen ziet
een die vortegrinus hiet
die int romans heet vortegier
al was dese stout ende fier
omme dat hi met onrechte besat
coninx name ende coninx scat
so was hi emmer in vare
want hi wiste al openbare
dat aurelius ambrosius
ende uter sijn broeder die dus
uten lande waren verdreven
in gallen wonen ende leven
ende vrucht emmer tsine verdreven
ende en weet hoe seker leven
int jaer gods alsic scrive
cccc xxx ende vive
quam engistus metten sassen
ende leet die zee over bi passen
in grote bertaengen ente sine
toten coninc vortegrine
ende seide dat hi ende sine scare
uut sinen lande ghewiset ware
niet bi gere quader smette
maer bi coustume ende met wette
te soukene waer daventure woude
dat hi hem gheneren soude
vortegrijn mercte die sassen
staerc ende groot gewassen
ende hi hadde hulpen noot
want hi neghene trouwe groot
ne hadde ane die bertoene
ontfinc hise te sinen doene
nochtan dede hijt harde node
want si hildens hem an afgode
entie bertoene kerstijn waren
ende si heidijn met haren scaren
doch gaf hi hem aldaer int lant
bosch heide water ende zant
dat si hem generen souden
up dat si pays hebben wouden
ende engistus wan omme lanc
alsonder vortegrijns bedwanc
dat hi hem gave alse breet steden
veste te makene met vreden
alse eene rieme mochte begaen
entie coninc gavet hem saen
doe nam hi eere ossenhuut
die sneet hi alle uut ende uut
teere rieme al omme ende omme
ende beringheder in teere somme
eene grote wide stede
daer hi ene borch maken dede
die hiet die borch vander riemen
grote onnere quam daer af sniemen
want die sassen wonnen int lant
met haren here die vorderhant
entie coninc die verminde
eene vanden heidinen gesinde
die engistus dochter was
die brochte eerst up sijt seker das
wissel daer soe hem brochte drinken
dies worts sal men lange gedinken
doe die bertoenen dat vernamen
dattem die coninc altesamen
an die heidine sassen helt
worden si orlogende met gewelt
jegen den coninc vortegrine
so dat engistus moeste met pinen
in germania weder wiken
ende bat aermen ende riken
sinen maghen clene ende groet
dat si hem helpen uter noot
so dat hi weder quam gevaren
in bertaengen met groeten scaren
so dat men te payse ginder sprac
om te benemene dongemac
aldaer die dach van payse was
entie bertoene waenden das
dat alsonder anxt ware
quam engistus met sire scare
die lose die ongetrouwe
die hadde in sine mouwe
een stekemes al heimelike
ende alle de sine des gelike
also alse hi hem hadde geboden
want hi die heren wilde doden
ende alst engistus goet dochte
riep hi dat ment verstaen mochte
in sass an sine gesellen
asax asax doe gingen si vellen
ende doden gheene heren
datter cume man mochte keren
die daer metten live onscoot
die coninc waerre bleven doot
maer dat hi hadde engistus dochter
hier omme waren si hem te sochter
doe quamen die sassen echt in tlant
ende gewonnen in haer hant
metten coninc vortegrine
dat menegen sidert wart in scine
alse die bertoenen dat gesagen
datse die sassen dus verjagen
sijn si some te samen comen
ende hebben bi hem genomen
vortineris des coninx sone
ende baden hem omme tgone
dat hi tlant wilde berechten
ende mettem uptie sassen vechten
die heidine die incomelingen
ende willen alle kerstine dwingen
nederen ende oec destruweren
wildi tonrecht helpen weren
si wilne teenen coninc kiesen
vortinier ziet den vader riesen
ende al met heidinen ommegaen
ende hevet die coninccrone ontfaen
alse een recht man ende een coene
ane hem vielen die bertoene
ende hem ghelucte dat si de sassen
die hem up waren gewassen
ghesleghen hebben uten lande
ende si so hare viande
destruweerden ende sloughen
dat si hem uten lande droughen
den vader hebben si ontset
omme dat hi de kerstine wet
ghecranct hadde in sinen tiden
dus regneerde metten bliden
vortineris over die bertoene
alse een recht coninc ende coene
maer dat en was en bore lange
dattem stont in desen ganghe
want vortineris die bleef doot
den nijt haddi also groot
uptie sassen alse hi tlijf liet
dat hi hem graven hiet
upten oever vander zee
daer jegen no min no mee
dan daer die sassen te landene plagen
dat si hem te meer souden versagen
dat hi laghe begraven daer
die hem dede so menegen vaer
nu quam weder vortegrijn
echt ten conincrike sijn
alse die sone was verstorven
ende hevet tlant verworven
entie sassen quamen int lant
dit was alsic bescreven vant
doe theodosius die jonge
bedwongen hadde griexe tonge
ende sijn neve valentiniaen
troemsche rike hadde ontfaen
in haer viide jaer begonde
dat orloge dat lange stonde
stont tusscen die sassen ente bertoene
alse hier na inden doene
vander ystorien wert geseit
alsemen coemt daert te rechte leit
in deser keyseren tiden mede
wart gebreet dat kerstijnhede
inden lande van perchi
want marutas een bisscop vri
die tusschen den coninc sedegaerde
enten romeinen den prijs bewaerde
ende nebore lanc hadde gewesen
van theodosiuse alse wi lesen
die selve bisscop die ghenas
sedegaerts sone die doe was
beseten van eenen viant
hier bi wart in persen lant
dat kerstijnheit verheven sere
ende dies quamen vele te mere
lieden ten doepsel gelopen
ende oec moest vele volx becopen
want die heidine haddens nijt
ende sloughen oec in diere tijt
vele kerstine daer te doot
omme dat haer ere was so groot
in desen tiden in desen jaren
dat si te samen keyseren waren
theodosius ende valentiniaen
hevet theodosius moeder gedaen
eudoxia die keyserinne
haer vaert om ons heren minne
te jherusalem hebben wi verstaen
daer hevet soe teenen prosente ontfaen
van enen jode die selve bande
daer sente pietre voete ende hande
int prisoen met waren gebonden
ter selver wilen ter selver stonden
dattene dinghel daer ute dede
ende hem die bande afvielen mede
der ghiften was eudoxia blide
te rome weder dat soe tide
ende brachte beede die ketene daer
ende te rome was daer naer
een derde ketene vonden mede
daer nero pietren met binden dede
inden kaerker alse hine vinc
hier af ghesciede vremde dinc
want alse die ene quam ten tween
worden die iii ketene een
so dat die goede keyserinne
entie paues visierden met zinne
datmen soude den eersten dach
die in oestmaende gelach
vieren doen in allen landen
in deere van sente pieters banden
om tvolc te bringene van dolingen
want nochtoe die liede gingen
binnen rome ende maecten feeste
die ghemate entie meeste
in deere augustus des groots heren
omme dat hi up dien dach met eren
anthonise den zeghe afwan
nu geboot men vorwaert an
datmen dese feeste kere
voert in sente pieters ere
te desen selven tiden mede
ghesciede grote wonderlichede
want die duvel quam tier tijt
in een eylant dat heet crijt
toten jueden openbare
alse oft hi een propheete ware
ende seide hi ware moyses
ende te bet geloveden si des
want hi vele tekene dede
met siere mordadegere valschede
hi belovede hem te doene
int lant van promissioene
ende te leedene over die zee
alsi wilen gingen min no mee
si geloveden den viant
ende gingen al toter zee cant
daer hire een groet deel verdranc
die daer ghecreghe den ontdranc
ende sijn lijf mochte ontdraghen
wart kerstijn in corten daghen
dus sijn die verdoemde rueden
die quade entie vule jueden
harde menech waerf bedroghen
want dat si vinden niet en mogen
dat willen si souken tallen stonden
negheen ander kerst wart vonden
dan jhesus selve marien sone
al willen si wederseggen tgone
dicken so sijn sijs gheleert
nochtan bliven si ombekeert
die meerre menechte ende dolen al
tote dat antkerst comen sal
alse theodosius ende valentiniaen
dat keyserrike hadden ontfaen
ende siere mede oec aldaer
in hadden ghesijn xiii jaer
int selve jaer so ghevel
dat die wandelen quaet ende fel
affrike swaerlike dorreden
ende wonnen borch lant ende steden
so dat si in gheenen daghen
ypone die stat belaghen
daer bisscop sat sente augustijn
wies gelike niemen mach sijn
ende satere voren xiiii maende
daer si scade ende grote aende
allen kerstinen lieden daden
in desere plaghen in derre scaden
so lach die grote augustijn
inden lesten evele sijn
want hine hadde ne gene stade
te pleghene der predicade
sine gesellen die bisscoppe waren
die vor die felle wandelsce scaren
gheweken waren in die stat
omme dat soe staerclike ende wel sat
die bat hi sere ende riet
dat si tonpayse en waren niet
maer dat si alle te samen
gods gesele vor dbeste namen
selve bat hi nerenstelike
dat onse here van hemelrike
sine stat verledeghen soude
of dat hine halen woude
up die derde maent dat dese stat
dat wandelsche volc besat
bleef hi liggende dor die noot
ende hi bewaendem der doot
die seven salme hi emmer las
met tranen daer hi vele in was
ende seide dat elc kerstijn man
daer alle doghet was an
sculdich ware dat hi verworve
met penetencien eer hi storve
te bewaerne sine uutfaert
alse hi ter ander werelt vaert
hi verboot emmer allen eet
niet den clerken alleene godweet
maer den leeken volke mede
up sine tafele was die zede
dat dese wort stonden bescreven
wie dat begrijpt eens anders leven
die hier niet es andie vaert
hine es der taflen niet waert
omme pays te makene van desen
so dedi altoes ter tafle lesen
omme te velne onnutte sake
ende men te min dompheit sprake
sine clederen ende sine allame
waren niet diere no bequame
maer te maten scone ende goet
dat merre doget in verstoet
hi was out lxxiii jaer
alse hem anequam der doot vaer
ende xl jaer haddi in desen
bisscop van ypone ghewesen
so vele screef hi in sinen daghen
ende dichte horic ghewaghen
dat geen erdersch man vulscreve
hoe langhe hi nu ter werelt leve
ja dats wonder noch also groet
niemen en mochte vor sine doot
alle sine boeke verlesen
dit dinct grote miracle wesen
ende sere overdragen mede
boven alle menscelichede
van hem sone es niet bekent
dat hi maecte testament
want die aerme gods en hadde wat
weder rijcheit nochte scat
dat hi iemene mochte gheven
daer hi enden moeste sijn leven
dese staerf int jaer ons heren
alse ons die croniken leeren
cccc xl ende een mede
alse ypone sine stede
vanden wandelen was beseten
xiii maende alse wi weten
in derre keyseren xiiiiste jaer
so wart paues van rome vorwaer
deerste paues die leo hiet
hi was gheboren alsemen ziet
van sinen vader quintiane
uten lande van toscane
dese maecte vele omelien
die wert sijn metter clergien
ende daertoe naer sinen wille
lingede hi in de messe de stille
desen alsict bescreven sach
ghesciede up eenen paschedach
dat eene vrouwe custe sine hant
ende hem brochte die viant
also grote coringe ane
van gere vrouwen gedane
dat altoes uut sinen gedochte
gheent wijf niet comen en mochte
so dattem anequam in sinen zin
dat dewangelic hevet in
schent di oge hant oft voet
werpt van di hets noch also goet
in hemelrike manc gevaren
dan gesont ter helscher scaren
die selve hant dat hi afslouch
entie smerte die hire af drouch
maectem therte also mat
dat hi der coringen al vergat
dit was heimelike gedaen
maer daer na ghevielt saen
alse hi enghene messe en sprac
ende niemen en wiste sijn ongemac
dat alt volc van selker saken
vele seiden ende spraken
die goede man viel met trouwen
met groter bede an onser vrouwen
ende in vastene ende in waken
omme troest van deser saken
onse vrouwe te hem quam
daer hijt anesach ende vernam
ende brochte sine hant aldare
ende settedse hem an metter hare
dies so dancte hi met trouwen
grotelike daer onser vrouwen
ende daer hi predecte ende castijede
seidi dicken ende lijede
dese miracle voer die liede
dattem dit waerlike dus gesciede
alsemen desen van eneger stat
van eneger reliquien bat
van apostelen oft van maertelare
so sanc hi messe al openbare
van hem daer mense ave sochte
na messe men dan vortbrochte
dat corperael daer men toesach
daer die lachame gods up lach
ende sneet in sticken hem diere quamen
ende hiet dat sijt vor heilechdoem namen
van dien daer sijt ave sochten
alsijs geloven dan niet en mochten
so stac hi dan geent cledekijn dure
so bloedet daer ter selver ure
dus maecte hi den lieden vroet
datter maerteleren bloet
dat si hebben gestort dor gode
indie messe daer es bode
haers gedinct dor hare eere
bider cracht van onsen here
aldaer te jegenworden si
ende men te rechte sal bidi
die sticken van corperalen
over heilechdoem betalen
vandien aldaer up dien dach
inder messen was gewach
inden xviisten jare
dat dese twee keyseren waren
theodosius ende valentiniaen
ende tkeyserrike hadden ontfaen
was sente jan crisostimus
bi den here theodosius
die int ellende was bleven doot
wederbracht met eeren groot
te constantenoble indie stat
daer hi te voren bisscop sat
al tfolc es jegen hem gegaen
ende hebbene also ontfaen
alse hi ware in desen live
vro waren manne ende wive
theodosius quam met weene
onder dander volc ghemeene
ende bat hem dat hi beede gader
archadiuse sinen vader
ende eudoxia siere moeder mede
vergave hare pijnlichede
die si hem daden entie scande
doe sine dreven uten lande
te desen tiden so ghevel
te constantenoble also wel
dat iiii maende achter een
die erde bevede ende het sceen
ofte altemale die stat
soude versinken omme dat
ter selver tijt so gesciede
dat een man vor alle die liede
indie lucht wart upgedragen
daer si in bedingen laghen
ende was hem geseit daer boven
dat si gode souden loven
met processien ende dit singen
ende niet el daer mede mingen
sanctus deus sanctus fortis sanctus et
immortalis miserere nobis
dit daden si ende met gere dinc
ghene erdbeve al verginc
int jaer ons heren xl ende sesse
ende cccc seghet die lesse
dat was int xviiiste jaer
dat dese twe kindere openbaer
berechten dat roemsce rike
beede te gader mogendelike
so wart te rade vortegrijn
die coninc entie vriende sijn
want hi die twee gebroedere ontsach
daer sijn leven ane lach
aurelius ambrosius ende uter mede
dat si met haerre mogenthede
hem des lands souden verdriven
ofte vaen oft ontliven
want hi tonrecht was here
ende si gewassen waren sere
dat hi ene borch soude maken
so vast datmense met genen saken
nemmermeer en soude gewinnen
daer wildi hem onthouden binnen
wercmanne ende metsen dedi halen
dien hi wel wilde betalen
bi wincheestre coes hi ene stede
aldaer hi fonderen dede
eenen staerken dicken toren
maer dat was pine verloren
want wanneer dat iet quam boven
verroerde derde ende dan stoven
morter werc ende al die steene
ende dat gewercsel al gemeene
dits dicke omme niet geproevet
om dese dinc die coninc droevet
ende ontboot waersagers saen
ende hiet dat si souden verstaen
waer bi sulke dinc gescieden
ende sijt hem dan souden bedieden
vele sochten si harentare
bi wat saken tghene ware
doe droughen si over een te samen
dat si vorden coninc quamen
ende si seiden hem allegader
dat hi een kint sonder vader
souken dade ende name sijn bloet
het ware te sinen torre goet
want leidement int fondement
inden mortre ende int chyment
nemmermeer soude na dien tiden
geent werc vallen no tegliden
hier omme was al ommetrent
verre ende wide ghesent
om te vindene sulc een kint
so lange datmen merline vint
want dat volc seide algader
dat dat kint ware sonder vader
vorden coninc was hi brocht
met siere moeder ende besocht
an hare wie sijn vader ware
ende soe seide al openbare
dat hare die vrucht quam ane
van enen geest in mans gedane
ende soe en wiste wie hi was
menegen sere wonderde das
merlijn seide vor menechs ogen
dat die ghene hadden geloghen
die dat seiden dat sijn bloet
toten mortre ware goet
het ware seiti al ander sake
dat dat werc al tsticken brake
dan die waersagers conden geweten
ende dies wildi hem vermeten
dat hijt vor des coninx ogen
openbare wilde togen
ende hi seide al openbare
dat onder dien torre ware
een water ende daer onder mede
twee draken elc in sine stede
ende alsi ghevoelden dien last
al te swaer ende al te vast
so keerden si hem up hare ziden
ende lieten twerc algader gliden
oec so seidi mede dit
dat deen root was ende dander wit
tgheent was besocht ende waer vonden
ende brocht uut ten selven stonden
die draken entie waren gedaen
alse merlijn dede verstaen
die draken vochten enen camp groot
deen beet den anderen doot
doe sprac merlijn ten lieden
wat die twee draken bedieden
die sassen entie bertoene
die witte drake in allen doene
die sassen ende dandere viande
die bertoene vanden lande
ende voerseide openbare
dat cortelike te gesciene ware
dat aurelius ambrosius soude
vortegrine comen te houde
ende hem winnen soude met brande
ende vort varen inden lande
engistus winnen ende vaen
ende hem doen thovet afslaen
ende besitten gheweldelike
van bertaengen tconincrike
ende uter naer sine doot
coninc bliven ende here groot
ende met venine enden sijn leven
voert seidi alsemen vint bescreven
vanden coninc arture den vrijen
dien hi in siere prophetien
den ever heet van cornewaelgen
dat hi soude sonder faelgen
der heileger kerken staen in staden
die hi vinden soude verladen
entie weste eylanden begaen
ende hem maken onderdaen
ende besitten met mogentheden
in tlant van gallen vele steden
ende hi oec den roemschen here
ontsienlike soude sijn indie were
maer sijn ende ende sine doot
soude sijn in twifele groot
hi voerseide ende ondervant
datte sassen souden winnen tlant
daer dingelsche af sijn geboren
oec so seidi dat te voren
dat die ingelsche noch na desen
kerstijn lieden souden wesen
ende dat die werdicheit van lonnen
hem also noch soude ontronnen
die de stat hadde tharen doene
doe soe was onder die bertoene
ende datse noch alsonder waen
cantelberghe soude ontfaen
dats gesciet want dbisscopdoem
dies die van lonnen hadden roem
leghet te cantelbergen huden
oec propheteerdi dat den luden
dat sente samsoen van everwijc
ende vii bisscoppe dies gelijc
in aermoriken souden varen
dat nu bartaengen heet te waren
dor die noot van overlaste
oec vorseidi die felle gaste
die normanne van haren dingen
dat si bertaengen souden dwingen
dat nu inglant heet bi namen
ende menech groot wonder te samen
dat men verstaen niet wel en mach
voer dat coemt anden dach
dat die dinc also gesciet
ende dit en es te wonderne niet
dat god een deel van sinen rade
openbaert onder die quade
ende ontecket vele plaghen
dat dedi in moyses daghen
biden prophete balaam
al was dat hi gods raet vernam
hi was selve een quaet man
een heidijn een onwerdich tyran
desghelike ende naer desen
so maget van merline wesen
ten naesten jare na dese dinc
so waest dat genseric vinc
der wandelen coninc scalckelike
kartago hoeftstat van affrike
ende affrike naer altemale
waest up berghe of in dale
daer borgen ofte vesten waren
danen verdreef hi sonder sparen
die romeine ende verslouch
so dat hi al sijn gevouch
dede over die roemsche gewelt
ende hi affrike vort behelt
hi entie sine die na hem quamen
lange wile alle te samen
dese genseric hadde doget ghene
over hem grote nochte clene
allen lieden was hi swaer
sonder den wandelen vorwaer
ende so si edelre waren van maghen
oft heilegher horde hijs gewagen
so hi emmer hem was felre
noch tesere werelt nochte elre
en dochti te ghenen dinghen
die papen die de sine vinghen
ende den bisscop van caerthago
stac hi al uut ende maecte onvro
cloestre husen ende kerken
nam hi altemale den clerken
ende gafse den arrianen
die den onsen daden vele banen
of hi gafse vort den sinen
den onreinen vulen zwinen
ten naesten jare gheviel hier na
dat oec int minder azia
tote ephesus indie stede
god groot wonder gescien dede
want vii gebroedere waren vonden
die wilen in ouden stonden
vanden keyser decius waren gevaen
ende hem was grote maertelie gedaen
omme tanebedene die afgode
maer dat daden si so node
dat si in eene hagedochte
ontfloen daer si sliepen sochte
viii jaer min dan twee hondert
dies der menscelicheden wondert
hare ystorie willic ontbinden
ende hoese god daer dede vinden
malcus ende maximiaen
seraphion ende marciniaen
constantijn denijs johan
dus hieten dese vii man
in keysers theodosius tiden
begonsten quade liede striden
jegen tgelove vander kerken
ende seiden selke grote clerken
dat onse mensceit clene no groet
niet en verrese na de doot
noch selves inden joncsten daghe
dies dreef jammer ende claghe
theodosius die keyser goet
eene hare dat hi anedoet
ende sat ende bat onsen here
alle daghen met tranen sere
onse here hevet dat versien
ende wildene troosten mettien
ende hope ende tekijn gheven
dat wi verrisen sullen ende leven
ende hevet sinen scat ondaen
ende dede die vii broeders upstaen
een portre was in ephesen
ende sijn wille quam in desen
dat hi stallage maken wille
inden berch aldaer stille
ghene vii broeders laghen
ende sine beesten daer in jagen
metseners souden dat slechten
ende naer haren wille berechten
ende vonden een bestopt gat
ende vaste steenen in dat
so dat die dach inwaert sceen
doe wart onwake der broeder een
ende elc hevet anderen gegroet
hem dochte in haren moet
dat si enen nacht ende nemmere
gheslapen hadden wel ende sere
ende hem gedochte sonder saghe
sferdriets vanden anderen daghe
ende hebben malcuse gevraget
of men daer buten haers gewaget
hi sprac ic seit u ghistren spade
men souct ons met ghemenen rade
dat wi die afgode anebeden
dats skeysers raet god moets ons vreden
doe antworde maximiaen
dat weet god hen wert niet gedaen
elc trooste anderen ghereet
mettien men ghinder malcuse heet
dat hi gha indie port
ende cope broot ende bringet vort
ende brincs meer dan hi gistren dede
ende verneme in die stede
wat gebode die keyser uutgaf
ende bringe die waerheit daer af
malcus hevet v sc genomen
ende es uten hole comen
alse hi die steene sach vor tgat
sere began hem wonderen dat
maer anders lach in sijn gedochte
te min hire omme rochte
ter porten quam hi ter vaert
mettien sach hi upwaert
ende saghere boven een cruce staen
ter andere porten es hi gegaen
ende hevet dat selve daer versien
noch wonderdem meer van dien
te wat porten so hi ghinc
hi sach emmer die selve dinc
ende daertoe al verkeert die stede
doe ginc hi hem seinen mede
ende ginc ter eerster porten na desen
want hi waent in drome wesen
hi getroestem int ende
ende ginc inwaert met genende
ende dectem so hi best mochte
ende quam daermen broot vercochte
ende horde spreken van onsen here
doe wart hi in wonderne mere
ende seide wanen mach dit comen
ghistren en dorste hier niemen nomen
jhesus cristus noch marien
nu dinken sijs mi alle lijen
dits ephesus niet sonder waen
die stat dinct mi al anders staen
nochtanne en wetic niet mede
wanen hier quame een ander stede
doe vragedi hoe heet dese port
ephesus hevetmen hem geantwort
doe peinsdi ic bem in dole
ende keerde weder te sinen hole
doch es hi teenen backere comen
ende hevet sijn ghelt genomen
ende hevet geboden omme broot
den lieden hads wonder groet
ende over een seiden si dat
dese heeft vonden eenen scat
dits ghelt van overouden tiden
malcus dar qualike ontbiden
hi sietse runen ende es in waen
dat sine emmer willen vaen
enten keyser leden met gewelt
hi bat dat si broot ende ghelt
behouden ende latene gaen
maer si gegrepene harde saen
ende seiden wanen bestu
want du heves vonden nu
der oudere keyseren scat
wijs ons oec mede dat
wij willen sijn dine ghesellen
entie dinc niemene vertellen
oft anders werdet openbare
malcus en weet wat seggen van vare
doe si dat seiden waerre vele
ende worpen hem een strop om de kele
ende leedene mids indie stede
die mare liep ute mede
dat daer een jongelinc ware vonden
die ouden scat wiste tien stonden
alse tfolc omme hem was gestaen
haddi gherne onscout gedaen
dat hi der dinc onsculdich ware
up tfolc sach hi harentare
want hi waender hebben maghe
up aventure of hire enegen sage
maer niemen en kenden uptien dach
no hi niemen dien hi sach
rechts alst ware een sinloes man
sach hi gheenen lieden an
dese mare hevet verhort
die daer bisscop was inde port
een heilech man ende hiet marijn
entie bailliu heet den knapen sijn
dat si den jongelinc metten gelde
bringen met hoveschen gewelde
alsemenne leedde ter kerken waert
weendi alse een man vervaert
ende peinsde ten keysere moetic nu
die bisscop entie bailliu
sagen tgelt ende vrageden dat
wanen hem quame sulken scat
dander seide hine hads niet vonden
maer uut siere borsen tien stonden
so haddi gheent ghelt genomen
hine weet waer in hi es comen
men vragede wanen hi geboren ware
hi seide ic weet openbare
dat ic henen bem geboren
es dit ephesus alst was te voren
antipater sprac die baelliu
sech ons dine maghe nu
hets recht dat conde van di coemt
alse hi sine maghe noemt
sone es niemene diese kent
maer si seiden al ommetrent
dese veinset hem omme dat hi
eenechsins ontga daer bi
die bailliu hevet geantwort
waertoe doghen dine wort
dese slach es over waer
ouder dan cc jaer
ende es van skeysers decius slage
hens geen gelt dat nu bi daghe
indie werelt es ghemeene
noch en gelijct groot no clene
ende dine maghe sijn lange bleven
hoe mochtstu so jonc sijn ende nu leven
waenstu in aldusdaen lieghen
alle die vander stat bedriegen
hier omme dinct mi redene bet
datmen di pine na die wet
onthier ende du ons seges waer
malcus bat genaden daer
ende seide dor gode berecht mi doch
eene dinc die ic vraghe noch
ende dan salic u maken in inne
al dat leit in minen zinne
decius die in dese stat
keyser ende here sat
segt mi waermen dien man vint
die bisscop seide lieve kint
in al die werelt ic en weet
nu die decius heet
hets waer wilen alsemen nu siet
was een die decius hiet
malcus seide dit doet mi doven
dat mi niemen en wille geloven
maer volget mi ic sal u togen
mine gesellen vor u ogen
inden berch celioen
ghelovet hem wildijs mi niet doen
dor hem vloen si wetic wel
want hi den kerstinen was so fel
es dit ephesus so saghic dat
dat hi hier ghistren quam indie stat
doe sprac die bisscop ten bailliu
hets een wonder seggic u
dat ons god voer onsen ogen
in desen jongelinc wille toghen
nu sijn si met groten scaren
metten jongelinc ghevaren
die bailliu entie bisscop marijn
daer dandere vi gesellen sijn
ten berghe celyoen aldus
voer alle dandre ginc malcus
ten sinen indie haghedochte
die bisscop na alse hi mochte
ende vant onder die steene
daer die inganc al gemeene
vanden hole bestoppet was
ghezeghelt daer hi ane las
lettren die selverijn waren
ende ghinc den volke openbaren
bi wat redene mense bewrochte
indie donkere haghedochte
des den volke wonderde sere
ende loveden gode onsen here
si gingen allegader besien
gheene lieden aldaer mettien
si waren geblijet alse bloet
of gelijc alse die rose doet
doe vielen die liede up hare knien
ende loveden gode sere mettien
die bisscop entie bailliu mede
senden voervoets indie stede
ten keyser theodosius
ende screven coemt in ephesus
ende siet dwonder an met ogen
dat ons god wille vertoghen
hijs vander erden upgestaen
ende hevet den zac afgedaen
daer hi met rouwen in sat
gode lovedi omme dat
ende voer van constantenoble daer
dat volc volgedem mede naer
ende hi es ten hole comen
daer hi inne hevet vernomen
dat die heilege lieden laghen
ende teersten dat si den keyser sagen
wart hem danscijn also clare
alse oft eene zonne ware
ende alse die keyser sach die heren
viel hi ter erden hem teeren
ende dancte gode ende cussedse mede
ende weende up elken daer ter stede
ende seide ic zie u sonder zaghe
alse oft ic lazaruse saghe
dien god hiet vander doot upstaen
doe seide maximiaen
keyser nu gheloof dies mi
dat ons god hevet omme di
hier verwecket vander doot
omme die verrisenesse groot
omme dat man ende wive
gheloven dat van dode te live
god verrisen sal gheven
want alse waerlike alse wi leven
ende sijn verwect in diere gebare
alse oft van dode te live ware
ende ghelijc rechts alsemen seghet
dat die ghene te slapene pleghet
ende no goet no quaet en heeft
nochtan roert ende leeft
also waerwi daer wi laghen
ende sliepen levende ende niet en sagen
ende alse hi dit hadde gheseit
ende vele meer dan hier ane leit
leiden si thovet neder alle vii
ende scieden van desen levene
ende gaven gode metter doot
den gheest up alse hi geboot
die keyser es up hem gevallen
ende weende sere up hem allen
ende hiet maken cassen van goude
daermense in leggen soude
snachts daer die keyser lach
quamen si vor hem daer hijt sach
ende seiden hore harewaert du
also alse wi tote nu
uptie erde laghen ende verresen
also sullen wi vortmee wesen
onthier ende god sal wisen
dat wi van der doot verrisen
doe hiet die keyser die stede
met verghouden steenen mede
al verheffen ende versieren
scone in alre manieren
ende alle bisscoppen die des lijeden
ende seiden ende castijeden
dat verrisenesse soude wesen
hiet hi eeren vort na desen
int selve jaer dat dit gesciede
quam gevaren ende sine liede
aurelius ambrosius
merlijn hadt vorseit aldus
uten lande van armorike
dat nu bertaengen heet ghemeenelike
in grote bertaengen up vortegrine
ende wan hem af die borch sine
ende heeftene daer up verbrant
an hem so viel al dat lant
ende voer van steden te steden
ende liet die sassen nieweren in vreden
ende jagedse ende slouch
niemen en was dien hi verdrouch
so dat engistus entie sine
daer af comen was al die pine
die sassen te samene trect
alse die hem te verwerne mect
daer was een wijch van hogen doene
doch verwonnen die bertoene
ende engistus wart gevaen
die coninc hiet hem thovet afslaen
entie sassen die waren beseten
indie steden alsi weten
dat haer here doot es bleven
hebben si hem upghegheven
ende baden omme genaden
so dat die coninc wart beraden
dat hi dat heidine diet
te genaden comen liet
ende lietem besitten tlant
tusscen der ombren ende scollant
ende maecte mettem pays ende vrede
up dat si die getrouwechede
die si swoeren in waerre saken
up hem nemmermeer en braken
vort so voer hi hier na aldus
coninc aurelius ambrosius
ende maecte weder cloester kerken
die hi scone dede weder werken
die engistus met gewelt
entie sassen hadden gevelt
alse die quaet heidijn waren
ende haetten alle kerstine scaren
die lieden die waren ghevloen
some omme hare mesdoen
some oec des lants verdreven
van engistus ende sinen neven
die riep hi weder te hande
ende vergaf hem scade ende scande
die sinen vorderen was gedaen
wette die waren tegaen
achter lande ende indie steden
setti weder ende dede bevreden
in bertaengen vast ende wel
der kerken dienst die sere tevel
om dat die sassen waren ondaen
ende biden quaden pelagiaen
die ongelove brochte int lant
die verhief hi weder te hant
ende sette bisscoppen indie steden
daer tlant doe was in vreden
ende daerse te voren hadden gewesen
daer naer maecti naer desen
een edel kerchof ende een diere
van sere sonderlinger maniere
van groten steenen die hi daer brochte
van yrlant die hi daer sochte
bi merlijns rade die som noch staen
ende som van ouden sijn tegaen
ende heet die dans vanden gyganten
daer liggen ridderen metten serianten
die valscelike waren verraden
doe si waenden met goeden staden
paerlementen jegen die sassen
die haer ondanx moesten wassen
ten selven jare dat vortegrijn
verbrant wart entie gesellen sijn
so staerf die coninc clodien
die dachterste was gesien
vanden vranken die openbare
hem visierde met langen hare
ende sijn sone merovinc
die was die de crone ontfinc
die was vromech ende stout
ende besat met ghewout
tlant dattem sijn vader liet
bi hem en bleefs verloren niet
so vromech was hi sonderlinge
dat sijn geslachte meruvinge
na hem hieten menech jaer
dese regneerde over waer
x jaer over die vrancsche heren
ende staerf met groter eren
over ii jaer daer na alswijt horen
so wart sente remij geboren
die bisscop sidert te riemen was
ende verboetscepede alsict las
een heilech man die teere stat
up eenen berch in eene cluse sat
die sine ogen hadde verloren
ende alse dat kint wart geboren
van siere moeder die hiet elline
so nette die moenc die ogen sine
met haren melke ende hi genas
dat eene scone miracle was
int xxiiiste jaer dat te samen
inden keyserike quamen
theodosius ende valentiniaen
wart die kerke sere ondaen
vanden wandelen in affrike
biden coninc genserike
want si verbranden die bouke
si maecten hemden ende brouke
vanden cleeden vanden outaren
ende vanden causulen te waren
ende van anderen dieren cleeden
daden si hem abijt gereeden
so dat die bisscop valeriaen
die out doe was sonder waen
lxxx jaer want hi ontseide
den wandelen dor hare dorperheide
der heileger kerken sacrament
swaerlike wart hi daer gescent
want die coninc dedene sluten
naect ute allen husen buten
dattene niemene inliete mede
no in huse no in stede
ende moeste dus met groter vrucht
sterven onder die blote lucht
ten naesten jare wi vindent dus
staerf die keyser theodosius
in sijn xxiiiiste jaer
dat hi trike wet vorwaer
sinen neve valentiniane
mede gaf te deelne ane
in sinen tiden alse prosper seget
daer vele wijsheden in leghet
in sijns riken xvste jaer
was gemaect ende versament claer
een bouc van keyserliker wet
daer die dinghe in waren geset
elc naer sijn recht in sine stede
tallen rechte ter wettelichede
entie bouc die heet code
noch en leertmenne niet node
want noit en was vray legiste
die van desen niet en wiste
na des jongen theodosius doot
so wart keyser ende here groet
een ander die hiet martiaen
hi ende valentiniaen
regneerden te samen v jaer
trike ontfingen si voerwaer
te samene int jaer ons heren
alse ons die ystorien leren
cccc l ende twee
maer martiaen waest een jaer mee
keyser dan sijn geselle was
hier na makic u vroet das
int eerste jaer dat si te samen
den last vanden rike namen
bider bede vanden paues leoene
ende bi martiaens toedoene
so was eene consilie scone
versament tote calcedone
omder heilegher kerken noot
want dat herisie groot
ghesayt wart in kerstijnhede
daer was vermeesaemt up de stede
enticies entie entiane
die wilden alle doen te verstane
dat die gods sone na de godlichede
ende naer sine menscheit mede
al van eere naturen ware
dat was ontproevet daer openbare
want die godheit nie en began
entie mensceit hevet begin an
nestorius wart verdoemt mede
die tote ephesus indie stede
verwaten was hier te voren
ende alle dies hem wilden horen
die consilie lijede das
dat van marien geboren was
die maghet es ende kint gewan
warachtech god warachtech man
ende es in personen een
ghedeelt in naturen tween
daer was mede gegeven uut
dat wi des lijen overluut
dat maria met groter eeren
cristus moeder es gods ons heren
omme nestorius gebode
dat seide dat maria niet gode
maer enen mensce alleen vortbrochte
die sterven bi naturen mochte
men leset mede dat gesciede
int consilie daer vordie liede
te calcedone daermen street
om tkerstijn gelove gereet
vorden paues leo diere was
ende daertoe mede alsict las
visupc bisscoppe ende xxx te waren
dongelovege met haren scaren
hadden vele meesters daer
entie desputeringe was zwaer
die tgelove hadden lief
si seiden wi scriven in enen brief
onse gelove ende ghi dat uwe
in eenen andren brieve nuwe
ende hier leget gods vercorne amie
die edele maget sente eufemie
wi leggen onse brieve up hare
vorden keyser openbare
ende elc bidde na sijn geloven
onsen here van hier boven
dat hi vertoge openbare
welc ghelove dat si tware
ende laet ons tgraf sluten toe
dandere seiden dat si men doe
men dede dit sonder valsch gelaghe
donse vasten vii daghe
ende baden gode ende quamen
metten keyser alle te samen
ten grave sente eufemien
beede te gader die paertijen
ende hebben tgraf daer ondaen
ende vonden ghenen doden saen
die den brief der heileger kerken
oechsiende leeken ende clerken
ondede in hare rechtre hant
enten anderen brief men vant
liggende onder hare voete
dorperlike ende sere onsoete
in dese consilie was gheset
bider heilegher kerken wet
dat men maecte in gere stede
no cloester no monster mede
dan biden bisscop vander stat
onder wien dat laghe dat
dat consilie verboot die dinghe
datmen te moenke niet ontfinge
die eighijn ware tenegen hove
sonder bi sijns heren orlove
daer was verboden oec den clerken
te hebbene te samen ii kerken
oec ghesciede int selve jaer
ter werelt menech tempeest swaer
want bina elx dages beefde daerde
ghelijc of soe hare vervaerde
inden hemel togede god
tekene die niet en dochten spot
want savonds was emmer nort oest
die hemel root dat was wantroest
want int rode te meneger stede
ghinghen witte stripen mede
ghemaect alse oft speren waren
die mane sachmen oec vervaren
entie comete die felle sterre
sachmen openbare verre
die men niet en mach ghesien
daer en moet wonder na ghescien
ende menech ander tekijn een
sachmen dat groot wonder sceen
ten naesten jare quam metten hunen
ettel ende wilde stunen
jeghen dat edel roemsche rike
hi quam gevaren mogendelike
ute pannonien met sinen roten
die coninc vanden oester goten
walamaris die quamer mede
met harde groter mogenthede
entie coninc alarijc
van gepyden dies gelijc
ende andere menege wilde scare
vanden nortvolke dat trac hare
ende quamen over rijn ghevallen
omme te destruweerne gallen
ende daer na ghemeenlike
altemale troemsche rike
sijn volc daer hi met quam getrect
al met ysere wel verdect
was alsict geweten can
wel vijfhondert dusent man
so ongetelt was sine macht
dat torre mure veste no gracht
voer hem niet en mochte gestaen
hen moeste al ter neder gaen
die gramscap van onsen here
die was verbolghen also sere
up dat staerke lant van gallen
dat alle die steden moesten vallen
ter erden neder alle ghemeene
sonder eene menechte cleene
die god selve bescermen dede
doer siere heilegher lieden bede
te mets quam hi vordie stat
die haddi saen gemaket mat
ende hevet die lieden som versleghen
som gevaen som woch gedreghen
metten bisscop vander stede
maer god sine miracle dede
want hem allen haer ogen vergingen
die den bisscop entie sine vinghen
die hunen worden dies geware
ende warens alle in groten vare
ende lieten den bisscop gaen
ende al sijn volc dat was gevaen
ende lietense weder met goeden vreden
keren te mets inder stede
dese zonde ende desen toren
haddem langhe vorseit te voren
sente servaes dien van gallen
dattem sere soude mesfallen
omme hare weelde ende haer overdaet
want haer leven dat was quaet
ende lettel soude bliven port
in gallen soene soude sijn testort
maer mets soude bina best genesen
dat soude sonderlinge wesen
om theilechdoem van sente steven
dat indie stat daer ware verheven
oec lesen wi van sente servase
dat hi voer te tricht up de mase
ende liet tongren sine stat
daer hi lange bisscop in sat
ende seit hem wel te voren
datse die heidine souden storen
tricht ne waer dat hi daer leghet
also alse sine vite seghet
cortelike verstaet dat wel
so swaer was ettel ende so fel
ende so vresam was sijn here
daer en dochte jeghen gene were
tongren was in dien stonden
also alse ons die boeke orconden
die vastste stede diemen wiste do
sonder rome ende carthago
die sonderlincste vele te voren
die mure van vastheit vercoren
alse noch elc mensce wel seghet
die siet hoe die veste leghet
al gheheel neder ghevelt
dat dede ettel met sire gewelt
also trac hi ten mure waert
ghelijc alse een storm henen vaert
die dat coren slaet ter neder
also voer hi vort ende weder
ende waerp algader onder voet
wat so was in sijn gemoet
oudenborch was in dien daghen
alse ons die ystorien gewagen
in vlaendren ene vaste stede
die velden si ende slichten mede
ende voert danen al omme ende omme
nu zuut nu west nu straten cromme
noch en liet al sonder waen
nieweren eene veste staen
therenborch heefti ghevelt
ende oec atrecht met gewelt
ende alle die steden hare ende geins
tusscen daer ende orlieins
so dat van rome etius
die was der stat patricius
hevet vernomen dese mare
ende quam metter roemscer scare
die coninc vanden wester goten
quam mettem met sinen roten
ende was die coninc diederijc
daer quam mede dies gelijc
vanden vranken coninc meruvinc
ende mettem menech jongelinc
stout vromech also wel
enten hunen sere fel
want si scade ende grote scande
hadden gedaen in sinen lande
up dat velt van tsalons quamen
dese grote heren alle te samen
daer vernam coninc ettel saen
dat menne met wighe wilde bestaen
ende sach wel dat daer ter uren
algader stont in aventuren
sijn raetsel dat hi souken dede
hoet daer vergaen soude ter stede
ende wart wel seker dies
dat groot soude sijn dat verlies
ende dat die vander ander zide
souden verliesen inden stride
sekerlike eenen hoeftman
nu lach sine hope daer an
naer sijn lot ende naer sijn lesen
dat dat etius soude wesen
ende en wilde te ghenen tiden
niet ontwiken hine wilde striden
nochtan was hi in groten vare
want hi so meneghe grote scare
jeghen hem daer sach ghereet
die gheene die hi hadde leet
dien gaf hi den vorwijch voren
lievere waren si hem verloren
dan sine getrouwe man
daer sijn troest meest lach an
men begonste den wijch stranc
des morgens metter zonnen upganc
an drien steden wart bestaen
ettel vanden hunen saen
die romeine up deene zide
quamen die wijs waren van stride
die den aren van rome brochten
daer si stoutelike onder vochten
up dander zide die wester goten
quamen met dorsterken roten
uptie hunen swaer verheven
alse diese slands hadden verdreven
ter derder zide quamen die vranken
alse die hem gerne souden danken
dat si dat vrancsche conincrike
verherijet hadden so swaerlike
daer wart gevochten in elke zide
so bitterlike in ghenen stride
dat men niet en can gheleren
dat sidert der passien ons heren
oint in gallen daer te voren
so menech mensche bleef verloren
want die hunen dat wel saghen
datse die vlucht niet conde ontdragen
ende wilden vercopen dat si brochten
romeine vranken goten vochten
alse die gherne wilden verjagen
die liede die de werelt plaghen
die nacht die benam den strijt
so fier so groot was daer de nijt
up dien velde bleven nochtan
doot liggende cm man
ende lxxxm oec mede
oec bleef daer doot uptie wijchstede
coninc diederic vanden wester goten
die was beweent van sinen roten
nochtan behilden met gewelt
die romeine entie vranken tfelt
ende dreven die hunen met onminnen
weder te haren lijtsen binnen
ettel die vernam die mare
wie doot in dander zide ware
ende vernam ende sach wel
dat dmeeste verlies up hem vel
altemale die karrine
die karren entie waghene sine
doet hi setten teenen ringe
waers te doene dat hire in ginghe
ten naesten dage met sinen besten
ghelijc het ware in eere vesten
oec was hi also beraden
waert so dat sonder ghenaden
daventure ten naesten daghe
up hem gave die sware plaghe
ende hi saghe dat hi ne mochte
hem niet verweren hoe so hi vochte
sone wildi niet gedoghen
dat hi saghe met sinen oghen
dat sine vianden mettem speelden
in haerre feesten in haerre weelden
maer hi wildem selven wreken
ende wilde sijn karrijn ontsteken
ende hem verbernen entie sine
altemale metten karrine
so dat hem niet worde te goede
no roof no zeghe no overmoede
sonder dat si saghen albloot
hare vianden vor hem doot
ten naesten dage alst verdagede
ende men sere reet ende jagede
om te siene wiere was doot
of wiere uten wighe ontscoot
vonden die wester goten doot
diederic haren here groot
dies si dreven groot mesbaer
ende leident den hunen so naer
hadden hem die vranken ente romeine
also vrienden geweest gemeine
alsten orloghe hadde bestaen
si hadden gewroken sonder waen
haren here want daer ware bleven
ettel met al sinen neven
maer etius van rome sach
die hunen tonder up dien dach
ende ontsach hem der wester goten
waren si met haren roten
des orloghes te boven bleven
si hadden dien van rome gegeven
so vele te doghene alsem dochte
dats trike genesen niet en mochte
ende dede eenen dullen raet
ende eene ongeraecte daet
hi sprac ten goten enten vranken
ende began hem sere danken
dat si also vromelike
gheholpen hadden den roemscen rike
oec sprac hi ten wester goten
al ware haer coninc doot gescoten
dat si hem wiselike helden
den hunen ware so swaer een telden
nu geleert int lant van gallen
hen soudem nemmermeer gevallen
dat si tlant weder souden soeken
tursimonde heet hijs roeken
die sinen vader daer verloos
in dien wighe dien roekeloes
die wester goten hadden verloren
dat si daer raets wilden horen
ende si te lande wilden keren
dattem ghene vremde heren
tlant van toulouse afwinnen
ende spaengen besitten binnen
want die wester goten besaten dat
lant borch bosch ende stat
selve metten roemscen scaren
es etius heenen gevaren
ende metten vranken meruvinc
voer woch besetten sine dinc
tursimont metten sinen algader
voer thuus met sinen doden vader
dus wart ettel daer vertroost
daer toe uut swaerre anxt verloest
ettel es blide ende vro
dattem comen es also
dattene die vianden begeven
daer hi laten waende tleven
ende sette met haesten sine vaert
weder te pannonien waert
dat nu es tlant van ongerien
ende vervulde sine paertijen
van die hem versleghen waren
ende quam met sinen scaren
weder te gallen waert getrect
alse die hem te wrekene meet
dattem te scaden was gesciet
wiene werde en vant hi niet
maer wat so staende bleven was
ter eerster coemst sijt seker das
dat hevet hi met sire gewelt
ghedestruweert ende gevelt
te riemen togedi openbare
die viant dat hi leetsman ware
vanden hunen want menne sach
binnen der port alst was dach
te troys sijn die hunen comen
want si die stat wilden verdomen
alse hi andere hadde gedaen
jegen hem quam ter porten saen
sente lupus die bisscop sat
te troys in die goede stat
ende vragede ettele wat hi sochte
twi hi uptie lande vochte
wie hi ware dat hijt sprake
ic bem sprac hi die gods wrake
ettel coninc vanden hunen
die bisscop sprac ens geen stunen
niet jegen die gods roede
ic hebbe die scaep gods sonder hoede
dicken alse een wulf gescuert
wat so wi hebben verbuert
com ende wreect in allen dinghen
alse verre alst god wille gehingen
willecome sprac hi nu bi tide
mettien ondedi die porte wide
ende hiet dat men sonder stunen
in liete comen al die hunen
hier togede god in sine stede
sine grote ontfaermechede
die hi uptie ghene hevet
die hem met trouwen sculdich gevet
want die hunen quamen in
alse die wilden meer no min
dan ontdeeren ende ontliven
dies an gode wilden bliven
ende god verdonkerde so haer sien
datter niemen en was van dien
diere man sach wijf of kint
aldus waren si ziende blint
ende leden dor die port
sonder roof te doene of mort
dus bleef troys staende in dit soccours
dor sente martijns eere van tours
ende vanden hunen sonder messcien
orlieins verbat sente angien
alse hier inden bouc te voren
ghescreven es ende ghi moget horen
ene stede es in gallen
daer die hunen voren gevallen
waren met overgroter cracht
ende souden mure ende gracht
hebben ghewonnen vander stede
sonder dat met haerre bede
die goede lieden dat benamen
vasacencis heet soe bi namen
in latijn in can die wort
in dietsch niet gebringen vort
ende alse die hunen danen reden
die bisscop daer vander steden
seide messe ende dancte sere
gode onsen lieven here
die so mildelike die sine
verloost hadde uter pine
tien tiden plagen omme te gane
die ongeloveghe arriane
die jegen die drievoudichede
seggen haere dorperhede
ende seggen minder algader
den sone sijn dan den vader
entie heilege geest noch minder si
dan vader ende sone daer bi
god die daer ter rechter schole
bringhen wilde die waren in dole
togede daer al openbare
dat god in drien personen ware
even gheweldich alle drie
een ende es noch ende was ie
want daer die bisscop messe zanc
ende hi gode seide danc
dat die hunen waren verscroven
sach hi an den verwelve boven
vanden chore boven den outare
hanghen drie dropelen clare
claer alse een kerstael ghemeene
even groot ende even cleene
die te samen neder dropen
ende versaemden hem ende hopen
alle drie te samene in een
ende worden te ghader daer een steen
men hief up die ghimme claer
ende in een ghuldijn cruce daer
settemense doe vielen ghemeene
uut dien cruce dandere steene
ende alsoe bi haer selven was
meneghen zieken soe ghenas
den goeden was soe scone ende claer
den quaden eynselijc ende zwaer
hier bi mochtmen verstaen
dat drie persoenen sonder waen
even groot hebben ghebot
ende dat die drie sijn een god
ende alse wi lieden onwerdich vinden
wine sullen hem niet te verre onbinden
der godlicheden sacrament
die van herten sijn onbekent
int derde jaer dat martiaen
dat keyserrike hadde ontfaen
so hevet hem ettel vermannet
ende hevet utegebannet
van pannonien sine macht
alse die te stervene acht
of rome te winnene altemale
ende trike lantscap van ytale
ende hevet gewonnen met gewelt
aquileren ende ghevelt
die mogentheit van meilane
pavie ende oec daer ane
al dat stont in sijn gemoet
leo die heilech was ende goet
paues van rome quam hem jegen
niet alse nu die pauesen plegen
no met scilde no met spere
noch oec met gescaerden here
maer met bedingen bewaert
mettem waren an die vaert
der uutvercorne inghelen scare
ende dies wart men wel geware
want ettel lach ende sijn gediet
upt water dat padus hiet
ende lopet duer pavie
daer quam met cleenre compangie
die paues leo ende bat
voer rome sine goede stat
dat hi haers genadich ware
ettel antwordde openbare
hine wilde niet dor sine bede
rome alleene sparen de stede
maer hi wilde altemale
dor sinen wille rumen ytale
niet en bat die paues dat
hine gaf hem al dat hi bat
of meer dan hi gebidden mochte
ende alse sijn raet an hem besochte
twi hi so ghewillike dede
des paues wille ende sine bede
neen seiti ic en deets min no mere
dor sinen wille no dor sine ere
maer een oude hadde mi vervaert
die bi hem stont ende hilt een swaert
met eenen onsienliken anscine
ende dregede mi te doene pine
ja te ghevene die doot
ontseidic hem clene of groot
int jaer ons heren l ende sesse
ende cccc quam gedinckenesse
in des conincs ettels moet
dat sijn volc storte haer bloet
neven tsalons inden velde
ende hem scade met ghewelde
die wester goten vele daden
al lieten si daer thaerre scaden
haren coninc diederike
ende quam met here mogendelike
up tursimonde diederics sone
omme te wrekene dat ghone
ende quam te lande waert
wat so was an sine vaert
veldi al met ghewelt
tursimont gaf hem velt
ende vacht up hem met prighe
stoutelike teenen volcwighe
ende hevet den wijch ghewonnen
so dat hi ontfaren ende ontronnen
weder es te pannonien waert
ende aldaer an ghene vaert
quam hi an enen huwelike
ende daer hi waende blidelike
snachts met siere bruut gaen rusten
waest dat si helseden ende custen
dat was eene corte stont
maer hi quam te bedde gesont
ende es te hant sonder wort
in sijn selves bloet versmort
met eenen evele horic lijen
heet in griexe apoplexien
doe wart coninc na tghone
vanden hunen een sijn sone
des nachts alse ettel versmort was
heeftem god gheopenbaert das
in slape den keyser martiaen
ende togedem daer also saen
dat ettels boghe tebroken ware
ende dat was waer openbare
dus quam die werelt weder in vreden
ter selver tijt gheviel tere steden
daer sente servaes begraven leget
dat es datmen maestrecht seghet
upten dach van siere feeste
sagen mindste ende meeste
dat uten hemel quam een scijn
neder toten grave sijn
dor die kerke groot ende wijt
ende bleef vander vespertijt
toter dagheraet claer
dat sach menech verre ende naer
eens ghesciede also wel
dat tecsel vander kerken vel
over sijn graf lichte van ouden
ende alsijt weder decken souden
sone mochten sijt niet vulbringhen
nochtanne altoes in ghenen dingen
no reghen haghel nochte snee
ne viel up sijn graf nemmermee
oec vant men eens sijn graf mede
met eenen cleede van groter dierhede
verdect utermaten scone
dat waentmen dat quam uten trone
int vijfte jaer dat martiaen
tkeyserike hadde ontfaen
met valentiniaen ghemeene
dede eene mesdaet niet cleene
valentiniaen bi wanrade
hi dede verslaen te siere scade
etiuse daer hi ane mesdede
die patrijs was vander stede
nu haddi eenen palesgrave
hiet maximus die hier ave
groten nijt hadde ende heeft gesproken
an etius vriende ende wart gewroken
sine doot want daer na saen
wart versleghen valentiniaen
ende maximus diet al beriet
omme etiuse te wrekene niet
maer omme die scone keyserinne
daer hi ane leide sine minne
nam dat rike ane met ghewelt
entie keyserinne hi helt
te hem waert waest lief of leet
die vrouwe was van moede heet
ende hevet ghesent in affrike
anden coninc genserike
die der wandelen coninc was
dattem wille ontfaermen das
datse maximus met ghewelt
aldus rovede ende helt
maer eer genseric mochte comen
es maximuse tlijf ghenomen
ende wart ontleet van lede te lede
ende indie tybre geworpen mede
doe croenden ter selver tijt
die romeinen enen hiet avijt
dien die keyser martiaen
teenen geselle hevet ontfaen
maer men noemet niet avite
inder rechter keysere vite
doe si te samen hilden trike
quam ghevaren uut affrike
coninc genseric der wandelen here
ende quetste rome die stat sere
wat dat hire vant nam hi daer
cleene ende groot licht ende zwaer
xiiii daghen daden niet el
die wandele ende haer coninc fel
dan si roveden ende namen
dat binnen rome was te samen
maer die paues leo verbat
brant te stichtene indie stat
tormenteringhe ende mort
dus vele vordeels hadde de port
alst genseric al hadde geroeft
meer ghenomen dan men geloeft
nam hi vele lieden mede
ghevaen uter roemscher stede
ende eudoxia die keyserinne
diene met boden brochte daer inne
ende hare ii dochtere ende voereste dane
onder dandere ghevane
ende voer dor tlant van principaet
daer hi wrochte menech quaet
ende rovede ende brande mede
dorpe port lant ende stede
calabren poelgen hi dorvoer
ende dat lantscap van laboer
ende voerde uut desen lande gevaen
meneghen man alsonder waen
die some waren weder geloest
ende some bleven al ongetroest
het was bisscop te meilane
tien tiden naer onsen wane
een hiet paulijn bi namen
die gaf sijn goet wech al tsamen
om te verlossene die keytive
of om nooddorste van haren live
eene weduwe quam hem an
ende bat daer den goeden man
dat hi hare wilde in staden staen
want haren sone hadde gevaen
der wandelen coninc swagher
ende soe ware van goede so magher
dat soet geleesten niet mochte
dat soene uten prisoene cochte
die bisscop sprac in weet wat geven
ic geve di mijns selves leven
sech dat ic dijn eygijn si
ende losse dinen sone met mi
soe twifelde eerst maer daer naer
verstont soet over waer
mettem voer soe in affrike
ende bat den here nerenstelike
die haren sone hadde ghevaen
dat hire toe wille verstaen
ende hine hare wilde gheven
maer die bede es achterbleven
fierlike ontseidijt hare
doe sprac die vrouwe openbare
so hout u here desen man
ende ghevet mi minen sone dan
alse hi den man so simpel sach
vragedi hem wies hi plach
doe sprac hi in can conste ghene
dan hove te winnene allene
dat bequam den heidinen mettien
ende gaf den sone omme dien
die weduwe voer te lande vro
entie bisscop bleef daer also
ende wan colen ende cruut
dicken quam sijn here daer uut
ende vande te sinen man
ende leide sinen zin daer an
ende paulijn diendem vanden crude
ter tafle daer vor sine lude
eens sprac sijn here in heimelicheden
jeghen hem in eere steden
ende paulijn liet hem dit verstaen
siet wat ghi sult anevaen
ende besettet wiselike
radic wel der wandelen rike
want die coninc sonder waen
die sal sterven harde saen
dit horde die swager ende seide dit wort
sinen here den coninc vort
dattem dit seide sijn hofman
daer vele wijsheden leghet an
die coninc sprac ic wilne sien
here dat mach wel ghescien
van groenen crude dient hi mi
ter taflen here ende di
salic hem vanden crude doen bringhen
dat dune kennes bi desen dinghen
die coninc at met sinen zwagher
ende paulijn quam die coledragher
ende diende van dies hi plach
teerst dattene die coninc sach
seidi tsinen zwagher daer
du heves mi geseit al waer
want te nacht die leet al nu
saghic meneghen bailliu
ten rechte sitten jegen mi
ende daer sat dese selve bi
ende hebben mi ontwijst de roede
die ic hilt met overmoede
maer vraget wie es dese man
want ic gewanen niet en can
dat een ghemeene man mach wesen
van werdicheden gelijc desen
sijn here die vragedem echt
wie hi ware hi sprac dijn knecht
die di te dienne es ghewone
voer der aermer weduwen sone
neen sprac hi sech mi te hant
wat manne du waers in dijn lant
dat willic weten voer waer
paulijn wilts niet ontwiken daer
ende seide dat hi een bisscop was
sijn here wart in vare das
ende seide kies wattu wout
want du sekerlike sout
te dinen lande met groter eren
alst goet recht es wederkeren
paulijn sprac doe mi ene bede
dat alle die van miere stede
die hier int lant sijn ghevaen
met mi vri te lande gaen
men deetse al affrike dore halen
ende vanden goeden man wel betalen
ende scepe oec gespiset
ende te lande met eren gewiset
paulijns wort was vonden waer
onlanghe levede die coninc daer naer
alse u die bouc hier na sal leren
ende paulijn keerde met eren
met groter menechte te lande
die hem alleene in heidine hande
ghevaen ende eighijn gaf van live
omme dontfaerme van enen wive
te desen tiden so ghevel
van sente nyclaeuse also wel
dese miracle in affrike
een heidijn wandel was een rike
die in calabren dat lant
onder ander volc daer vant
van sente nyclaeus een beeldekijn
ende men seidem vor waerheit fijn
van hem daert na was gescreven
hoe heilech hi was in dit leven
ende god naer sine doot
dor hem dede wonder groot
die wandel heeft dbeelde genomen
ende alse hi es te lande comen
want een tolnere was dat
beval hi hem al sinen seat
ende anders ghenen man no wive
ghelijc alse hi ware in live
dieve die verspieden dat
ende namen al sinen scat
ende alse die man dat vernam
wart hi gheenen beelde gram
ende ghinct gheselen ende blouwen
alse den sculdeghen der ontrouwen
ende swoer hi sout verbranden mede
hine brochtem sinen scat ter stede
sente nyclaeus heeftem verbaert
daer die dieve saten gescaert
omme te deelne haren scat
ende hietem wederkeren dat
of si blevere omme doot
snachts hadden si vreese so groet
dat si dien scat droughen verholen
ter stat daer sine hadden gestolen
ende leidene neder ende vloen
alse die els en wisten wat doen
nu gheviel den tolnare
alse die hadde te doene dare
dat hi ginder weder quam
ende alse hi sijn goet vernam
wederbrocht groot ende clene
vor sente nyclaus beelde allene
ne wisti wat van wondere spreken
die tranen begonsten hem uutbreken
van bliscepen ende van vrouden mede
daer belijede hi up die stede
dat sente nyclaeus groet here ware
dor wies beelde openbare
god so groot wonder hadde gedaen
dese miracle quam ute saen
ende sente nyclaeus wart bekent
onder die wandele al omtrent
affrike aldurenture
met dusgedaenre aventure
oec gheviel int selve jaer
in bertaengen overwaer
dat ingelant heet up desen dach
datmen ene sterre sach
die meeste diemen noit sach van viere
daer na van vremder maniere
een vier ghescepen als een drake
uut sinen monde dits ware sake
gingen ii viere scaerp als een swaert
deen vier ginc te gallen waert
ende dander jegen yrlant
ende deelde hem te hant
int ende in vii viere
die waren van mindere maniere
ten naesten jare so wart daer
in enen wighe fel ende swaer
aurelius gesleghen doot
ende uter sijn broeder ontboot
merline dat hine spreken woude
ende hi hem ontbinden soude
die mare vander selver sterren
diemen sach so groet van verren
ende hi hem seide die sake
vanden wonderliken drake
merlijn seidem overluut
uter ghi siter bi beduut
bider sterren ende biden drake
maer die sonderlike sake
datmen sach uut sdraken monde
eene vlamme gaen tier stonde
jegen dat lantscap van gallen
dat bediedet dat sal gevallen
dat di werden sal een sone
so moghende so wert de ghone
dat hi sal an sine hande
dwingen harde vele lande
dander vier dat te yrlant ginc
dat bediedet een ander dinc
om datter ute gingen vijf enden
god sal di eene dochter senden
daer onder manne ende wive
af geboren werden si vive
si ende haer geslachte mede
elc na anderen in sine stede
sullen besitten mogendelike
van bertaengen tconincrike
uter hevet vernomen mare
dat sijn broeder versleghen ware
ende dedem cronen te hant
coninc in bertaengen lant
ende hi dede altehant maken
fijn ghoudijn ii scone draken
naden drake diemen scone
sach verbaren inden trone
den eenen offerdi gode teren
selve indie kerke ons heren
enten anderen voerdi in stride
waer so hi vacht in elken tide
ende omme dusgedanech doen
hietmenne uter pandragoen
dwalsch dicht seghet nochtan
dat sijn broeder dander man
pandragoen bi namen hiet
ende alse hi sijn leven liet
dat uter quamen beede die namen
metten conincrike te samen
doch ghelovet die redene mine
bet der ystorien in latine
want soes met redene bet besceden
ende seghet dleven van hem beeden
ghelovelikere dant romans
dat selden vray es ende ghans
alse die sassen alle te samen
aureliusen doot vernamen
dien si hulde hadden gesworen
wanen si wreken haren toren
ende lieten hem genoeghen niet
metten lande dat hem liet
die coninc aurelius in vreden
sine verbranden dorp ende steden
van scollant dat wilen hiet albane
al tote everwijc der stat ane
ende volgheden ii heren na
octa ende eosa
die vromech waren in stride
dese mare ginc verre ende wide
so dat uter pandragoen
verhorde der sassen doen
ende trac uut met groten here
jegen die heidine ter were
die velden kerken ende clusen
ende daertoe alrehande godshusen
ende alsi ter wijchstat quamen
daer die heren vielen te samen
wonnen die sassen den strijt
dat dor noot te ghere tijt
die coninc selve nam die vlucht
entie bertoenen dor die vrucht
volgeden haren coninc mede
tote dat si in sekerre stede
weder scaerden haer here
ende hem echt worpen ter were
ende hebben bestaen met machte
gheent heidijn volc ende met crachte
ende ghesconfiert ende verslegen
so dat si moesten der vlucht plegen
die sassen ende ondergaen
haer heren worden ghevaen
octa ende eosa mede
ende waren geleit in sekerre stede
ende dandere die behilden tleven
worden alle slands verdreven
dus behilt uter pandragoen
van bertaengen alt regioen
hier naer ghesciede teere feeste
daer harde vele waren der meeste
van sinen lande vrouwen ende heren
dat die coninc begonde keren
sinen zin an eene vrouwe
die haren man was sere getrouwe
ende was seget tlatijn sonder faelge
hertoghinne van cornewaelge
die de scoenste was diemen vant
binnen baertaengen in alt lant
ygerne hiet soe bi namen
maer soe ontseidene altesamen
ende deet haren man te verstane
ende voer heimelike van dane
in stilre hale met haren here
hier omme balch die coninc sere
ende orloghede den goeden man
dien hi som sijn goet afwan
so dat hi bi merlijns rade
up een avondstonde spade
te tintaveel reet toter vrouwen
also ghedaen diene anescouwen
dattem dochte die hertoge wesen
so haddene merlijn belesen
ende alle die mettem quamen
dochten ghedaen alle te samen
alse des hertoghen mayseniede
uptien nacht daer gesciede
dat hi den coninc artur wan
den miltsten enten waertsten man
die noch crone noint ontfinc
ghetrouwe kerstijn in alre dinc
crachtich blide ende milde
ende vromech oec ten schilde
vele meer boerden seit de wale
van deser dinc in siere tale
dan die bertaensche jeest inheeft
hoe dat merlijn te houdene geeft
keyen moeder te sogene tkint
hoe dat keye daer omme sint
ongenaturt was al sijn lijf
want sine amme was een quaet wijf
ende artur siere moeder sooch
dat latic achter want niet dooch
hets met boerden al gemeene
alse tswert dat stac inden stene
dat coninc artur utetrac
want dlatijn niet daer af en sprac
martiaen wart overwaer
verraden int seste jaer
ende daertoe in sine seste maent
van daer hijs niet en hadde bewaent
wart hi te constantinoble gesleghen
trike hevet an hem gedreghen
een die keyser leo hiet
leo alsemen bescreven ziet
quam ter keyserliker eren
int jaer jhesus cristus ons heren
cccc l ende achte
ende hilt tlant met machte
xv jaer na die coronike
alse hi quam ten keyserike
dede hi examineren scone
dat consilie van calcedone
aldaer die paues leo doe was
alsemen hier te voren las
ende daer oec der heilegher vadere
visupc ende xxx waren te gadere
ende alse hijt wel hadde gesien
so wart hi geware indien
dat nutte was ende goet
want alleens haer wille stoet
ende confirmeerde hare wet
ende al dat siere hadden gheset
noch en wilde in al sijn leven
daer jegen ghene sentencie geven
dese leo maecte vrede
ende namer af enen ghisel mede
jeghen walamerise van oester goten
die met ettele ende met sinen roten
ten groten wighe was in gallen
die ghisel diere lach vor hem allen
was een kint doe van viii jaren
ende hiet diederic te waren
ende was walameris broeder sone
sidert wart coninc die ghone
alse u die jeeste vanden jaren
hier na noch wel sal verclaren
van desen leo leestmen nochtan
eene dinc daer wonder leget an
dat hi te rome quam in de port
ende hi weder ende vort
alle die ymagen nam ende sochte
ende te constantinoble brochte
ende verbrandedse altemale
daer hi niet an dede wale
in leoens tiden so ghevel
dat in ytalen also wel
een man die augustulus hiet
hem so verre raden liet
dat hi dat keyserrike anevinc
nu verhorde dese dinc
odonacre die was gheboren
ute ruschen alse wijt horen
ende es metten ruschen comen
ende hevet ytale al ghenomen
beede steden ende lant
sette hi al in sine hant
ende verbrande ende verslouch
wat so jegen hem iet drouch
augustulus wart vervaert
ende dede af metter vaert
die diere keyserlike ghewaden
omme te hebbene ghenaden
odonaker quam in rome
met groter feesten met groter ghome
ende wart coninc in ytale
ende regneerde in payse wale
xiiii jaer of daer omtrent
augustulus die wart gescent
xv maende ende nemmere
besat hi die keyserlike ere
waest den keyser leo lief of leet
odonacer hi bereet
onder hem alt lant van ytale
ende rome die stat also wale
leo die keyser hilt sijn rike
in orienten mogendelike
in sijn viste jaer geviel dat
tote toulouse indie stat
die int westende staet van gallen
datmen daer wonder sach gevallen
indie stat te middewaerde
so ontspranc bloet uter aerde
ende liep dien dach dore also wale
alse ene beke van berghe te dale
die wester goten mercten dat
die daer doe regneerden in de stat
ende wilden over waer bedieden
dat ongheval van haren lieden
gheent wonder meende ende niet el
ende ic waent also ghevel
in keyser leoens seste jaer
ghesciede dat al over waer
dat een mielre een scrivere was
die hem wilde bewinden das
dat hi scriven wilde de ghone
jhesumme cristum marien sone
recht na jupiters maniere
sijn hant die verdrogedem sciere
daer naer hevet hi beghiet
dattem die dinc was gesciet
dat hem ware sere leet
doe ghenasene ghereet
gennadius aldaer ter stede
een bisscop met siere bede
int ixste jaer dat leoen
hem des riken wilde onderdoen
viel in siecheden ende in qualen
ende begonste van crachte dalen
uter pandragoen die here
die bertaengen hilt in deer
entie sassen die daer laghen
ghevaen in sinen daghen
octa ende eosa die twee
enter andere someghe mee
daden met mieden ende met goede
dat diese hadden indie hoede
mettem uten lande ontstolen
ende quamen heimelike ende verholen
in sassen te haren maghen
daer si met beden ende met claghen
een ongetellet volc gewonnen
ende teersten si wint hebben connen
sijn si in bertaengen gekeert
ende hebben des lands vele onteert
die coninc uter pandragoen
die en mochter selve niet toe doen
ende sendder siere dochter man
die de sassen weren began
maer so fier waren die bertoene
doe si uter pandraghoene
haren here niet en saghen
dat si lettel daden of plaghen
wat so hem die zwagher hiet
dus en const gedieden niet
wat so die bertoene vochten
want si gewinnen niet en mochten
uptie sassen een bottoen
die coninc uter pandragoen
hevet vernomen dat die sine
al verloren hare pine
ende omme dat hi hoepte mede
dat sine jeghenwordichede
al sijn volc soude verbouden
ende oec dat die sassen souden
hem lichte te meer vervaren
dedi hem up eere rosbaren
voeren henen ter wijchstat
alse die sassen saghen dat
maecten si haer spot harde groot
ende seiden een coninc half doot
doet hem te wighe bringhen
dat en scaet ons in ghenen dingen
mettien es die wijch bestaen
so dat die sassen ondergaen
entie bertoene wonnen den zeghe
entie sassen vloen enweghe
waer si tlijf mochten ontdraghen
doe begans den coninc behaghen
ende voer in diere ghebare
of hi al ghenesen ware
want hem die mare toe wart gedreghen
dat si beede waren versleghen
octa ende eoza die waren
hoeftman vander sassen scaren
dese heidine sprachi maecten mare
dat ic een coninc half doot ware
maer ic bens blider in minen zinne
dat icse half doot verwinne
dan si up mi al ghesont
seghe wonnen telker stont
want hets eerlikere sterven
met eeren ende lof verwerven
dan met onneren ende met scanden
altoes te wikene den vianden
in keyser leoens xiste jaer
so gesciede plaghe swaer
tote vianen uptie rone
die sceen dat god vanden trone
ghesent hadde daer in de stede
want erdbeve waser mede
die de husen metten kerken
hoe vast si waren van gewerken
neder vellede alle daghe
nochtan was daer meerre plage
die wulve ende andre felle diere
quamen uten woude ongiere
lopende daer indie port
ende daden harde sware mort
dies menech maecte hantgeslach
daertoe upten paschedach
verbrande daer altemale
indie stat des coninx zale
die diere was ende harde waert
dor dese plagen hiet mamaert
die bisscop was daer in de stede
datmen iii dage processie dede
voer die upvaert gods ons heren
ende men vasten soude hem teeren
omme dat god die plage verliete
in aldusgedanen verdriete
wart die costume upgeheven
ende wart daer utegegeven
in alle den kerken van gallen
jeghen plaghen ende mesfallen
so pleghemens noch sekerleke
ende dat heet die cruceweke
in keyser leons xiiiiste jaer
so wart bisscop overwaer
te riemen sente remijs
die van dogeden hadde prijs
entie doepte sekerlike
den eersten die in vrancrike
coninc kerstijn name ontfinc
also alse u hierna die dinc
wert vertellet ende verclaert
alse die ystorie coemt daerwaert
in des selves leoens tiden
quamen up egypten striden
die sarrasinen ende daden
vele vernoys ende scaden
beede den lande enter steden
in deser pinen in deser onvreden
waren van venegen coeplude
die hem met specie ende met crude
ghenerden ende met gewande
beede bi zeuwe ende bi lande
alsi tlant dus verwerret saghen
quamen si in ghenen daghen
beede met crachte ende met liste
ende namen den ewangeliste
sente maerke daer hi lach
ende hadde gheleghen menegen dach
ende voerdene met groter vrouden mede
te venege in hare stede
daer hi upten dach van huden
gheheert es van vele luden
in desen tiden wart verheven
sente martijn wies heilech leven
die bouc hier boven hevet geseit
ende wart in ene kerke gheleit
eene diere eene wel geraecte
die hem sente prepetius maecte
maer doemenne met groter werden
heffen soude uter erden
sone mochtemen binnen iii daghen
ghenen lachame niet verdraghen
wat crachte dat siere toe daden
nochtan vasten si ende baden
ende pijnden harde sere
maer dat en diedde min no mere
ter vierden daghe alst niet en diet
ghevalt dat men ghinder siet
enen sconen ouden graeu gehaert
ende seide twi sidi vervaert
slaet ane u hant ziet waer hi staet
martijn die u niet af en gaet
selve dedi sinen mantel af
ende slouch sine hant an dat graf
ende dandere priestren daden also
so licht was tgraf dat sijs alle vro
waren diere hant an sloughen
ende songhen lude ende droughen
den lachame daer sine hebben wouden
ende alsi om den man zien souden
die hem halp te desere dinc
ne waser man noch jongelinc
die wisten waer hi bequam
dies waren si vro ende gram
alse keyser leo xv jaer
geregneert hadde harde naer
wart hi ziec ende staerf
dat keyserike wan ende verwaerf
zenon tsiere werelt eeren
ende dit was int jaer ons heren
cccc lxx ende drie
nerenstelike pogede hie
hoe hi solken raet ghesochte
dat hi vastelike regneren mochte
ende sekerlike in ytale
dat nochtoe was altemale
in keyser odonacers gewelt
dien ghisel dien keyser leo helt
om den vrede vanden oester goten
dien senddi met staerken roten
van grieken te rome waert
diederic sette sine vaert
duer bulgren ende dor pannone
ende quam met enen here scone
taquileren voer die stede
daer hi waende in groten vrede
liggen want hem mochts wel lusten
omme hem ende sijn here rusten
want hi vanter tsinen ghereide
groene mersche ende scone heide
odonacer quam bi nachte
up hem varende ende met crachte
ende waende die goten sconfieren
maer si waren met banieren
al omme bewaert ende met here
ende worpen hem ter were
so dat si behilden tfelt
ende odonacer met ghewelt
wiken moeste ende ontflien
met eere cleenre menechte van dien
die hi mettem hadde brocht
rome die stat heefti besocht
alse diere hem in waent onthouden
si slotene buten alse diene wouden
inlaten dor ne ghene bede
te ravene vlo hi indie stede
diederic entie oester goten
volgeden na met haren roten
ende hebbene ghevanghen daer
ende mede ontlivet daer naer
dus wonnen doester goten ytale
ende coninc diederic die wart wale
indie stat van rome ontfaen
zenon die quam daer na saen
ende sette sinen stoel te ravene
ende omme hem selven wel te begravene
met vasten vrienden in sijn rike
maecti coninc diederike
naer hem den alremeesten here
ende dedem daertoe meneghe ere
sine ene dochter gaf hi saen
coninc alarike sonder waen
die vanden wester goten coninc was
daer na wart hi te rade das
dat hi den coninc sigismonde
van borgoengen teere ander stonde
siere ander dochter gaf te wive
om dat hi vast in gallen blive
amelberten sire nichten eene
gaf hi in huwelike ghemeene
van doringen coninc ermenfride
dat hi staerc blive andie zide
der vranken en wildi niet ontbaren
hine wilde dat si hem hout waren
ende gaf coninc meruvincs sone
hilderic was geheten de ghone
te wive siere dochter mede
omme daer te hebbene vrede
siere zuster gaf hi in affrike
te wive den coninc honorike
der wandelen coninc was die gone
ende hadde ghesijn genserics sone
ende was aergere dan de vader
dus bewaerdem algader
die keyser zenoen ende sette mede
sinen stoel te ravene in de stede
quaet keyser hebbic verstaen
ende ongelovech arriaen
ende jegen die kerke talre stont
wreet fel alst ware een hont
scrifturen dedi selve werken
jegen tgelove der heileger kerken
in keyser zenons tiden was doot
genseric die here groot
die coninc vanden wandelen was
daermen hier te voren af las
die sijn sterven ende sinen ende
bi sente pauline bekende
die ordineerde vor sine kinder
up sine doot die dinc ghinder
dat deen broeder na sanders doot
sonder werringe clene of groet
coninc vanden wandelen ware
na hem wart coninc openbare
honoricus sijn outste sone
int beghin so was de ghone
een deel sachte jegen de kerke
ende jegen papen ende clerke
nochtan was hi sonder waen
een ongelovech arriaen
ende want dat hi togen woude
dat hi die kerke vorderen soude
alle die anderen paertien
van maniches eresien
daer sente augustijn in was wilen
sochti over vele milen
ende deedse bernen ende verderven
ende jammerlike sterven
ende omme dat int lant van affrike
in dien tiden sekerlike
waren vele arriane
ende hiere hem selve hilt ane
gaf hi selve orlof do
in die kerke van kartagho
dat men enen bisscop make
na die kerstijnlike sake
ende oec omme keyser zenons bede
daer wart ghecoren in de stede
eugenius een heilech man
ende ontfinc den last saen an
dies waren die kerstine vro
indie stat van carthago
want men waser sonder daer
te voren xxiiii jaer
ghene eugenius hi begonde
een man te sine van goeden gronde
eerlike ende goedertiere
ende van also scoenre maniere
ende met allen lieden waert
het scheen hads een man begaert
dat hi tlijf voer hem sette
behouden kerstijnlike wette
gheen ghelt es snachts mettem bleven
hen ware hem so spade gegeven
dat het ware donkere nacht
hine hevet anders niet geacht
dan hoe hi dat ghetide
alleenlike vanden daghe lide
overdaet die liet hi varen
daer an en wildi niet te waren
ende god selve heeftene vorsien
alle deghe wel van dien
maer alse vortquam die mare
van siere doghet harentare
so ginc groot toren ane
den bisscoppen arriane
ende van sinen goeden saken
seiden si vele achterspraken
ende rieden den coninc honorike
dat hi verbiede mogendelike
dat eugenius ne geen sermoen
voer die meente mee sal doen
no niemen in sine kerke ontfaen
die heidijn es of arriaen
of die sulke clederen draghen
alse die wandelen doe plaghen
om dat gebot waren gedoot
man ende wijf clene ende groot
nochtan en mochtmense niet keren
vanden gelove gods ons heren
doe was hem ontseit altemale
haer rente ende sconinx zale
hoe edel dat si waren
si waren wech gesent bi scaren
te arebeidene in ellenden
hen si of si hem bekenden
dat si gheloven desghelike
metten coninc honorike
blidelike rumden si tlant
een man waser met ere lammer hant
ende was ten arbeide getogen
dies hi in langen hadde geplogen
ende teerst datmenne ter pinen bant
wart hi ghesont an sine hant
coninc honoric die began
der kerken dus te stridene an
dese honoric die dus began
den ghelove te stridene an
wart sinen magen viant groet
want hi wilde na sine doot
erven tlant sinen kinden
ende sochte den wech ende wilden vinden
ende begonstene anegaen
sinen broeder vermordi saen
sinen outsten diederike
sine kinderen dies gelike
van diederics wive wart hi in vare
want hi kennedse openbare
utermaten wijs ende vroet
so dat hise ontliven doet
daer naer haren outsten sone
al was hi wel gelettert die ghone
dedi mede doden tien stonden
daer naer sinen bisscop jeconden
dedi verbernen an enen stake
ende alleene omme die sake
dat hi hout was na ghelike
sinen broeder diederike
diederike heefti aerm ende naect
verdreven ende vluchtich gemaect
ende dandere broedere ende haer kinder
ghedoot verdreven hier ende ghinder
graven ende andere edele liede
dedi dat noint en gesciede
ende deedse ontliven openbaerlike
naer sinen vader genserike
so ginc hi den rechten ganc
die sijn broeders wijf verdranc
ende oec hare kindere mede
daer genseric sine bede
over dede alse hi bleef doot
ende hi oec met eede groot
belovede te houdene in sijn hof
daer liet hi eet ende ghelof
hi verbrande ende ontlivede de sine
met utermaten swaerre pine
dit herdi aldus vi jaer
ende was alse wel den ghenen zwaer
die sijn gelove sterken wouden
alse dies niet en wilden houden
nu haddi versteken ofte doot
alle die lieden clene ende groot
die hi waende ende dochte
daer hem last af comen mochte
ende hi gesterct waent hebben trike
daer hi in here was cortelike
ghinc hi hem setten ende keeren
vaste jegen die kerke ons heren
hi gaf een wort uut van onpayse
dat niemen in sinen pallayse
dienen soude no wesen
noch ridderscaps plegen na desen
hine ware recht arriaen
vele waerre sonder waen
die ridderscap eer wilden laten
eer haer selves gelove haten
die sijn gherovet van haren goede
ende ghesent in vaster hoede
in sardeinen in cysile
oec dwanc hi ter selver wile
nonnen ende heileghe joncvrouwen
ende dedem vele torments ende rouwen
ende hietem dat si seggen souden
datse die heileghe bisscoppe wouden
ontsuveren ende hebben gescent
sulker dedemen so groot torment
omme dat te seggene diet bestaerf
ende sulke was die so bedaerf
van tormente diemen hare dede
dat soe bleef cropel an hare lede
al omme niet waest dat dit gesciede
wanter ne gene quaets en ghiede
daer na wille hi bet vort geraken
bisscoppen papen ende dyaken
die der kerken meesters waren
hevet hi gevaen teere scaren
vm xxiiii min
daer menech out man was in
die heveti alle slands verdreven
ende hem te geselscepe gegeven
wive kindere ende man
die der kerken lijeden an
doe sende hise inder more lant
dat es dongevallechste datmen vant
ende so nauwe lach elc bi andren
dat niemen buten mochte wandren
omme te doene sine heimelichede
maer bi naer elc up anderen dede
die roke van elk orine
die ginc hem boven alle pine
van desen tormente groot
bleven vele liede doot
oude lieden jongelinghe
die ongewone waren deser dinge
in een lant waersi ghesent
daer in was menech serpent
daer si af bleven ongescaet
ende souden si half wesen versaet
so moesten si gherste ende anders niet
eten alst die coninc hiet
alse dese dinc dus was gedaen
heeft hi swaerre dinc bestaen
hi sendde lettren cortelike
tallen kerken in affrike
die dus spraken fellike sere
honoric coninc ende here
over wandelen ende allane
doet allen bisscoppen te verstane
dat hi wille dat si vro
alle comen te caerthago
upten eersten dach van aprille
want hi ghebiet ende wille
datmen vander drievoudechede
disputere daer ter stede
ende ment bi scrifturen proeve
wat best te gelovene boeve
daer sullen onse bisscoppe wesen
die sullen antworden te dese
sine meninge was gevenijnt
want hi altemale pijnt
hoe hi ontlivet ende onteert
hem die best waren geleert
maer god getroeste onse here
met eere miraclen sere
die kerstine van heilegen wane
ende sconfierde darriane
te caerthago was een blende
hiet felix dien menech kende
daer hem god ane verbaerde
ende seide them ganc dire vaerde
toten bisscop eugenien
ende sech ic sende di te dien
ende alse hi die vonte wijt
dat hi dine ogen benedijt
du salt daer ontfaen dijn zien
felix en achte niet van dien
ende namer toe ghenen ghoem
want hijt al tellet over droem
echt ende derdewaerven mede
hiet hem god dat hi dat dede
ende hijs te hant upgestaen
enter kerken gegaen
ende seide ten bisscop die wort
die hi snachts hadde gehort
ganc wech sprac die bisscop them
want ic een zondare bem
neen sprac die ghene hoe dat si
ic en scede niet van di
doe hi die vonte hadde ghewijt
belesen ende gebenedijt
sprac hi dus den blenden an
god diet al mach ende can
laet di na dijn gelove gescien
ane dijn licht ende an dijn zien
doe maecti hem een cruce recht
an sine ogen ende ontfinc sijn lecht
dit wart indie stat openbare
so dat den coninc quam de mare
ende sprac te felixe ginder saen
ende vragedem wat hem was gedaen
ende hoe hi ontfinc sijn lecht
openbare teldijt echt
die valsche bisscoppen saen
vrageden oec wattem was gedaen
ende want si tware en conden gedecken
so moesten sijt ten aerchsten trecken
want felix was bekennet te wel
doch peinsden si alse honden fel
om hem te morderne alse rueden
ghelijc alse die quade jueden
die lazaruse wilden verslaen
dien god dede vander doot upstaen
hierna so es die dach comen
daer die disputeringe was genomen
daer togeden donse bider scrifture
drie personen in ene nature
claerlike ende harde wel
maer die arrianen fel
ne consten metten blenden ogen
tlicht van gode niet gedoghen
ende ontboden den coninc dat
dat si verroerden die stat
ende si die audientie ontseiden
die coninc thant sonder beiden
alle die kerken van affrike
dedi sluten ghemeenlike
ende al der bisscoppen goet
die hem waren wedermoet
dedi al nemen ende gaeft den sinen
nochtan dedi hem meerre pinen
also alse te carthago te samen
ghene heileghe bisscoppe quamen
dedi beroven altehant
indie herberghen daer hise vant
ende ontcleden ter selver uren
hiet hise steken buten muren
ende geboot noch felre dinghe
diese te herberghene ontfinghe
of die hem gave dranc of spise
of goet dade in eneger wise
te pulvere moesti sijn verbrant
met alden sinen altehant
dus bleven si buten in groter noot
onder die lucht aect ende bloot
so dat die coninc eens voer meinen
ende si quamen an hem screien
ende riepen wat hebwi mesdaen
dat wi naect ende aerm gaen
ende wi ontgoet sijn ende ontset
men doe ons doch recht ende wet
honoric sachse fellike an
ende gheboot sine man
dat sise metter haest dorreden
doe worden daer te hant vertreden
een groot deel ende meest de oude
die bleven ginder onder moude
daer na waren si ghesent
in croscos ende verellent
daer si houwen moesten hout
sconinx orbore met gewout
andre bisscoppe maecti te velde
ackerlieden met gewelde
ende alle die leeke entie clerke
dies hem andie heilege kerke
hilden waest man of wijf
dien tormentemen sijn lijf
waren si edel rike of vri
jonc of out hoe dat si
bisscoppen ridderen of joncvrouwen
si moesten sterven met groeten rouwen
ende swaren torment liden
nochtan daden hem tien tiden
swaerre torment die arriane
die hem met vlite volgeden ane
dan die coninc selve dede
ende alle die wandelen mede
vele goeder kerstinen waren
die wilden ontsculen ende ontfaren
in hagedochten ende in wostinen
die van hongre ende van pinen
swelten moesten ende bederven
ende jammerlike sterven
in deser tijt in deser ure
wart verbolgen die nature
up dat lantscap van affrike
want groot hongher sekerlike
was al dorentore tlant
die hemel die wart viant
want hen reinde altoes niet
het scinet oft god der erden verbiet
datse ghene vrucht en draghe
die beesten waren doot vander plage
entie lantliede na al verstorven
ende diere leveden so verdorven
dat si schenen souken tgraf
some traken si hem bet af
indie wilde foreesten bet uut
ende sochten wortele ende cruut
vele storvenre sonder waen
daer si souden in huus gaen
straten paden metten weghen
worden metten doden beslegen
vanden doden die sware stanc
maecte doe die levende cranc
die lieden storven alle dage
ende dat was ene sware plage
so vele ontfarmenesse en waser ave
datmense gedregen hadde ten grave
want die levende gebraken
te vuldoene sulke saken
die noot vanden cranken live
dreef utermaten vele keytive
te carthago indie stede
die de coninc uutdriven dede
dat hi selve niet en cranke
ofte sterve vanden stanke
ten lesten so staerf dorperlike
honoric coninc van affrike
alse hi hadde viii jaer gewesen
coninc ende gelevet in desen
want die worme aten dien keytijf
binnen altemale sijn lijf
so dat si hem uten live wonden
dus staerf hi in vulen zonden
gontamont nam in affrike
naer hem der wandelen conincrike
dese dede weder senden
omme eugeniuse die in ellenden
ghesent was bi honorike
ende settene weder hovescelike
in sinen stoel te carthago
dies die liede waren vro
in keyser zenoens tiden mede
was honger in meneger stede
so dat in borgoengen was
een edel rike man alsict las
die ecticius hiet bi namen
hi hilt iiiim aerme tsamen
hier omme quam hem daer of
van god een scone belof
in keyser zenoens tiden mede
gewonnen die mogenthede
die wimelen van rusenlant
die lettel doe waren becant
die wimelen dat sijn lumbaerde
omme dat si droegen lange baerde
so worden si eerst also ghenant
doe si besaten rusenlant
worden si machtich ende ontsien
nu suldi horen een deel van dien
want teersten seidic u wanen si quamen
nu suldi vort horen bi namen
wie hare coningen waren haer heren
diese brachten ter groter eeren
alsic u eersten maecte cont
haer eerst coninc hiet agelmont
na ybor ende naer agyoen
daer si met uten lande ontfloen
dat scandimania es ghenant
agelmont haer coninc vant
gheboren van enen gemeenen wive
vii kindere die die keytive
warp in eene vule ghore
die coninc die reet daer vore
ende taster na met sinen scachte
deen kint hilter hem an met crachte
dat dede uphouden agelmont
daer na verginc so die stont
dat der lumbaerden coninc waert
na agelmonde ende sine vaert
uptie bulgren heeft verheven
die agelmonde namen tleven
ende wrac sinen here so
dese hiet coninc lamissio
haer ander coninc lesic nu
die derde hiet lechu
die vierde die hiet hildeoch
entie vijfte guideoch
dese was coninc in zenons daghen
doe si int lant van rusen lagen
binnen xl jaren verginct so
dat si waren des lants vro
onder guideoch ende sinen sone
calaffone so hiet die ghone
die haer seste coninc was
tactoen quamer na alsict las
haer viiste die heefse geset
indien velde van afet
daer si slougen ten derden jare
coninc roedolve met sire scare
die crone vanden herlen drouch
doe wart dat lant haer gevouch
entie lumbaerden worden ontsien
utermaten sere nadien
hier naer slouch nasco doot
tactone den here groot
ende was de viiiste der lumbaerde
coninc ende bleef in de waerde
xl jaer na die cronike
gheweldich here ende rike
waltharichus nasken sone
wart coninc ende regneerde die ghone
uptie lumbaerde vii jaer
andehin xvii jaer daer naer
daer naer sijn sone alvuijn
moeste xxxi jaer coninc sijn
want xxv jaer drouch hi crone
in dat lantscap van pannone
doe wonnen die lumbaerde ytale
ende besaten tlant altemale
ende daer sat die coninc alwijn
vi jaer naer den wille sijn
hier omme heetet tplein van ytale
lumbaerdien noch altemale
want die lumbaerde wonnent met crachte
ende noch sittere haer geslachte
cleb die drouch crone daer naer
vanden lumbaerden ii jaer
naer sine doot lieten si hem gedoghen
dat si regneerden onder hertoghen
ende saten also x jaer
doe maecten si enen coninc daer naer
dien hieten si flavus bi namen
ende dor sine eere alte samen
die coninc na over lumbaerden sat
toenamenden si flavus na dat
vi jaer regneerde flavus
doe xxv jaer agililfus
adolalt wart coninc sijn sone
xiii jaer waest die ghone
rocharich xvi jaer
rodoalt v jaer daer naer
streden onderlinghe daer naer
welc hare here soude sijn daer
doe quam grunilt met gevechte
ende slouch den outsten godebrechte
ende nam des zuster te wive
ende wart coninc in sinen live
dese regneerde xv jaer
ariprechs sone quam daer naer
een die pertaritaltus hiet
ende wart coninc over dat diet
xvii jaer waest die ghone
naer hem wart camprech sijn sone
coninc over die lumbaerde
xii jaer met groter waerde
ende liet limprecht sinen sone
enen voghet hadde die ghone
diene berechte hiet ansprant
jegen dat kint quam te hant
een hertoghe hiet egebrecht
ende verwanne in een ghevecht
ende drouch een jaer die crone daer
sijn sone na hem ix jaer
up desen so quam ansprant
limprechts voghet sijn viant
ende verdrevene in ene riviere
daer hi was verdronken sciere
ende was coninc der maende drie
enen sone so liet hie
die luprant bi namen hiet
dien hi tconincrike liet
die moenc wart daer na begeven
daer naer es ter cronen verheven
aystulf die sijn broeder was
maer god maectem quite das
der werelt enter heileger kerken
want hi haette al gods gewerken
vii jaer was hijt ende nemmere
desidere die wart here
xviii jaer dus horic lyen
drouch hi crone in lumbaerdien
doe quam coninc karel die grote
entie fransoyse ende hare genote
ende velden met groter onwaerden
die crone vanden lumbaerden
alsi hadden in ytale
gheregneert altemale
cc jaer ende daertoe viere
alse ghi hier na sult horen sciere
nu vort sullen wi u bedieden
een deel vanden heilegen lieden
die van xlviii jaren
onder dese ii keyseren waren
daer dese bouc heeft af geseit
entie redene vort gheleit
in des jonges theodosius tiden
daer wi die redene af lieten liden
was bisscop tautsure sente germaen
die eerst was in balgien gedaen
ende hadde een wel geboren wijf
teerst was werlijc sijn lijf
ende daer na wart hi over lanc
bisscop sere an sinen danc
metter ordinen hevet hi begeven
altemale der werelt leven
ende sijn wijf alse zuster gehouden
al sijn goet cranken ende ouden
enten aermen heefti gegeven
sint hi te priestre wart verheven
sone at hi nie taerwijn broot
ende hine plach dor ghene noot
wijn no olie nochte zout
al nochtan dat hi was out
sonder alleene dat hi plach
te paschen ende up kerstdach
eens wijn te drinken ende cleine
dat nochtan al meest was fonteine
asscen wart sijn eerste gerechte
ende gherstijn broet dat gene knechte
ne dorsschen nochte moelen mede
dan sine aerme maghere lede
waest heet of cout sijn abijt
was een roc ende ene covele wijt
eene hare was hem naest ant vel
in asscen lach hi also wel
sijn hooft hinc emmer ter erden waert
so waer hi ginc andie vaert
drouch hi emmer heilechdoem mede
hi suchte altoes in sine bede
hi herberghede ende dwouch voete
wien soet was of quam te gemoete
eene boetscap alsict vernam
tien tiden ute bertaengen quam
dat dongelovege pelagiane
der kerken swaerlijc gingen ane
die bisscoppe en helpen hem van gallen
tgelove sal faelgieren met allen
doe waren daer toe gebeden saen
lupus van troys ende dese germaen
si voeren daer dese heren wijs
ende alsi quamen te parijs
daer hevet dese germaen versien
eene joncvrouwe mettien
hiet genevieve ende seide ten vader
enter moeder beede te gader
dit was eene zaleghe dracht
dat ghi dit kint ter werelt bracht
want soe waert wert groter ere
voer gode onsen lieven here
bi sinen rade belovede soe mede
onsen here zuverhede
ende hi benedijedse mede
ende so henen ende rumde die stede
alse hi in bartaengen quam
so sach hi daer ende vernam
dat die poytevinen entie sassen
den bertoenen waren over gewassen
hi was andie bertoensche zide
alse metten kerstinen inden stride
want dandere al heidijn waren
ende alse naken souden die scharen
riep hi lude alleluya
den heidinen quam een vaer daer na
ende si weken teere riviere
daerre vele verdronken sciere
entie bertoene sonder bloet
wonnen ghinder roof ende goet
ende alsi hadden gedreven dane
dongelovege pelagiane
setten si met groter eeren
te lande waert haer keren
alse germaen te lande es comen
hebbent die heresiene vernomen
ende quamen in bertaengen weder
om tgelove te velne neder
doe wart weder harde saen
ontboden de bisscop germaen
ende hi nam met hem te sulker were
den bisscop van trieren severe
ende es in bertaengen comen
ende hevet herberge ghenomen
met enen man die verkine wachte
want hem die coninc doe bi nachte
sine herberghe ontseide
savonds men hem te voren leide
hem ende sinen gheselle ghemeene
een calf dat die wert hadde alleene
snachts so dede sente germaen
die been in sine huut beslaen
ende maket met siere bede
ghesont in al sine lede
des morghens so ghinc harde saen
ten pallayse sente germaen
ende stac den coninc uten rike
van gods halven gheweldechlike
ende maecte met groter eere
sinen wert coninc ende here
die zwijnherde hadde ghewesen
vortmeer so gheviel desen
dat si droeghen die bertoensce crone
die van hem quamen te lone
alse hi ute bertaengen sciet
ende hi dongeloveghe diet
die heresienen entie pelagiane
verwonnen hadde ende gedreven dane
hevet hi biden heilegen gheest
dat verstaen ende verheest
dat een sijn geselle was doot
die hem was dor lieve groot
naer gevolget doe hi wech ginc
doe ginc hi dor dese dinc
ende dedene ontgraven daer hi lach
ende sprac aldus up dien dach
gheselle sech hoe staet met di
wiltu upstaen ende gaen met mi
mettien die ghene levende upsat
ende antworde weder dat
daer ic bem ende bliven moet
daer eist soete sachte ende goet
in hebbe te keerne gene luste
germaen seide vrient so ruste
mettien leidi thovet neder
ende danen hi quam voer hi weder
daer na quam dese germaen
tote auston daer sente cassiaen
begraven lach hi sprac te hem
hoe eist met di hi seide ic bem
in soeter rusten in groter eren
ende ontbeide tfonnesse ons heren
ghermaen seide rust langen tijt
ende nem in cristum dijn delijt
ende bidde dat wi met eren comen
aldaer jhesus cristus sal domen
hem nam een dief sijn paerdekijn
die naect ende aerm dochte sijn
ende en conste nieweren ontwiken
binnen ere nacht no oec ontstriken
smaergens quam die dief te voet
ende brachte tpaert in sijn ghemoet
dat ontfinc germaen gereet
ende gaf hem te lone sijn cleet
aerme quamen hem eens ane
omme aelmoesnen tontfane
iii bysanten hadde sijn dyaken
ghef wech sprac hi saen de saken
god sal emmer sijn aerme voeden
die dyaken wille hem behoeden
ende hevet maer enen besant gegeven
doe quamen hem ridende beneven
lieden die hem vaste andraven
ende hem cc sc ghaven
dat hiet hi den dyaken ontfaen
ende sprac aldus an hem saen
hadstu wel gedaen mijn wort
du hads noch c sc vort
den dyaken wonderde tier stont
dattem sijn heimelicheit wart cont
oec so quam hi teenen male
tote ravene in ytale
daerne bat die keyserinne
met hare tetene up rechte minne
daer dedi enen doden upstaen
daer ontstaerf hem sijn ezel saen
diene drouch te siere noot
dien verwecti vander doot
tote ravene indie stede
dedi sinen ende mede
sijn lachame wart gedragen
van ravene tautsure in dien dagen
drie dode dedi upstaen mede
eenen torliens indie stede
den anderen eens ballius sone
te ravene so was dat ghone
sijn jongre was die derde man
hi staerf alsict gevinden can
int jaer ons heren vijftalf hondert
sine miracle menech wondert
sente lupus dien met sente germane
in bertaengen beviel te gane
hadde oec een getrouwet wijf
ende daer na leeddi moencs lijf
te troys in die goede stede
daer na wart hi bisscop mede
jegen die hunen hi verbat
voer onsen here troys de stat
grote miracle dat hi dede
an menech ziecs menscen lede
lii jaer alsemen hort
so berechte hi troys de port
te dien tiden was sente mamertijn
die lange heidijn hadde gesijn
ende daer na blent ende lam
so dat hi tsente germane quam
daer hi kerstijndoem ontfinc
ende genas van alre dinc
ende wart abt ende moenc daer naer
ende diende gode menech jaer
oec was tier tijt sente mariaen
die oec bisscop wart ontfaen
die enen ever teenen stonden
met beden verloeste vanden honden
ende ene berinne thaerre noet
mede bescudde vander doot
ende alse hi doot was dedi ontgaen
enen mensche die was gevaen
up sine mesdaet tien stonden
ende met ysere vaste gebonden
tien tiden so was bisscop mede
tote lyoens indie stede
sente eucherius die bisscop waert
want die ingel geopenbaert
hadde dat hijs werdich ware
dus ne kiestmen nu niet bi jare
hylarius was met groten danke
die bisscop van arleblanke
die minre der aermoede
ende maecte van al sinen goede
arfname gode onsen here
nochtan was hi rike sere
selve wart hi ackerman
diere te voren niet conste an
want hi was van hogen conne
ende omme dat hi gherne wonne
daer hi mede mochte onthalen
die aerme die van hongre qualen
in deser tijt dat weetmen wale
was petronius in ytale
die boeke maecte daermen in vint
bloemekine die men mint
petronius hevet dit gheset
wat dooch daer scependoem of wet
daer els niemen heeft gewelt
dan alleene droghe ghelt
ende daer aermoede nochte bede
mach gevinden ghene stede
recht ende wet es nu vele
voer meerre sekerheit ic dat hele
dat een man cope sijn recht
dan hi uptie aventure vecht
die ghelt heeft hi es sonder plage
hi seilt vor wint ende voer wage
hi set daventure ende voeghet
also alse hem genoeghet
hi hevet al in eere somme
ghedisputeert die meesters omme
hi winnet gelt in allen hoven
men sal sine wijsheit loven
boven catoene den wisen
wat helpt dat wi den denar prisen
dat wi prisen dat es clene
hevestu gelt so peins allene
wattu begers het sal gescien
men mach den denar gherne sien
want het es der werelt god
diene scuwet hi es sot
in dien tiden dat marciaen
dat keyserike hadde ontfaen
doe waser ene maget wijs
genevieve van parijs
die van autsure sente germaen
alse over dochter hadde ontfaen
ende voerseit hadde van hare
dat soe noch werden soude mare
doe doot waren beede ghader
haer moeder ende oec haer vader
quam soe te parijs indie stat
entie hunen quamen binnen dat
omme te destruweerne met allen
dat rike lantscap van gallen
maer soe alleene met haerre bede
bescudde parijs die goede stede
dat die hunen met gere saken
der stat niet en consten genaken
ter stede daer up ghenen dach
sente denijs begraven lach
dede soe eene kerke maken
met miraclen met sconen saken
so grote dinc dede god dor hare
dat te lanc te telne ware
vele gevanghene keytive
verloeste soe binnen haren live
vele liede die waren beseten
dede soe der pinen vergheten
soe levede meer dan lxxx jaer
ende was eene prophetesse waer
tien tiden was sente symoen
die sonderlinge was in sijn doen
die in eene columme voer waer
up ende neder stont vii jaer
eene andere maectemen hem echt
daer stont hi x jaer in gherecht
eene derde maectemen hem al ront
daer hi xxii jaer in stont
eene vierde was hem doe gheset
daer stont hi iiii jaer in met
wie so ziec quam daer hi was
uptie stede hi ghenas
meneghen heidinen man hi leerde
enten kerstijndoeme bekeerde
sijn een been verrotte hem daer
doe stont hi al gheel een jaer
up dat een been alleene
sijn name horde begheene
een heidijn coninc die te hem quam
die genaden ane hem nam
ne gheen wijf en moeste mede
comen daer hi was ter stede
noch selfs siere moeder diere quam
dierre omme mesbaerde ende was gram
in eene vijfte columme vor waer
stont hi tote siere doot vi jaer
eenen drake hi ghenas
die gewont int oge was
bi antyochen danen hi was
stont dese symoen alsict las
een wijf hadde een serpent gedronken
ende was hare inden buuc gesonken
dat dede hi hare ten monde uutgaen
ende dat serpent barst doe saen
wien so hi halp uter noot
dien riet hi vaste ende geboot
dat hi bi gode swerens afquame
ende zwoere alleene bi siere name
noch tfolc van sinen religioene
sweren meest bi sente symoene
ende doe hi staerf drouchmenne mede
tantyochen indie stede
dedi levende wonder groot
hi deeds noch mee na sine doot
in desen tiden alsict las
indie croniken so was
een clerc die prosper hiet
die scone gescrifte na hem liet
ende was spaues leoens notaris
menege scone bloeme die waer is
die vindic in sinen boeken
daer ic somege uut wille soeken
prosper doet ons bekinnen
wi sullen die lieden also minnen
dat wi niet en sullen laten
wine sullen hare mesdaet haten
wel seggen ende qualike leven
dats vonnesse over hem selven gegeven
hets onrecht datmen quaetheit vermoet
an hem daermen an siet al goet
minne gode om dinc en ghene
dan omme hem selven allene
want si gode onwert maken
die hem dienen omme ander saken
men sal vanden quaden niet
wanhopen wat soes ghesciet
maer men sal gode bidden sere
dat hise betre dor sine eere
want der heileghere ghetal
wasset vanden quaden al
kerkelijc goet na recht bediede
dats aelmoesne der goeder liede
daermen die zonden met verloest
enten aermen met vertroost
want het es der aermer erve
niemene en settese tsire bederve
hets recht datmen den aermen gevet
wat goede so die kerke hevet
dat soe hevet si met hem gemene
die selve en hebben groet no clene
deeltmen oec den riken dies
dans el niet dan groet verlies
penset ghi werlike riese
wat scaden het es ende wat verliese
gode te siene nemmermere
dat gheselscap entie eere
vanden heileghen te begevene
sterven ten euweliken levene
indie helle te sine versmort
van wormen emmermee gescort
die vlamme ten euweliken gedoge
den bittren rooc indie oge
vier ende vlamme sonder lecht
emmermeer te smakene echt
peins hier omme so sal vergaen
des vleesch genouchte sonder waen
in zenoens tiden des sijn wi wijs
was te riemen bisscop sente remijs
dien een heilech man te voren
voersach dat hi soude sijn geboren
te sinen xxiisten jare
so wart hi erdschbisscop te waren
want een schijn van hemelrike
vercosene daertoe sekerlike
eens soudi met sire nichten eten
ende soe hadde haers so vergheten
dat hare wijn gebrac int vat
sente remijs seinde dat
ende dat vat wart vul te hant
so datmen openbare vant
den kelnere binnen diep
alst over toter bonnen liep
vor desen tijt was de paues leo doot
die van heylecheit was groot
alst hier voren es bescreven
ende wart paues naer sijn leven
hylarius van live reine
ende was geboren van sardeine
dese verboot den bisscoppen dat
dat niemene in sine stat
alse hi storve bisscop en sette
maer datmen bisscoppe core bi wette
na hem wart paues het moeste sijn
simplicius die tyburtijn
van rechter gebornessen was
dese verboot alsict las
dat geen clerc in ghenen dinghe
van leken man kerke ontfinge
sonder presentatie alleene
noch hout ment vor recht gemene
felix wart daer na paues gecoren
ende was van rome gheboren
eens papen sone dese verwiet
die herisiene ende sparedse niet
pieter van alexandrie
anastasius ende sine paertie
van constantinoble den patriaerke
ende hare gesellen leke ende claerke
naer hem quam gelasius
sijn vader hiet valerius
ende was uut affrike geboren
dese ginc verdriven ende schoren
ute rome die manicheen
diere doe was menech een
die jegen tgelove spreken
hare scrifture dedi breken
hi was die doe singhen dede
die prefacie ende maecte mede
dese hadde die aerme lief
ende clergie hi verhief
ende verloeste rome die port
van des swaers hongers mort
dese verboot den clerken al
comenscepe ende sulc ghescal
wantse god uten temple waerp
met eere gheselen swaer ende scaerp
te deser tijt ende tesen stonden
so wart sente michiels kerke vonden
uptie montaenge garghane
int jaer ons heren na den verstane
cccc lxx ende een
ghehouwen in eenen gheelen steen
die dinghel gods daer selve stichte
om ons aerme sondeghe wichte
dat wi van onsen sonden genaden
gode ende hem al ghinder baden
ten selven tiden alse dit was
wart die prophete barnabas
in cypren vonden in enen crochte
daerne groef ende bewrochte
jan marcus een siere neven
alse hi verloren hadde tleven
in een vier dor onsen here
ende mettem warter vonden mere
die ewangelie oec die hem bleef
die sente mattheus selve screef
in eubreuscher talen fine
dit was al vonden in salamine
in des selves zenoens tiden
daer wi die redene af overliden
so regneerde mogendelike
die seste coninc van vrancrike
hylderic coninc meruvincs sone
heidijn coninc was die ghone
sijn vader hadde here gewesen
met groter werdicheit vor desen
alse wi lesen rechts x jaer
ende hi xxvii daer naer
keyser zenoens dochter die was
sijn wijf alsemen hier voren las
maer hilderic verkeerde so sine zinne
dat hi leide sine minne
an die coninghinne van doringhen
ende minnedse boven allen dingen
die bi namen hiet basine
omme hare leet hi meneghe pine
coninc hilderic wan an de ghone
clodoveuse sinen sone
die sidert coninc mogendelike
sat int lant van vrankerike
alse u die bouc hier na sal leeren
hylderic staerf int jaer ons heren
cccc lxxx ende vive
ende sciet heidijn vanden live
int xiiste jaer sonder waen
dat zenoen crone hadde ontfaen
in dien tiden of daer omtrent
alse in jeesten es bekent
dat keyser leo trike ontfinc
ghesciede in bartaengen die dinc
dat uter pandragoen staerf
ende artur sijn sone verwaerf
biden lande ghemeenlike
die coninccrone ende dat rike
daer tromans te vele toe seghet
daer mi niet an gheleghet
dat ict hier vertrecken soude
want ict over boerde houde
tien tiden was artur te waren
een jongelinc van xv jaren
ende was stout ende dore milde
ende vromech sere ten scilde
ende al es van hem achterbleven
boerden vele die sijn bescreven
van menestrelen van goliarden
die favelen visieren begaerden
dies en salmen niet ommare
van hem maken dat ware
dat ic cortelike tesen tiden
van hem wille overliden
artur vant dat lant verladen
ghedestruweert ende verraden
van poytevinen ende van sassen
ende van scotten die ghewassen
met ghewelde waren int lant
sijn here versaemde hi te hant
ende belachse in een foreest
daer si hem verwerden meest
metter dickeit vanden bomen
hier omme begonste artur gomen
ende hiet dat hout al omme vellen
dat si met haren ghesellen
al daer verderven souden
of si hem niet upgeven wouden
hier omme dwancse so de noot
dat si dor die bitter doot
hem selven moesten upgeven
want die honger nam hem tleven
ende orlof bidden thaerre onneren
dat si te lande moesten keren
ende daer laten al haer goet
ghiselen vor dien overmoet
willen si den coninc gherne laten
omme te vaerne haerre straten
ende tribuut erfelike te gevene
toten ende van haren levene
dus rumden die sassen tlant
die scotten boden hare hant
ende worden alle eygijn mede
ende ontfingen daer te stede
dat lant dat eerst hiet albane
daer in ghemeenlike te gane
ende daer te winne hare lijfnere
dus wart eygijn al dat here
ende albane wart scollant
na die scotten daer genant
dus wart artur des lants here
ende regneerde met groter ere
meer dan lxxv jaer
sijn gelike en wart nie daer naer
noch te voren in waerre dinc
over die kerstine coninc
want alle deylanden die laghen
van afferike in ghenen dagen
al toter vervrorne zee
dienden hem ende daer toe mee
van rusen alle die lande hier neder
al toten rine vort ende weder
onder hem was mogendelike
gallen dat nu heet vrancrike
al tote spaengen dat vaste lant
favele die ic van hem vant
die latic al achterbliven
van lancelote canic niet scriven
van perchevale van eggraveine
maer den goeden waleweine
vindic in sine jeesten geset
ende sinen broeder den valscen mordret
ende van eniau den hertoge keyen
daer hem die walen mede meyen
nu salic u hier overliden
cortelike van arturs tiden
die sassen daer dingelsce af quamen
die begonsten hem sere scamen
dat si des lants waren verdreven
ende al hadden si hare neven
te ghisele in bertaengen gelaten
si keerden omme haerre straten
ende braken trouwe ende ghelof
wat sore hem sal comen of
ende zeilden in bertaengen weder
ende velden muren ende huse neder
sine lieten staen kerke no stat
coninc artur verhorde dat
die loesheit vanden heidinen honden
onthoveden hiet hi tien stonden
die ghiselen die hem waren bleven
ende die si hem hadden ghegheven
ende dede te samen uut sijn here
omme hem te settene ter were
dingelsche sassen die wel wisten
waert dat si des zegen misten
dat si alle waren doot
ende dat oec met rechte groot
setten hem vaste ter were
ende daden scade in arturs here
utermaten groot ende sware
artur troeste sijn volc inden vare
een swert haddi in sine hant
dat calabrunus was ghenant
ende eenen vreseliken spiet
die bi namen reu hiet
up sinen helm enen guldinen drake
want sijn vader plach der sake
enen scilt haddi daer in gehouwen
was dymagie van onser vrouwen
ende alse hem die noot ginc na
plach hi te roepene ave maria
hi brac up deene zide
daer die sine waren in stride
ende int aerchste vanden spele
vor hem moester wiken vele
also dat hi met gewelt
den sassen afwan dat velt
ende sire menegen doden lieten
den anderen dien begans verdrieten
ende hebben den rugge gegeven
ende vloen up enen berch daer neven
daer si hem so sterke werden
dat si menegen sere derden
so dat arture dies verdroot
ende riep met moede groot
met luder stemmen ave maria
ende trac den sassen daer met na
te voet want men mochte tien tiden
den berch up te hem niet riden
den schilt hi vordie slage waerp
met calabrunuse dat sere was scaerp
slouch hire toe gane doot
eer hi ruste clene of groot
cccc ende lxx man
so dat hi hem den wijch afwan
bider hulpen van onser vrouwen
daer waren te sticken ghehouwen
die beste vanden sassen al
snachts vloen si over berch ende dal
alle diere te live bleven
no nemmermeer in arturs leven
sone dorsten si dies gheroeken
dat si baertaengen wilden soeken
sonder doe die quade mordret
hem jegen den oem hevet gheset
dus hilt hi vort in groten vrede
lant ende port ende wan mede
al dat bi hem was gheleghen
ende dat hem sette daer jeghen
alse artur hadde an hem bedwongen
alle die liede ende alle die tongen
die in eylanden sijn geseten
van allen die wire nu weten
tusschen daer uutgaet die geronde
tote dat men ghezeilen conde
in die grote rusche zee
ende daertoe mede mee
gallen al tote bewest den rine
armoriken daer uut die sine
gheboren waren alsemen wel weet
ende dat men nu bertaengen heet
ende dat nu heet normendie
ent al weec an sine paertie
dat benorden der lore was
dedi huwelijc alsict las
an eene vrouwe van rome geboren
hiet gontymara alse wijt horen
genoevere es soe in walsch genant
een hof hilti in sijn lant
te lonnen dat ic nie en las
dat sulc een hof gehouden was
alle die coningen entie lantsheren
die doe regneerden met eren
van ruschen waren alle daer
van denemaerken over waer
van norweghen van weendenlant
ende mettem menech wilt seriant
van yrlant van yrcani
aginsel die hem sat bi
van schollant die moester sijn
die heet angelus in latijn
entie princen die met allen
saten in dat lant van gallen
sulke feeste wart nie gedaen
voer coninc artuur moesten gaen
iiii coninghen teere scharen
ghecroent diene moesten bewaren
ende elc met eenen ghuldinen swerde
na hem volgeden sine gheverde
sine baroenen vanden lande
chierlike ghecleet bi hande
aldus dede hi sinen ganc
al tote dat men hem messe zanc
ende keerde weder also ter zale
die coninginne also wale
die festeerde met haren vrouwen
daermen wonder af mochte scouwen
van edelen vrouwen ende van sconen
van hobanden ende van cronen
van paremente menegertiere
sonderlinge van meneger maniere
daer was grote feeste tien male
groot ghesanc ende menege tale
menech instrument menech spel
ridderen serianten also wel
elc so toghede daer dies rochte
hoe hi hem te wapenen vermochte
in can vertellen thondertste deel
vander feesten niet gheheel
also alse tlatijn bescheet
maer dat dar ic seggen gereet
dat in kerstine ystorien nie
van meerre wart gelesen bi mie
bin desen dat dese feeste stoet
quamen van ghelate vroet
wijs van worden jonc van jaren
liede in ghenen hove gevaren
die bootscap van rome brochten
ende arture te sprekene sochten
ende alsi in waren ontfaen
daden si hare boetscap saen
ende dageden den coninc arture
te rome voerdie senature
recht vonnesse daer tontfane
voerden keyser leo te stane
want hi den roemscen tribuut onthelde
dien wilen eer wan met gewelde
julius cesar up bertaengen
ende hi gallen al bi spaengen
dien van rome af hadde gewonnen
ende vele eylande onder der zonnen
waert dat hijs niet doen en woude
datmenne ten naesten oeste soude
emmer souken sonder meer spreken
ende donrecht metten swerde wreken
artur hevet wel ghehort
met ghemake al hare wort
ende hiet die heren beiden met staden
hi wildem antworden ende beraden
in eene ziden es hi ghetoghen
upten vasten tor den hoghen
dien wilen setten die trinevante
dat nu heet lonnen die gygante
aldaer si doe te rade ghinghen
sprac waleweyn aldus ten dingen
danc hebs god want wi bertoene
wine hadden anders niet te doene
dan eten drinken ende singhen
spel met vrouwen dansen springen
dies es leden langhe stont
nu wert ons ander materie cont
daer wi vers af moeten maken
die vanden swerde sullen smaken
ende dit ontbieden ons de beste
die oint stat wonnen of veste
dat sijn die vromeghe roemheren
mettien versaemden hem die heren
die tes coninx rade behoren
ende artur selve die sprac voren
ghi heren seiti ghi hebt gemeine
wel gehort wat die romeine
ons ontbieden ende dinket u goet
ic hebbe vonden in minen moet
wat ic hem antworden sal
eist dat ghijt mi radet al
eersten willic antworden dit
datmen met ghewelt besit
ende met crachte winnet echt
dat en mach nemmer wesen recht
souden wi tribuut te rome gheven
die ons met crachte an was gedreven
van juliuse dan ware geen recht
vort willen wi hem toghen echt
dat brennus ende bellijn
daer wi af gheboren sijn
want si waren des lants heren
rome wilen wonnen met eeren
ende hinghen voer dat capittole
xx romeinen teere schole
langhe eer julius was geboren
grote constantijn die hier te voren
gheboren was tote everwijc
die was keyser dies gelijc
dus eist recht dat ons rome toehort
eist van orloghen of van gebort
ende willen hem seggen overluut
dat wi eeschen roemschen tribuut
ende willen ten naesten oeste comen
up wat velde si willen noemen
ende dien god daer ghevet zeghe
blive here vort alleweghe
alle seiden si dit dinct ons goet
mettien men incomen doet
die romeine ende seidem ditte
vertornet ende in groter hitte
keerden si te rome inde stat
ende seiden den senaturen dat
ende artur hevet die sine vermaent
die hi hem hout van herten waent
dat si ten naesten oeste met allen
hem te hulpen comen in gallen
aldaer hebben sine wel ghetroest
harewaert west ende van rusen oest
dat sine tusscen doot ende leven
altoos niet en wilden begheven
mettien es dat hof ghesceden
die heren keerden hem gereeden
ende artur die milde die coene
ghereedde hem ende sine bertoene
morderette sinen neve hi beval
sijn wijf ende bertaengen al
ende trac sijn volc te samen saen
te scepe so sijn si ghegaen
ende quamen ghemeenlike
gheseilt int lant van armorike
dat men nu bertaengen heet
in eene havene al daer steet
sente michiels berch nu bi dage
daer horde artur eene claghe
dat een gygant een groet viant
hadde geroeft daer int lant
eene joncvrouwe van magen groot
want sijn zwagher die coninc loot
siere zuster man was haer neve
artur hiet dat tfolc daer bleve
ende dorcroop van hoeken thoeken
omme ghenen ruese soeken
so dat hi vernam die mare
dat hi up eene roetse ware
metter joncvrouwen in die zee
alleene voer hire ende nemmee
ende hevet ghenen ruese bestaen
dien rovede hi vanden live saen
ende vant die joncvrouwe doot
die hi grouf met eeren groot
ende brochte sinen volke de mare
ende seidem al openbare
dat hi noint in al ingelant
so sterken gygant en vant
sonder den reuse richoene
die was van alsulken doene
dat hi hadde te siere hovaerden
al ghemaect van coninx baerden
eenen roc dien hi anedrouch
also alse hise alle verslouch
doe wildi hem arturs baert
ende artur voer darewaert
ende slouch doot dien gygant
in eenen eenwijch metter hant
doe artur hadde havene genomen
ende sijn volc es te scepe comen
trac hi henen te parijs waert
wat so daer was andie vaert
ghinc hem altemale in hant
binnen parijs dat hi vant
eenen bailliu dien de wet
van rome daer hadde gheset
die felloen bi namen hiet
ende want hi merket ende siet
dat hi niet en mach te velde
aldaer vechten met ghewelde
so bit hi omme eenen camp
wie so verwint sonder scamp
dat onder hem bleve die stat
artur nontseide niet dat
noch en wilde oec daer bi
datten iemen vochte dan hi
indie vaert daer inde zeine
daer vochten si beede alleine
dat al nu in deser wile
in fransoys heet die yle
daer hadde felloen den ramp
want hi verloos tlijf inden camp
ghinder quamen an hem gevallen
norweghers deenen ende gallen
van danen trac hi upwaert
tote austun met snelre vaert
want hi horde mare das
dat troemsche here comen was
met luciuse dien keyser leoen
hadde bevolen al sijn doen
ende brochte mettem van over mere
een onghetelt machtich here
perchiene ende mediene
affricane ende numidiene
beede coningen ende hertoghen
also vele alsere hem doghen
an hem hevet artur ghesent
omme te houdene parlement
weltijt dat hi wille striden
ofte waer hi sijns wille ontbiden
dese bootscap dede waluwein
ende voer heenen berch ende plein
ende liet succoers onder weghe
up aventure wies men pleghe
dat hi emmer wete ontset
dat hi ontwiken moghe te bet
ende alse hi quam vor die van rome
ende hi die boetscap van sinen ome
met onvervaerden moede dede
stont een romein daer ter stede
ende seide die bertoene
sijn staerc van worden cranc van doene
waluwein antworde ende sprac
wat seghestu den bertoenen lac
sie of si doen dorren ende spreken
mettien worde hevet hi ghesteken
sijn swert den romein dort lijf
daer wart getrocken menech knijf
maer waluwein ende sine ghesellen
omtrent xx horen wi tellen
die sijn getrocken daer ten orssen
ende ontreden ghere porssen
ende weken doe si dat saghen
aldaer hare laghe laghen
daer die romeinen niet af en wisten
ghinder so begonstmen twisten
entie romeine waren onghescaert
dies verloren si eenen schaert
uten haren onversien
dat si dor noot moesten vlien
ten haren weder alse die hem saghen
bedroghen inder bertoene laghen
an beeden ziden bleef volc doot
maer die scade was te groot
die up dien van rome vel
daer blevenre doot vc wel
ende ghevaen met groter eeren
wel xxx vanden meesten heren
dus keerden weder die bertoene
blide sere van haren doene
ende alse die coninc artur wiste
daventure vanden twiste
was hi utermaten blide
die gevaen waren inden stride
sende hi te houdene te parijs
waluweyn hadde alden prijs
vander boetscap enter daet
up aventure hoet vort vergaet
lucius es metten sinen
van herten in groter pinen
dat die bertoene int scoenste waren
nochtan wildi ghebaren
of hijs niet een twint en achte
hi trac henen wech met crachte
te lengeres te borgoengen waert
daer vant hi dies hi begaert
die stat bewest tsinen bouf
spise dranc ende haernasch grouf
ende groot here dat upter heide
sijns te vechtene ontbeide
daer docht hem goet sijn ende woude
datmen artuurs ontbeiden soude
want hi kende die bertoene
van so overdadeghen doene
si soudene soeken harentare
in wat enden lants hi ware
of hi soude hem ontwiken
ende over die berghe striken
ende mercte wel in sijn gedochte
dat te ghevoughe niet sijn mochte
want die bertoenen souden hem volgen
uptie hielen sere verbolghen
aldus slouch hi sijn ghetelt
buten lengres up dat velt
artuur hevet dit vernomen
ende es metten sinen comen
scone treckende wel bewaert
met sinen here te lengeres waert
alse die de romeine sochte
groot volc hi mettem brochte
die alle haetten die romeine
omme dat si wilden alleine
hovet van alder werelt wesen
so na quamen si met desen
dat elc mochte openbare
anescouwen sanders scare
ende hem die scuttren onderschoten
an beeden ziden vander roten
maer die avont ginc in hant
men slouch tenten daer int sant
ende beiden der dagheraet
des maerghens als de zonne upgaet
ghereeddem menech man te stride
asaermes riepmen an elke zide
die wijch begonste metter zonnen
daer was gejaget ende geronnen
omden vorwijch in elke zide
artuur was vro ende blide
ende sprac alse een coninc coene
ghi heren ghi getrouwe bertoene
peinst omme deere up desen dach
dits eere die niet tegaen en mach
seghe te vechtene uptie romeine
die thovet willen sijn alleine
over al der werelt diet
hets al spot ende el niet
dat wi hier te voren vochten
al waest also dat niet en mochten
onse vianden vor ons gheduren
dit sijn die heren der aventuren
hier af sal ons emmermere
name wassen ende ere
noch nemmermeer naer desen tiden
sone sal volc up ons dorren striden
ghi hebt mi xxx conincriken
met uwer doget ghedaen wiken
daer ic coninc ende here af bem
nu toe ende elc zie voer hem
mettien versaemden hem die scaren
daer mochtmen horen mesbaren
desen jaghen den gheenen vlien
ende met wapenen wonder ghescien
volc van menegerande tonghen
die daer onderlinghe dronghen
grote volc staerf an elke zide
maer die persse vanden stride
quam up luciuse entie romeine
want die waren met waleweyne
volgheden daer hi wilde varen
ende waluweyn versach den aren
blecken inden roemschen standaert
therte stont hem darewaert
want hi peinse dat daer helde
dbeste riddersceep vanden velde
ende es indie romeine ghevallen
ende anden prinche van hem allen
luciuse versament mede
die wonder daer met wapenen dede
doch heeftene met crachte groot
waluweyn gesleghen doot
enten aerne ghevelt int zant
ende coninc artur quam te hant
ende brac daer in met groter cracht
daer walewein dus stont ende vacht
ende sloech daer soe vreselike slage
dat nieman en dorste in dien dage
sire slage ontbeiden si u becant
doe wart ondaen die scare thant
ende alse dandere scaren saghen
luciuse doot ende dander jaghen
enten standaert onder voete
vloe daer wie soes hadde moete
alse die omme ghene dinc en sagen
dan alleene omme tlijf ontdragen
in dien wighe bleven doot
coningen ende heren groot
an elke zide seere vele
maer den romeinen ginct uten spele
want die bertoene behilden tfelt
roof wonnen si al onghetelt
orssen wapenen ende haernasch
artuur was vro ende rasch
ende hiet datmen brochte ter erden
elken man naer sire werden
uptie wijchstat daer hi lach
ende alse hi luciuse sach
doot liggende onder die heren
dede hine upnemen met eeren
ende dedene zuveren vanden bloede
eerlike met groten goede
hiet hine balsemen ende ghereeden
ende hoverdelike cleeden
ende leidene up eenen waghen
ende hietene te rome draghen
ende screef den heren den senaturen
fierlike in siere scrifturen
dusghedanen cheins ende tribuut
es men schuldich te sendene uut
van bertaengen tote rome
elc man merke ende ghome
wiene hebben wille ende halen
dus conen die bertoene betalen
oec ontboot hi jongen ende ouden
dat si hem beraden souden
want hi emmer comen woude
alse die rome winnen soude
ende sijt verweren of si mochten
of dat si hem also bedochten
dat si dies waren beraden
dat si quamen up ghenaden
in desen staerf keyser leoen
doe wart keyser zenoen
ende artuur sette hem dat hi wan
alle die lande ten berghe an
beede steden ende vesten
hi sette hem met al sinen besten
hoe dat hi ane hem bedwanc
over breet ende over lanc
al gallen tote nerbone
ende peinsede om die keysercrone
te winnene van rome der stat
ende hevet versamet volc ende scat
daer hi mede moge vulbringen
den wille van sinen dinghen
van perchevale van galyote
van egraveine van lancelote
vanden coninc ban van benowijc
ende behoerde dies ghelijc
ende van vele geveinseder namen
sone vandic altesamen
cleene no groot inden latine
dies docht mi verlorne pine
dat ict hier ontbinden soude
want ic dwalsch over boerde houde
in dese orloghe uptie romeine
so was artur die coninc reine
xx jaer wel ofte mere
ende quam met grotre eere
ten berghe toe om altemale
te lidenne ende te winnen ytale
maer dattem daventure benam
ende hem sulke niemare quam
daer hijs omme moeste begeven
want die in bertaenyen bleven
daden hem scade ende ongetrouwe
dat was jammer ende rouwe
hadde ten besten gehent sine dinc
sone hadde beter coninc
inder werelt niet gewesen
maer dit es also wi lesen
daventure sonder waen
laet ghene hoge dinc lange staen
in keyser zenoens tiden was
fulgentius die vele las
ende maecte vele sermoene
ghelovelijc ende van goeden doene
van sinen bloemen so willic
u hier setten somech stic
fulgentius seget in sinen bouken
kerstijn man en sal niet soeken
eeneghe wrake hier int leven
maer gode sal hijt al upgeven
ne roeke di in ghere wisen
dat di die werelt liede prisen
maer zie dat du di dorres togen
alleene voer ons heren oghen
omme niet werpt hi onder voet
erdsch leven ende erdsch goet
die int herte leeft alse de fiere
nader riker lieder maniere
want zacheus en gaf niet node
al sijn grote goet dor gode
ende pieter alst es gheset
die en liet niet dan scip ende net
nochtan es pieter gepriset mere
dan zacheus die rike here
omme dat die rike dat beseffe
dat hi hem niet en verheffe
al laet hi sijn grote goet
omme gode maer blive in omoet
al prisen wi dat magedoem sere
dies bidi no min no mere
sone lachtren wi dat huwelic niet
want alsemen ii goede dingen siet
men seget dits goet ende dit best
dus bliven die herten al ontvest
alse hem mageden so voegen
dat si den lieden willen genoegen
sone sijn si niet waerlike reine
si rouken anders dan gode alleine
die en es cristus niet getrouwe
die souct datse die werelt scouwe
dat een man doet dat god gebiet
dan coemt hem van naturen niet
maer het sent hem god van hoghen
ghelijc dat wi sien met ogen
die ghemaect sijn om licht sien
ende dat en mach hem niet gescien
hen si dat si tlicht behouden
dus en eist niet bi onsen scouden
dat die dogeden werken iet
maer sijn scout eist diere ons toe riet
hi es verdoemt die derdsce goet
dorperlike ende qualike verdoet
maer hijs verdoemt die hem verheft
alse hi die ghiften gods beseft
sondare en laet di niet gescien
dattu wantrouwes den fisisien
wanhope niet hets openbare
dat hi staerf omden zondare
sie dat berouwenesse ende hope
nemmermeer di en ontlope
wiltu di selven niet ontkeren
vander goedertierheit ons heren
so onthout di van zonden
so saltu met gode werden vonden
cristus ne ware niet noch en woude
comen inder werelt oude
dan om zonden af te doene
wes dies seker ende coene
dat es alleens in wat ouden
dat di god werpt om behouden
du sijs behouden wiltus betrouwen
nie en quam te spade berouwen
updat met waerre herten was
ende sonder wanhope sijt seker das
dit sijn fulgentius wort
die van edelre ghebort
van caertago was geboren
ende eerst moenc was alse wijt horen
daer die moeder sere omme mesliet
al waest hare omme niet
hem leiden die quade arriane
vele torments ende pine ane
sidert wart hi bisscop gecoren
daer hi pine ende menegen toren
vander wandelen coninc gedogede
want hi tgelove te houdene pogede
ende was versent tote in sardeine
met lx bisscoppen ghemeine
miracle scuwede dese here
te doene utermaten sere
want hi seide dat sulke saken
namecont eenen man maken
al heeft hi heilecheit beseven
hets beter der werelt oncont leven
ende voer gode sijn bekent
xxv jaer ommetrent
was hi bisscop ende staerf vorwaer
in sijn lxvste jaer
lxx daghen voer sine doot
qual hi in siecheden groot
ende bat gode in sinen verdriete
dat hi hem der werelt verliete
met penetencien hem ontladen
ende hi hem ghinder dade genaden
upten jaersdach bleef hi doot
in heilecheden harde groot
menech ander heilech man
die ic vulscriven niet en can
waren inden selven tiden
maer wi moeten overliden
ende keren ten keyseren waert
hoe nu up nu nederwaert
dat roemsche rike clam ende vel
also alse daventure fel
altoes niet en wille gehinghen
ghedurecheit in erdschen dinghen
den vijften bouc sullen wi hier laten
ende ons vort daer toe ghesaten
dat wi den sesten bestaen
also alse die materien gaen
wie keysere waren ende coninge mede
elc na anderen in sine stede
zenoen dat vint men vor waer
regneerde xix jaer
zenoens wedewe die keyserinne
ghegreep trike ane met zinne
ende nam te manne enen anastasius
dien soe keyser ende augustus
in sine brieve scriven dede
dese ontfinc die werdichede
int jaer ons heren xc ende drie
ende cccc ghelovets mie
ende regneerde in desen live
xx jaer ende oec vive
alse ons scrivet segebrecht
dese was quaet ende ongerecht
want hi valsche arriane
entie quade euticiane
dat volc es van ii paertien
die onse gelove niet en lijen
al willen si kerstijn heten nochtan
vorderde als een ongelovich man
dies gaf hem in vele lande
god vele mogendere viande
die sere crancten troemsce rike
dat hi dicken jammerlike
sere ende utermaten clagede
twi dattene daventure jagede
ende hi van eneger wedersake
noint gewan enege wrake
hine was so here ofte knecht
dien hi dede wet oft recht
dies es hi quader dode bleven
alst u hier na wert bescreven
in sinen tiden wi lesent dus
was paues anastasius
die den keyser verwaten dede
van siere ongelovechede
maer nu wildi jegen recht
anastasius absolveren echt
van constantinoble den patriaerke
die omme sine quade gewaerke
van ongelove was verwaten
van paues felixe sinen vorsaten
maer hi pijndem omme niet
want die kerke die ontriet
om dit ende om andere mesdaet
segetmen dat geen toeverlaet
sijns wesen mach ten joncsten dage
want hi staerf in zwaerre plage
daer hi ghinc tsiere heimelichede
ontfoer hem uut daer ter stede
sijn ingeweide aldaer hi sat
ende hi staerf aldaer ter stat
na den paues anastasius
wart paues een hiet symachus
in keyser anastasius tiden
sulke waren die benyden
ende cosen enen laurens daer jegen
ende scieden hem alse partijen plegen
some clerken ende senature
warens met laureinse sture
ende met symachuse some
hier af quam sware onvrome
beede worden si paues gewijet
up eenen dach gebenedijet
so dat sijs in manne quamen
dat si souden beede tsamen
te ravene varen haestelike
toten coninc diederike
die coninc was vanden oester goten
die doot hadde ende verstoten
odonacre van ytale
ende besat tlant altemale
wien so hi gave die werdichede
soude paues bliven indie stede
so dat diederic daer af
een gherecht cort vonnesse gaf
dat hi paues blive sonder toren
die eerst paues was gecoren
entie hadde die meeste zide
dus wart inden selven stride
symachus paues indie stat
ende dor genaden sette hi dat
laurencius bisscop te micerne
diene hadde verstoten gherne
iiii jaer sat hi met gemake
symachus naer dese sake
doe partijede hare die kerke
senaturen ende som die clerke
die maecten ten selven stonden
van dorperhede valsche orconden
ende wrougeden symachus den paues
ende keerden sine doget in aves
ende senden te ravene gemeenlike
anden coninc diederike
hare orconden die si wouden
die de dinc vortbringen souden
ende senden om laurencius echt
heimelike jegen recht
entie clerke entie port
hebben hem in tween gescort
desen met desen dander mettien
si lieten die saken sien
den coninc diedericke ende baden
dat hi des ware beraden
dat hi besouke ende beghome
sente pieters stoel van rome
coninc diederic sendde aldaer
enen bisscop pietre ende wille al claer
dat hi paues si sonder gevecht
ende dat was jegen bescreven recht
ende hevet daer ghedaen
voer hem sine purgatie saen
van dat hem die quade knechte
anebrochten met onrechte
pieter die wart daer verstoten
dien de coninc vanden oester goten
diederic aldaer hadde ghesent
laurencius bleef al ongescent
maer hi wart verwaten saen
want sijt dorsten anegaen
den stoel van rome die ere groot
eer die paues symachus was doot
dus was gheset met groter eere
symachus paues ende here
tsente pieters inden stoel weder
ende dandere worden gevellet neder
omme dese dinc om dese nijt
was in rome lange strijt
orloghe swaer indie stede
so dat papen ende clerken mede
vele daer omme bleven doot
ende menech ander clene ende groot
die ghene die jegen die kerke waren
quamen met gewapijnden scaren
ende namen uten cloestre nonnen
ende dadense al naect vor hem ronnen
ende gingense gheselen ende slaen
dat zwaerlike was mesdaen
lanc waest eer dit mochte tegaen
entie port in vreden staen
doch bleef symachus te boven
ende daer naer hevet hi verscroven
die manicheen uter stede
ende verbrande hare bouke mede
al teenen male die na hem bleven
ende heefse uten lande verdreven
dese symachus loeste ende verbat
vele gevangene in meneger stat
daer hi groot goet omme gaf
ende halp hem der aermoeden af
vele dogeden dede hi mede
te rome binnen indie stede
in kerken maken ende viseren
ende in eerliker visenteren
dese symachus die sette
indie heileghe kerke bi wette
up alle sondaghe vanden jaren
up alle feesten van maertelaren
te singhene blidelike ende ho
gloria in excelsis deo
dat wilen telesforus stichte
entie wonderlike dichte
die meer sijn dan dinghel seide
ende dit te singhene leide
te messen upten kerstdach
dies men te voren niet en plach
symachus alse wijt horen
was ute sardeine gheboren
ende anastasius die vor hem sat
was van rome uter stat
in desere tijt in desere stont
was vanden wandelen trasamont
coninc te affrike int lant
hi was der kerstijnre viant
want hi was een arriaen
ten eersten heefti sluten gedaen
die kerken die der kerstine waren
ende versendde teere scaren
cc ende xx mede
bisscoppen elc uut siere stede
die de paues up dien dach
symachus scone versach
want hi stont hem in staden
alsi swaerlijc waren verladen
tier selver tijt in affrike
was olimpius een man rike
ende dat was een arriaen
in een bat soudi hem dwaen
ende sprac grote dorperhede
uptie hoghe drievoudichede
daerment toesach eer hijt liet
quam vliegende een vierich spiet
ende vlooch hem in dat lijf
ende verbernde al den keytijf
te constantinoble indie stede
ghesciede tien tiden mede
dat een doepsel soude ontfaen
van eenen bisscop arriaen
entie bisscop besciet mede
qualike die drievoudichede
alse die arriane doen algader
ic dope di inden name svader
biden sone inden heilegen geest
te hant dit was te wonderne meest
so voer woch dat water claer
ende men en wiste hoe of waer
doe liep die man dien dat gesciede
hem dopen onder gelovege liede
in desen tiden in desen doene
so hadden die borgenyoene
eenen coninc die gondeldus hiet
die iiii sonen na hem liet
cylpric ende gondebandus
gondemaer ende gondesilus
gondebant slouch cylpricke doot
ende sijn wijf dat hi gheboot
te sinkene met enen steene
twee dochtre diere bleven clene
deene hiet thorna dedi verdriven
dandere dedi mettem bliven
die hiet clothilt ende hadde mede
doepsel ontfaen ende kerstijnhede
in desen tiden sekerlike
so was coninc van vrancrike
clodoveus hilderics sone
ende nochtoe was heidijn de gone
hilderic wan desen sonderlinge
andie coninginne van doringe
die bi namen hiet basine
dese traect al over sine
alt recht dat de roemsce heren
hadden beseten met eeren
tusscen der sommen enter loren
sine vorders haddent te voren
toter sommen in haer doen
nochtoe lach te sissoen
een bailliu van skeysers wegen
dien hevet clodoveus verslegen
ende parijs die stat beseten
als een here een prence vermeten
dus wonnen die vranken tlant
dat noch heden es genant
na die vranken vrankerike
dat te voren gemeenlike
gallen hiet bi ouder namen
alse die romeinen al te samen
entie keyser anastasius
die was een quaet hereticus
vernam der vranken mogenthede
dat si waerheit ende vrede
hilden elcsins ommetrent
hevet hi clodoveuse ghesent
sine prosente diere ende bequame
consulaer ende augustus name
clodoveus sendde tien tiden
sine boden die moesten liden
harentare dor menech lant
so dat die coninc gondebant
van boergoenyen die boden kende
also alsemense dor tlant sende
entie boden die versagen
clothilden die in dien daghen
scone was ende wel gemaect
ende van wijsheden wel geraect
ende brochten haren here van hare
clodoveuse sulke mare
alse hijt vernam met allen zinne
wart hi ontsteken van haerre minne
ende sendde boden ende man
den coninc van borgoenyen an
dat hi hem senden wilde
siere nichten der scoenre clothilde
maer die coninc gondebant
dat in sinen rade vant
also alse hem int herte scoot
sijns broeders haers vader doot
ende seide dat hijs niet en woude
want soe te machtich werden soude
hier omme en bleef niet de minne
die coninc en minnedse met zinne
ende dede al dese dinc verstaen
enen sinen raet aureliaen
die heimelijc ende wel ghenouch
tusscen hem ii die bodscap drouch
clothilt die scone joncvrouwe
was kerstijn ende gode getrouwe
ende plach dicken gaen ende keren
te messen ten dienste ons heren
entie coninc van vrankerike
sendde an hare heimelike
sinen raet aureliaen
dat hi an hare soude verstaen
haren wille ende haer gedochte
die ghene vantse alse hise sochte
eens sondages alsoe messe horde
aureliaen die niet en dorde
hevet verwandelt sijn abijt
ende dede an ter selver tijt
eens aerms menscen cledre dan
ende ginc als een aerm man
sitten vor die kerke ter bede
want het was der joncvrouwen sede
alsoe sciet der kerken af
dat soe gerne duer gode gaf
nader messen deedsoe hare zede
ende gaf hare aelmoesene mede
ende alsoe quam taureliane
mercte soene ende sach dien ane
ende soe gaf hem enen besant
aureliaen custe hare hant
entie joncvrouwe es saen
in hare camere gegaen
ende seide teenre haerre cameriere
ganc hale mi genen aermen man sciere
ende seider hare lijctekijn an
ende alse hi quam so sprac die man
hovescelike ane die joncvrouwe
ende brochte haer lijctekijn up trouwe
dat was sijns heren vingerlijn
daer an stont dat gebeelde sijn
daer hi mede te zeghelne plach
want heren plagens up dien dach
dat elc here die trouwe sine
gaf met sinen vingerline
ende dat hi zeghelde daer mede
dat bleef vaste ghestadichede
clothilt seide twi bestu hare
comen in aerm mans gebare
du best dat wetic sekerlike
des coninx bode van vranckerike
hi sprac hier sent mi mijn here
die u mint joncvrouwe sere
dit vingerlijn sent hi u up minne
omme te wesene coninghinne
die joncvrouwe ontfinc dat
ende leit in haers oems scat
ende groete ghetrouwelike
clodoveuse den coninc rike
ende seide en moet geen kerstijn wijf
wederdeelen haer lijf
altoes ghenen kerstinen man
noch huwelijc vuldoen daer an
du wetes selve aureliaen
want du heves kerstijndoem ontfaen
merc wel dat in ghere stont
dit niemene en werde cont
maer dat god onse here gebiet
moete ghescien ende anders niet
van hare sciet aureliaen
ende soe hevet tfingerlijn ontfaen
heimelike in haers oems scat
up aventure hoet quame na dat
aureliaen seide sinen here
hare antworde min no mere
ende hoe soe tfingerlijn behelt
ende leit onder haer oems ghelt
ten naesten jare sendde te hant
an den coninc gondebant
clodoveus van vrancrike
dat hi hem sende haestelike
sine nichte die scone clothilt
dit hilt over redene wilt
gondebant ende sprac taureliane
doe dinen here te verstane
dat onredenlijc sijn sine wort
want hem mijn nichte niet toe en hort
sijn raet wart verwerret sekerlike
want si den coninc van vrankerike
ontsagen ende elc nauwe dochte
wat hi hier bi meenen mochte
so dat gheviel tien stonden
dat gheent vingerlijn was vonden
onder sconinx gondebants scat
gondebant wart erre omme dat
ende seide hine wiste niet
hoe die sake ware ghesciet
maer die nichte hevet hi genomen
ende hem diere omme was comen
gaf hise met erren moede
vro was die bode ende voer met spoede
ten coninc metter maget clothilde
alse diese gherne hebben wilde
ende brochtse hem tote sissoen
clodoveus sonder meer doen
ontfincse met grotre minnen
alse te siere coninghinnen
savonds alse dat volc ginc uut
entie coninc ende sine bruut
te samen souden te bedde gaen
sette soe haer herte saen
an onsen here ende seide
here ende coninc beide
ghef mi eene bede alleene
eer ic dijns bedden werde gemene
die coninc sprac so biddet dan
so biddic seitsoe lieve man
dattu gheloves getrouwelike
anden vader van hemelrike
want hi di maecte ende geboot
ende an sinen sone die met sire doot
uter hellen hevet verloest
wiltu di houden an sinen troest
ende ane den heilegen geest mede
die met siere heilechede
alle die heileghe verclaert heeft
dese drievoudicheit die gheeft
diere an gheloven euwelike
die bliscap van hemelrike
mijn bidden es dat lieve man
dattu gheloven wilt daer an
entie afgoden laten te hant
entie kerken die du heves verbrant
die doe betren ende maken
ghedinct oec biddic eere saken
dattu noch eeschs beede gader
miere moeder goet ende mijns vader
die gondebant mijn oem verdede
met grotre hoverdichede
ende god moeter noch toe stoken
dat haer bloet moet sijn gewroken
clodoveus antworde daer
eene dinc bidstu mi dats swaer
dat ic mine gode verdreve
ende ics ane die dine bleve
daer af en bem ic niet beraden
maer vanden overdaden
dat den dinen es ghedaen
salic wreken sonder waen
teerst dats mi ghevallet stade
neen sprac soe dat ic gerenst bade
dat ware dattu di liets verwinnen
ende wilds dinen sceppere minnen
dien nacht en mochtsoe anders mere
niet gewinnen anden here
ende bleef mettem in huweleke
ende selden leet dach of weke
soe en leidem emmer ane
omme kerstijndoem tontfane
ende oec was soe in haer gebede
altoes hier omme an gode mede
clodoveus heenen sande
aureliane an gondebande
dat hi sire nichten clothilde
die hi teere coninghinnen hilde
sendde hare van haren scatte
gondebant wart erre omme datte
ende seide waent clodoveus dat
mi afwinnen lant of scat
vare wech seidi taureliane
dander sprac pijndi te verstane
wat men mi seggen hiet
want mijn here di ontbiet
dattu hem sets stede ende dach
waer hi di ontmoeten mach
omme sijn goet met sinen here
entie best mach hebbe sinen ghere
doe peinsdi wat hi hadde te doene
ende hem rieden die borgenyoene
dat hi siere nichten ghave
een deel van haerre have
want dit es gherechte sake
ende hi vaste vriendscap make
met clodoveuse ende metten vranken
dat si sijn rike niet en cranken
want het ware wreet volc ende stout
ende hem niet an gode en hout
gondebant dien ginc dit ane
ende gaf aureliane
van sinen scatte dat meerre deel
entie cleenode al gheel
die clothilden was der coninghinnen
daer naer liet onse here winnen
clodoveuse eenen sone
ende alse gheboren was de ghone
staerf hi in siere wiegen clene
dies die vader was in weene
ende seide haddemen minen goden
dit kint bevolen ende geboden
hen ware niet bleven doot
neen sprac soe met zinne groot
omme dese dinc en doget mijn herte
nemmermeer rouwe no smerte
maer ic danke dies onsen here
dat hi mi jonste der ere
dat hi deerste vrucht hebben woude
die ic ter werelt bringen soude
daer naer so gheviel dat ghone
dat soe brochte eenen anderen sone
dien soe oec ten doepsele brochte
entie wart quellende onsochte
doe sprac die coninc dese moet mede
sterven alse dander dede
maer die coninghinne verbat
an gode onsen here dat
dat bequam ende al ghenas
dat sint scone ende vromech was
hier naer ghesciede cortelike
dat clodoveus van vrankerike
uptie aelmanne soude striden
entie vranken in dien tiden
sware scade moesten ontfaen
doe sprac ten coninc aureliaen
here coninc van vrankerike
gheloeve an gode van hemelrike
daer di af predect met wisen zinne
mine vrouwe die coninghinne
du salt den zeghe hier ontfaen
hi liet sine ogen upwaert gaen
te hemelrike ende sprac met wene
god here jhesus cristus alleene
dien mijn wijf pleghet mi
te seggen dat hi gods sone si
ende du te helpene pleghes in plagen
hem die hope an di draghen
nu so biddic di ghenaden
dattu mi hier staes in staden
dat ic mine viande verwinne
ende ic sie ende bekinne
die grote macht die tfolc seghet
here dat an di gheleghet
so willic mijn ghelove setten
an di vortmeer sonder letten
ende wille dat doepsel here
gherne ontfaen dor dine ere
want ic mine gode riep ane
sine hebben macht in staden te stane
ende hier omme hebbic gheacht
dat si sijn alsonder macht
die den ghenen hulpe ontseggen
die hare herte ane hem leggen
warachtech god di roepic an
an di houdix mi vort an
alleenlike dattu mi huden
seghe gheves van desen luden
alse hi dus ane gode bat
dalemanne daer up die stat
verloren dien zege entie were
haer coninc bleef mids int here
liggende upten velde doot
wie so mochte hi ontscoot
maer diere bleven te live
lieten hem binden alse wive
ende baden omme ghenaden
voertwaert meer tharen scaden
beloveden si te sendene uut
den vranken tsens ende tribuut
ende ghaven up lant ende eere
clodoveuse den groten here
dus wan hi daer die victorie
ende keerde met groter glorie
in dat lant van vrankerike
in sijn keren sekerlike
want die wijch was neven den rine
quam hi ghevaren entie sine
dor oesterike dat nu heet loreine
uptie mosele die niet es clene
in ene stat gheheeten toel
daer woende ende sat in sinen stoel
sente vedast alsict las
die sijnt bisscop tatrecht was
dien heeft die coninc upgenomen
ende dedene met hem comen
in vrankerike om dat hi woude
dat hi tgelove hem leren soude
onder weghen daer hi quam
eenen blenden hi vernam
dien hi te hant daer genas
vro so was die coninc das
want hi sere was ghesterct
int ghelove alse hi dit merct
die coninginne hevet vernomen
haren here den coninc comen
alse omme kerstijndoem tontfane
grote bliscap ginc hare ane
sente remi bat soe dan
dat hi soude haren man
in siere predicaden leren
hoe hi hem soude an gode keren
die coninc quam met sinen lieden
ende began bidden ende gebieden
dat si hem wilden bekeren
an jhesumme cristum gode teeren
si seiden alle coninc here
valsche gode sonder eere
sijn wi ghereet te beghevene
enten god vanden langen levene
dien ons predect sente remi
dien gherne anebeden wi
grote blisceep so ontfinc
sente remi om dese dinc
te riemen daermenne dopen soude
waest al vroe jonc ende oude
behanghen waren met cortinen
beede met edelen ende met finen
alle die straten vander stat
sente remij hiet ende bat
den coninc enten vranken mede
dat elc penetencie dede
voer sine zonden ende daer na saen
souden si doepsel ontfaen
daer quam die coninc clodovee
in diere ghelike min no mee
alse wilen die keyser constantijn
ghedoept was metten volke sijn
alse die coninc ten doepsele ginc
sente remij sprac dese dinc
cycambrien wes goedertiere
ende laet sinken dine herte fiere
ende dattu braecs dat maec gerede
dattu anebedes mede
dat brec te sticken vort mere
sente remij doepte den here
also dat niemen ghedochte
dat hi daer die kerseme brochte
mettien quam daer cortelike
eene duve van hemelrike
in haren bec eene ampulle
ende daer in kersemen te vulle
daer inden doepsele mede te hant
die bisscop ons heren wighant
mede bestreec daert menech sach
noch heden up desen dach
so es die ampulle ghinder
ende alle die coningen meerre ende minder
bekerstmender mede alse mense sacreert
dit es oint sidert ghecostumeert
clodoveus hevet doepsel ontfaen
ende sijn here sonder waen
meer dan xxx hondert man
ja ende cortelike daer an
doepte hem mede ghemeenlike
al dat volc van vranckerike
des coninx zustren waren bede
doe ghedoept upter stede
vsupc jaer waest alse wijt horen
naer dat jhesus was geboren
clodoveus die gaf
alse hi des heidijnscaps ginc af
der kerken van riemen goet ende lant
sente remij nam altehant
een groot deel van ghenen goede
ende gaeft met milden moede
der kerken van lodine ende setter mede
den eersten bisscop indie stede
ende dat was een hiet gondebant
die nochtoe in huwelijcs bant
te wive hadde remijs nichte
maer het was te doene lichte
want sijs beede gewillech waren
soe moeste in enen cloester varen
ende hi ontfinc dat bisscopdoem
maer nu haddi sulken roem
van hem te wachtene van wive
dat al te dicken die keytive
sijn wijf hem visenteren liet
hier bi so es hem messchiet
want hare wandelinge ongebonden
hebbene ghetrocken ten zonden
so dat die vrouwe kint ontfinc
ende ghenas ende ontboot die dinc
den bisscop doe wart droeve de gone
in dieften es gewonnen die sone
ende ter werelt van hare comen
bidi salmenne dief dan noemen
ic wille menne so hete bi namen
nochtan dor al deser scamen
quam sijn wijf up menegen dach
also alsoe te voren plach
ende lietse alsoe was ghenesen
also alse hi plach vor desen
te hem comen ende gaen
nochtan dat hi menegen traen
voer sine eerste sonden liet
echt mochtijs hem hoeden niet
hine heefse brocht met kinde
boden dat soe na hem sinde
ende seide hiers ene dochter minne
die dochtre noemdi vossinne
also dat hire naer onsachte
bisscop gondebant hem bedachte
ghesent hevet hi om sente remij
dat hi te lodine quame bidi
daer es sulke dinc gesciet
hine caent berechten niet
sente remij quam daer bi staden
ende dander bat hem ghenaden
van diere grotre sondichede
ende sente remij weende mede
so dat die bisscop gondebant
hem cume die zonde ontbant
doe saghene sente remij
der wanhopen wesen bi
hi seide dat meerre mesdaet ware
wanhope dan die zonde zware
doe sloot hine in ene cluse daer
die sere inge was vii jaer
doe quam tenden vii jaren
dinghel gods an hem gevaren
upten witten donresdach ende orconde
dattem vergeven ware de zonde
ende hietem dat hi danen ginge
entie zondare ontfinge
diemen dan ontfaet ter kerken
hi sprac in can niet gemerken
dat ict sculdich te doene si
want hier sloot mi sente remi
ende hevet mi hier bezegelt mede
dingel sprac di es nu ter stede
hemelrike al ondaen
dat saltu hier bi verstaen
die dore ondoet al ongescaet
den zeghel die hier voren staet
dit ghesciede ter selver ure
gondebant lach indie dure
ende seide al quame cristus te mi
in gha nieweren sente remi
hine come die mi hier bant
dinghel haelde sente remi te hant
die settene weder in sine stat
daer hi heilechlike in sat
toten ende van sinen live
latro sijn sone van sinen wive
was oec bisscop daer naden vader
ende storven heilech bede gader
sente remi was vorwaer
in clercscap xxii jaer
ende lxx jaer oec mede
was hi bisscop daer indie stede
enen besetenen hi genas
dien benedictuse ontfochten was
dies heet hi apostel sekerlike
vander cronen van vrankerike
in sinen levene ende na sine doot
dedi menege miracle groot
te riemen in sente kerstoffels kerke
groevene eerlike sine clerke
in sinen tiden was sente vedast
die van toel quam alse een gast
met clodoveuse den coninc
alse hi kerstijndoem ontfinc
dien maecte bisscop sente remi
ende vort sendene die here vri
tatrecht dat hire bisscop ware
inder stede porten dare
talre eersten dat hire in quam
ghenas hi eenen die was lam
ende also met ghewelt
die stat teersten was ghevelt
ondere twee tevalne mure
vant hi enen bere tier ure
dien hiet hi rumen lant ende stat
nemmermeer sachmenne na dat
snachts daer hi te stervene lach
eenen claren scijn men comen sach
up sine zale al uten trone
ende men horde singen scone
in hemelrike aldaer men sach
dat sijn lachame doot lach
begraven so wart hi met rouwen
in die kerke onser vrouwen
up desen tijt in desen daghen
horic der ystorien gewaghen
so was sente ledenaert
dien doepte die here waert
sente remij ende leerdem mede
doget ende kerstijnlike zede
clodoveus die grote here
die haddene vercoren sere
so dat hi dor hem liet gaen
menegen dien hi hadde gevaen
an gode bejagedi die sake
dat die ziec was ende tongemake
maecti ghesont metter vaert
eenen broeder haddi hiet lifaert
daer porredi torlieins mede saen
in eenen cloester sijn si gegaen
daer wart lifaert clusenare
ledenaert porrede van dare
ende ginc taquitaenyen waert
predeken an sine vaert
menege miracle hi dede
bi lymogen quam hi mede
in eenen sconen foreeste na tgone
daer hi in maecte sine wone
tien tiden quam daer indien wike
die coninc van vrankerike
met sinen wive omme jacht
entie vrouwe drouch sware dracht
so dat so daer in pinen ginc
ende men hare met gere dinc
van erderike gehelpen mochte
ledenaerde men daer brochte
die halp hare met sire bede
dat soe genas daer ter stede
dies keerde in joie die rouwe
vanden kinde ende vander vrouwe
die coninc gaf hem daer ter stat
wouts alse vele alse hi hem bat
eenen cloester maecti daer
ende ledere leven swaer
maer waters gebrac daer ter stede
doe bejagede metter bede
an onsen here ledenaert
datter waters te vullen waert
dor des coninx edelhede
hiet hi nobles die stede
sulke eere hem god te doene plach
dat wie so gevaen lach
riep hi ane hem hi waes al quite
ende so quamen si met vlite
ende brochtenre hare boyen gedragen
vele warenre indien daghen
die rovers ende mordenaers waren
die met hem bleven ende wilden aren
die zonden die si hadden gedaen
ende worden in goeden ende ontfaen
heilechleke bleef hi doot
ende dede menege miracle groot
sint alsemenne verdrouch
verloeste hi gevangene genouch
eenen here van lymoge ghevel
die wreet was ende harde fel
die hadde boyen also swaer
dat elken mensce ginc te naer
eens so vinc hi eenen man
die sente ledenaerde ginc an
dien verloesti ende hiet hem draghen
die ketenen die vele lieden sagen
een here was die tongemake
eenen pelegrijm dede sonder sake
ende gevaen hilt omme ghelt
dies hem an sente ledenaerde helt
snachts quam sente ledenaert
ten here ende seide metter vaert
minen pelegrijm laet gaen
des morgens liet die here staen
want hi hilt over droems gedroch
ter ander nacht quam hi noch
ende seide laet gaen minen man
die here en hiltre hem niet an
ter derder nacht nam ledenaert
sinen pelegrijm ende ledene uutwaert
doe viel die torre al gheheel
ende half mede die casteel
ende menech man blever onder
die here selve dat was wonder
bleef te live te sinen lede
tebrokene sine scinckele beede
in bartaengen lach een gevaen
die liet sine ketene an hem slaen
daer sagen alle die wachters toe
dat sente ledenaert quam doe
ende loestene daer sijt saghen
ende dedem sine ketene draghen
te siere kerken daer hi leget
dus eist gesciet alst es geseget
alse clodoveus hadde ontfaen
kerstijn name also saen
voer hi van steden te steden
ende sette kerken ende tlant in vreden
so dat hi quam te parijs binnen
ende sprac te siere coninginnen
ende te sinen volke daer
ende seide het dinct mi te swaer
dat hier sitten die wester goten
ende hebben die gallen verstoten
ende sijn quade arriane
ende hem daertoe trecken ane
dbeste van gallen tonser onneren
gaen wi inden name ons heren
ende laetse ons uten lande slaen
maer clothilt die antworde saen
clodoveus edel here
maken wi ene kerke ere
in dere sente pieters van rome
dat hi dijns inden wige gome
mettien die coninc geprant
eene handaex ende warpse te hant
ende seide hier sal sonder waen
dies apostels kerke staen
talre eersten dat ons god onse here
hier ter stat doet weder keren
die coninc gherede hem wale
met sinen volke altemale
ende so te poytiers waert ter stede
daer sat in groter mogenthede
alaric met sinen roten
coninc vanden wester goten
alst vrancsche here soude liden
dor tlant van tours in genen tiden
gheboot die coninc ende hiet
dat men daer name els niet
dan gras ende voederien
dor sente martijns ere des vrijen
te sente martijns doeme hi sende
sine boden met ghenende
met offeranden menegertiere
ende sijn goede ors sijn diere
ende seide vaert bi aventuren
ghi sult uter heileger scrifturen
enech wordekijn horen luden
dat ons den sege sal beduden
selve bat hi gode sere
ende seide oftu here
mi helpen wilt dat ic verdrive
dese ongelovege keytive
ghef mi tekijn daer ic bi merke
inden inganc vander kerke
also die boden alte samen
te sente martijns te tours quamen
sanc een diese gemoete dit wort
here du heves mi ghegort
met crachte tesen wighe waert
dit wort hadden si lief ende waert
diere quamen ende danctens gode
ende sendens den coninc bode
voert quam hi met sinen scaren
teere rivieren gevaren
die vicenna heet in latijn
doe en wisti waer there sijn
vinden soude enech gewat
want die reghen hadde dat
so sere doen wassen mede
ane gode sette hi sine gebede
dat hi hem wisen soude tgewat
snachts bleef hi daer ter stat
des maergens quam daer ene hinde
die god daer sendde diene minde
die meeste die men hadde ghesien
soe ginc voer there mettien
ende woet over die riviere
ende togede den volke sciere
waer dat die ondiepte lach
vro was menech die dat sach
alse die coninc quam bi poytiers
nachts quam een groot hoop viers
van sente hylaris kerke upgaende
al daer die vranken hadden staende
haer pawelyoene quaemt te hant
alse of selve metter hant
sente hylaris met hem ware
doe hiet die coninc openbare
datmen roof no cracht mede
ne soude doen an ghene stede
x milen danen lagen die goten
gewapijnt met haren roten
vagladijn so hiet dat velt
daer wart gestreden met gewelt
maer die goten sekerlike
met haren coninc alarike
namen scade alte groot
alaric die blevere doot
alse hi xxi jaer
gheregneert hadde al daer
maer amelrijc sijn sone ontreet
ende menech gote ende so ghereet
ten lande van spaengen waert
daer regneerdi inden aert
over een xvi jaer
alse ghi horen sult hier naer
clodoveus wan dat velt
ende trac ane hem met ghewelt
alle die landen toter geronden
die te voren in langhen stonden
onder die goten hadden ghewesen
ende keerde thuus naer desen
alse hi te tours weder quam
grote ghiften dat hi nam
ende offeredse sente martijns kerke
het was al vro leke ende clerke
sijn ors dat hire offerde te voren
eer die goten tlant verloren
wildi lossen omme ghelt
jeghen dat meesterscap dat helt
c scellinghe selverine
gaf hire omme wit ende fine
nochtan es dat paert daer bleven
sente martijn wils niet gheven
doe sprac die coninc dien des wondert
nu gheefter omme dan noch hondert
ende alse die ghegheven waren
liet sente martijn dat ors varen
doe sprac die coninc met bliden moede
her martijn hulpe goede
bestu in alre maniere
maer dinen dienst vercoepstu diere
aldaer indie selve kerke
quamen boden ridderen clerke
die anastasius die keyser sende
ende screef an hem ende bekende
dat hi der cronen werdich ware
clodoveus drouch crone daer nare
ende gaf sente martijns kerke
vele scats ende beterde tgewerke
tien tiden so was symachus
te rome patrisius
een man die enen bouc maecte
daer hi die wijsheit in gheraecte
boetius sijn zwagher mede
was tien tiden groot van wijshede
die nemmermeer en wert vergeten
onder clerke die wijsheit weten
in haren tiden hadden doester goten
ytalen lant sere verstoten
want coninc diederic haer here
die odenacre nam lijf ende eere
also alst hier voren staet
dede den romeinen menech quaet
dit wilde weren symachus
ende sijn zwagher boetius
met wijsheiden ende met zinne
ende bejageden diederics onminne
want si siere heresien
noch siere quaetheit niet wilden lijen
dies nam hi hem beeden haer leven
alse u hier na sal sijn bescreven
boetius was een groot clerc
ende maecte oec menech were
daer ic u hier somege bloemen
in dietsce wort af wille noemen
ne gheene goede dinge en sijn
sine sijn te claerre ende meer fijn
eist datse vele lieden bekinnen
ende sise prisen ende minnen
vriendelijcheit openbare
hevet dese properteit in hare
dat hare alleene ware tonsachte
te draghene al dat soe dachte
want elc sinen vrient ontect
gherne wat sijn herte mect
eene zalege doot eist ende niet swaer
die niet en coemt in de jonge jaer
entie den droeven danne vromet
alsemense hem biddet ende noemet
twi segdi dicken openbare
ghi vriende dat ic zalich ware
nie en stont hi vaste no wel
wie so hi was die ghene die vel
wiltu up ersaters hulpe mecken
so moetstu die wonde ontecken
die bescedenheit es so vri
updat hare trecht mede si
soene wille hare daer an niet keren
al belghen dongerechte heren
hoe wonderlike keert daventure
nu dat soete nu dat sure
meneghen so geeft soe tquade
ende alsonder mesdade
ende ghevet den onwerden te lone
te sittene in des coninx trone
twi soude iemen vanden wisen
erdersche salichede prisen
want soe slacht der aventuren
wien laet soe lange staen geduren
ende alsoe van di sceet die vrouwe
wat laetsoe di dan swaren rouwe
datmen metten ogen siet
dan es ghenouch altoes niet
meer bedaerf ons dan dat goet
die ghene die van zinne es vroet
merct int herte nacht ende dach
hoe die dinc enden mach
wie es in so sekerre stede
oft in so grotre zalichede
hine vint in sinen staet
iet dat jegen sine herte gaet
eene cranke dinc eist ende een clene
dat tgeluc breect al ghemeene
nature die laet hare genoegen
met cleenre dinc die haer voegen
ende wiltu oec te vele nutten
so wiltu die genouchte scutten
die vele goets heeft sonderlinge
hem ghebersten vele dinghe
die lettel hevet ende dat genoeget
hine hevet niet dattem mesvoeget
in mesfal ens niet so quaet
alse dat een peinsende gaet
du waers salich hier te voren
alse di daventure noepte met sporen
soe vliet ende hine es onder den dach
diese wederhouden mach
nu machmen proeven wel hier mede
hoe keytijf die zalichede
es van deser werelt al
want soe onlange geduren sal
ende alsemense heeft en stopt si niet
algader des menscen verdriet
rijcheit alsemense vort gevet
dats al die scoenheit die soe hevet
soe en dooch een twint bedect
noch te ghader oec ghetrect
die ghevers hebben al die ere
die vrecke haetmen emmermere
sulc coeman ontsiet hem der straten
haddi sijn goet thuus gelaten
hi mochte vorden rovere singhen
noch vruchten hem van ghenen dingen
wapene welke salichede
leghet dan ane die rijchede
want wien so soe volget mede
hi verliest die sekerhede
alse een bose mensche onwaert
verheven wert daer hi begaert
inden stoel der werdichede
men merct te bet an sine zede
wies hi wert es ochte niet
wantmen te meer up hem siet
die doot en achtet min no mere
no der hoocheit noch der ere
soe leghet al in eene voude
aerme rike jonge ende oude
mi dinct den lieden beter al
ongeluc dan gheval
want tgeluc verwanen doet
ende ongeval maect menegen vroet
ongeval doet di bekinnen
wie di minnen of niet en minnen
alse daventure van di scheet
al haer volc soe met hare leet
ende tongeval toget altoos
wie di minnet sonder loos
daventure es so beraden
dat soe haer goet den quaden
houder gevet dan den goeden
ende mildelikere den overmoeden
wiltu groot ghelt te hope bringhen
du moetes eenen anderen ontdwingen
wiltu comen oec ter ere
daer en leget an min no mere
werelt eere segt dit den dwasen
dats een wint in dore geblasen
diemen tonrechte ghevet name
het es recht dat hi hem scame
willen wijt merken ende proeven
grote noot ende groot behoeven
dwinghet ons te sine goet
want wat dingen datmen doet
men doet vor des heren ogen
die hier neder siet van hoghen
dese wort ende andere vele
scrivet boetius in bispele
in enen bouc dus horen wi lijen
heet die troost van philosophien
daer hi in toget dat al tegaet
erdersch goet ende erdsch raet
ende men daer an meer no min
leggen en sal herte no zin
desen maecti te pavie
inden prisoene daer dorpernie
die coninc diederic an hem dede
ende oec grote zonde mede
want alse hine lange hadde gevaen
ende menegen torment gedaen
ende te rome uter stat verdreven
nam hi hem int ende sijn leven
alsemen besceden sal hier naer
ende dit was in ons heren jaer
xxi ende hondert waerf vive
dat hine dede vanden live
alse clodoveus van vrankerike
gheregneert hadde mogendelike
xxv jaer met eeren
wart hi quellende alse die heren
dicken doen van edelheden
alsi haer joget in onvreden
ende in wapenen hebben gehouden
queelen si dicke inder ouden
maer hem en mochte staen in staden
fisichien gheen no gheraden
dat hi iet ghenesen ware
mettien so verhordi mare
van eenen abt hiet severijn
die lange hadde abt gesijn
te sente mauricius daer hi leget
ende sijn gheselscap alsmen seget
dat hi menech tekijn dade
so wart die coninc dies te rade
dat hi omoedelike ontboot
den abt dor genaden groot
dat hi te hem soude comen
alse die abt dat hevet vernomen
es hi ten coninc gevaren
ghewillechlike sere te waren
ende ghenas den coninc wale
van siere groter langer quale
met hem bleef hi ene stonde
ende gaf den menegen gesonde
van sinen volke met sire bede
ende meneghen in parijs mede
ende ghenas cropele ende stomme
dove blende manke cromme
die metten duvel waren beseten
dien dedi haers vernoys vergeten
die coninc seide her abt here
ic biddu dor die gods ere
neemt ghenouch van minen scatte
ende ghevet den aermen datte
daert u dinct wel bestaet
wie so oec doer sine mesdaet
in minen lande es gevaen
so wat dat hi hevet mesdaen
dien scheldic quite ende vri
met desen worde so hiet hi
datmen die kaerkeren ontslute
entie gevangene doe daer ute
die van haren quaden daden
sonder enege genaden
verbuert hadden haer leven
sijn sente severine gegeven
selve vorwisti sinen ende
want god den ingel an hem sende
die hem seide al sijn doen
doe ginc hi ten castele nantoen
daer ii heilege papen saten
in hermitagen ende aten
sulc alse hijt conde gewinnen
teersten dat hi quam daer binnen
bat hi hem up genaden
dat sine ter erden daden
onder hare handen staerf hi de here
doe wart daer claer also sere
daer hi sinen gheest upgaf
dat groot wonder was daer af
sijn dach es diene houden wille
die derde dach van ingange sille
te desen tiden so was mede
te poytiers indie stede
een abt die hiet maxencius
van hem lesen wi aldus
dat hi dede alsonder waen
eenen doden mensche upstaen
die inghele daden hem menege ere
ende daden hem menege ere
hine at anders clene no groot
dan borne ende gherstijn broot
ende dicken at hi der ingele spise
eene fonteine van groten prise
dedi springen met siere bede
daer menech heeft sijns evels vrede
eens soude clodoveus varen
uptie goten met sinen scaren
ende alse sijn here was geleghen
daer ter stede oft daer jegen
daer sente maxencius cloester stont
was daer somech dorper hont
dat si den cloester storen souden
ende si den abt vermorderen wouden
so datter een trac sijn swaert
ende hief die hant upwaert
omme tonthovedene den man
doe bleef hem daerm stijf staende dan
daer na wart hi uten zinne
ende doodde hem selven ten beginne
sine ghesellen worden blent
ende alse die coninc dat bekent
so tijde hi ten heilegen man
ende viel hem te voeten dan
ende bat genade ende vrede
hem ende sinen volke mede
doe seinedse die goede man
ende gaf hem eten vort an
gheseint broot ende tiere stont
keerden si ten tenten gesont
sine doot voerseidi te voren
ende nam ende alse wijt horen
binnen utgaenge meye v dage
der inghele joie der lieder clage
in des clodoveus tiden
daer wi die jare af overliden
was deerste consilie heilechlike
ghehouden van vrankerike
dor die nutscap vander kerken
daer waren vele goeder clerken
ende xxxii bisscoppen mede
te samene daer indie stede
dat consilie sonder waen
versaemde sente meylaen
die heimelijc den coninc was
entie coninc geboot hem das
dat hi omme die nutscap sage
die den kerstijnheide anelage
dese verwecte vander doot
een kint met miraclen groot
dat metten viant was beseten
ende alst die viant mochte weten
dat daer quam sente meylaen
ende hi tfat moet rumen saen
hevet hi verworghet tkint
alst sente meylaen doot vint
dede hi sine bede so groot
dat hijt verwecte vander doot
in desen tiden alsict vant
was doot die coninc gondebant
clothilden oem der coninghinnen
dien soe niet en mochte minnen
want hi doodde ende verdede
haren vader ende haerre moeder mede
ende zeghemont ontfinc dat rike
van borgoengen mogendelike
want hi was sijn outste sone
nu so hadde kindere die ghone
bi ere vrouwen die was verstorven
ende hevet een ander wijf verworven
die sine kindere so leet gewan
dat soere toe brochte haren man
dat hi sinen sone segerike
ontliven dede jammerlike
maer dat wart hem also leet
dat hi penetencie ghereet
daer voren dede also groot
dat men vint naer sine doot
dat hi heilech man verstaerf
want miracle menech waerf
ghesciede te sinen grave
daermen wonder leset ave
in borgoengen viertmenne wel
dander dach uutgaende apriel
in desen tiden so bleef doot
clodoveus die here groot
doe hi hadde in vrankerike
coninc geweest mogendelike
xxx jaer ende hi die crone
ghewonnen hadde wel ende scone
van vrankenlant ende almaengen
ende al gallen tote bi spaengen
dat was al in sijn bedwanc
ende diende mede omme sinen danc
te parijs staerf hi in de stede
ende was aldaer begraven mede
in sente pieters kerke met eeren
die sint den name moeste verkeren
ende heet te sente genevieven
daers vele van hem in ouden brieven
hi sciet van desen erdschen live
int jaer vc ende driewaerf vive
naer hem liet hi sonen viere
die deelden dat rike sciere
in iiii deelen ende elc nam een
diederic die de outste sceen
sette te mets den stoel sijns riken
an hem moeste dat lant wiken
van vrankelande ende germane
ende dat ghelegen was daer ane
gyldebrecht sijn broeder mede
maecte parijs sine hovetstede
ende hadde neustre tsire paertije
datmen nu heet normendie
ende dat lant daer bi hare ende geins
clodomiris sette torlieins
sinen stoel ende hadde tlant
al omme neven der loren cant
tlant van toulouse meine ende toreine
clotaris sat up die aine
te sissoen coninc ende here
ende besat tlant min no mere
tusscen ii broeders nort der zee
sidert so ghewan hijs mee
want sijn geslachte hadde geellike
sidert al dat conincrike
dese iiii broedere regneerden scone
alle in die vrancsche crone
ende droegen crone alle viere
gheweldelike na coninx maniere
diederic hadde eenen sone
dodebrecht so hiet die ghone
die sere vromech was van live
haerre zuster gaven si te wive
alarike den groten here
dien clodoveus met groter ere
toulouse ende pauye afwan
ende sinen broeder slouch hi nochtan
alarike alsemen verheeste
hier te voren indie jeeste
tien tiden quam met erren zinne
te parijs die coninghinne
clothilt ende bat haren kinden
dat sijs hem wilden bewinden
te wrekene moeder ende vader
ende haer onrecht algader
hare kindere wordens erre
ende versaemden na ende verre
groot here ende setten hare vaert
ten lande van borgoengen waert
jegen gondemare ende segemonde
die coningen waren indier stonde
naden vader gondebande
want si hoir waren vanden lande
indien tijt ende tiere stont
stichte die coninc zegemont
een godshuus sente mauricius teeren
daer gemaertelijt waren der heren
vim ende vi hondert mede
ende lxvi daer ter stede
vanden keyser maximiane
die fransoyse traken hem ane
ende sijn in bourgoenyen comen
iii coningen die ic u sal nomen
clotaris ende gyldebrecht
ende clodomiris mettem echt
die borgenyoene hebbense gemoet
ende met wapenen ghegroet
daer was bitterlijc gestreden
gondemaer ontflo tier steden
ende menech man mettem tier stont
selve die coninc zeghemont
waende tsente mauricius ontflien
clodomiris volgede dien
ende heeftene ghevaen alghinder
ende sijn wijf ende sine kinder
ende brochtse torlieins ghevaen
in sinen kaerker leidise saen
ende daer naer dede hine ontliven
beede met kinderen ende met wive
ende warpse in enen pitte mede
daer en halp toe niemens bede
dus swaerlike want soet wilde
wraken die kindere clothilde
haerre moeder die rouwe groot
om vader ende moeder doot
menegen dach hadde gedraghen
van zeghemonde hebbic gewagen
hier te voren dat men kent
dat hi heilechlike es ghehent
ende onse here dor hem doet
menege scone miracle goet
te desen tiden was verstorven
die paues symachus ende hadde verworven
hormisda den stoel van rome
ende was gheboren alsict ghome
uten lande van caeps van princepate
dese dede der kerken grote bate
want hi dat paepscap ordineerde
ende davids psalme leerde
hi was den aermen goedertiere
daertoe meneghe ghichte diere
gaf hi der kerken vander stede
ende daertoe tsente pieters mede
dedi enen balke fijn
maken al wit selverijn
die wouch m ende lx pont
na tghewichte van rome ront
dese hormisda dese paues
want die keyser gelovede aves
anastasius die here
alsic hebbe gheseit ere
sendde bisscoppe ende clerken
vander heilegher roemscher kerken
twee waerven dat hi horen woude
ende sine dinc betren soude
ter eerster waerven en daden si niet
ter ander waerf alst die paues hiet
voeren si al plein bescreven
tgelove ende hebbent hem gegheven
dat hi dies soude beghien
dat hi bescreven mochte sien
vander heileger kerken van rome
des achti gelijc eenen drome
maer hi hadde gerne ghescent
die boden ende boot groot prosent
dies en wilden si niet ontfaen
hine wilde anegaen
der kerken ghehorsaemheit
maer hi hevet al ontseit
ende hiet die boden van hem verstoten
ende ontboot den ghenoten
dat mense uut constantinoble dade
ende met sulkere onghenade
dat mense in ghene stat ontfinge
den paues screef hi dese dinge
alse die te hem waert erre was
wine willen niet gehingen das
dat men ons soude gebieden
ghelijc ghemeenen lieden
maer wi willen keyserlike
ghebieden over al onse rike
cortelike naer dit ghescal
quam den keyser an mesfal
want die blexeme ons heren quam
die hem daer sijn leven nam
naer den quaden anastasius
die versleghen was aldus
wart justijn keyser ghecoren
dien wi den ouden noemen horen
int jaer ons heren alsict besachte
vc x ende oec achte
ende regneerde inden rike
x jaer wel ende keyserlike
hormisda die paues sende an desen
te constantynoble alse wijt lesen
sine boden ende screef ende bat
dat hi die bisscoppe die haer stat
gherumet hadden ende waren verdreven
in keyser anastasius leven
weder wilde in goeden vreden
doen comen te haerre steden
want si omme tgelove ons heren
waren comen ter onneren
dies was die keyser sere blide
ende deet gerne omme dat hi nyde
donrecht dattere was ghedaen
entien boden sonder waen
die die paues daer sendde mede
dedi grote hovescede
ende ontfincse met groter eeren
ende deedse vroilike van hem keren
in dit jaer ende in dit ghetide
staerf die maghet sente bride
in scollant dus seit segebrecht
wonder eist nu ende echt
in harde menegerande stede
van miraclen die soe dede
hare moeder ende haer vader
waren kerstijn beede te gader
ende soe was van kintschen jaren
in allen dogeden te waren
ende dede miracle alle daghe
so vele dat dinct eene zaghe
soe was den aermen goet ende milde
ende alsoe meer gaf dan men wilde
ghewan soe met haerre bede
dat god weder wassen dede
alsemense te manne wilde dwingen
sone wilde soes niet ghehinghen
ende offerde hare zuverhede
gode ende onser vrouwen mede
in eens heilechs bisscops hant
diese in gods dienste hant
ende god dede sijn tekijn daer
een hout stoet anden outaer
verduerret daer soe de hant an slouch
altehant het loveren drouch
ende noch heden eist oec groene
ende pleget den sieken goet te doene
het gesciede alse wijt horen
daermen ougesten soude haer coren
dat dlant bereinde al gemene
sonder haer coren alleene
eens waren hare cledere nat
ende soe quam saen thuus na dat
ende sach waer de zonne in scheen
rechts alst ware der pertsen een
haer nate cledre soe daer up slouch
dat zonnescijn haer cledere wel drouch
laserse liede baden hare
omme bier lude ende openbare
maer soe en hads groot no cleine
mettien seinde soe eene fonteine
dat wart goet bier daer ter stede
mildelike soet deelen dede
omme zout so bat hare een
ende soe seinde eenen steen
ende het wart zout uptie stat
ende soe gaeft hem dies bat
dieve quamen quadertiere
van verren over eene riviere
ende stalen hare haer vie
int wederkeren verdronken sie
entie beesten sijn wedercomen
ten velde daer si waren genomen
in des coninx hof so quam
een eenvoudich man ende vernam
eenen tammen vos inde zale
die ten spele gemaect was wale
dies haddene de coninc ghemint
die simpel man dies niene kint
sloughene doot want hine hilt
over scale ende over wilt
die coninc seide hi souden ontliven
ende daertoe al eygijn bliven
kindere ende wijf al haer leven
of selken vos daer wedergeven
sente bride es daer ghereden
om hem te helpene met beden
ende onder weghen an hare quam
een vos die hem maecte tam
ende schuulde onder haer cleet
soe bat over den man gereet
maer dat was al sonder spoet
men gave hem enen vos also goet
doe gaf hem sente bride den haren
die alse deerste conste gebaren
den coninc wonderets utermaten
ende hevet den man quite gelaten
ende alse die maget entie man
henen waren die vos vort an
ontsloop ende es ten hole gekeert
alse hem nature hadde geleert
dit ende ander wonder groot
dede soe menech voer hare doot
naest hormisda die paues was
alsemen hier te voren las
so wart paues een heilech man
die gheheten was jan
die geboren was van toscane
tien tiden doet men ons te verstane
so geboot die keyser justijn
die int gelove was fijn
datmen name in orient
den arrianen al omtrent
alle die kerken ende mense gave
hem die der wet niet gingen ave
nu verhorde dese tale
coninc diederic van ytale
die coninc vanden oester goten
datmen dus wille verstoten
die arriane van siere wet
ende heefter hem jeghen gheset
ende screef anden keyser justine
hine ontbere hem sulker pine
alse tonteerne die arriane
hi dade hem wel te verstane
dat hi tlantscap van ytale
ten swerde soude doen altemale
ende sende anden paues jan
dat hi redene name hier van
die doe ziec was ende cranc
nochtan moesti doen den ganc
metten rade vander stede
ende metten senaturen mede
tijdde hi daerwaert wenende sere
also dat quam die heilege here
bi corinten ane die vaert
ende wart hem daer geleent een paert
van enen hogen man up dien dach
dat sijn wijf te ridene plach
so dat hi reet tes hi quam
daer hi een ander paert nam
ende sendde dander sinen here
maer dat en wilde nemmermere
vorwaert meer de vrouwe dragen
al haddement al tsticken geslagen
doe gaf ghene goede man
dat paert den paues jan
ende bat hem sere dat hijt name
want het dochte gode bequame
xv milen buten der stede
van constantinoble met groter hoochede
met crucen ende met groten lechte
was hi ontfaen wel te rechte
die paues entie gesellen sijn
selve die keyser justijn
ontmoetene dor sine werde
ende neech hem uptie erde
ende alse hi dor die porte leet
diemen daer ghuldijn heet
bat ghinder een blent man dien
entien gaf die paues sijn zien
daer menech mensce toe gesach
te constantinobele up dien dach
daer dede hem die keyser justijn
altemale den wille sijn
ende so met teldene ende met dravene
dat hi quam tote ravene
toten coninc diederike
die dat benijdde dorperlike
dat die keyser so groot ere
den paues hadde gedaen den here
daer dedi vaen den here groot
ende dedene smaken shongers doot
ende alle sine ghesellen mede
symachus die vander stede
van rome patricius was
ontlivedi die goet oec was
boetiuse dedi vermorden
die met sinen sconen worden
die vii aerten hevet verscoent
maer daer na saen wart hi gehoent
want god gaf hem die ghadoot
met tormente swaer ende groot
een heilech man die sach dit an
dat symachus entie paues jan
desen diedericke grepen ane
ende worpene int vier van barlebane
dit wanic wel ende niet te scerne
dat was diederic vanden berne
alse die coninc van orlieins
clodomiris naer sijn gepeins
sinen wille ende grote zonde
ghedaen hadde an zeghemonde
ende metten wive ende metten kinden
alse ghijt moget hier voren vinden
haddem toren ende ommare
dat die broeder gondemare
borgoenyen lant soude behouden
up hem wildi verbouden
ende es met here up hem gevaren
gondemaer en wildem niet ontfaren
maer quam jegen hem te wighe
daer vochten si met groten prighe
ende clodomiris die bleef doot
daer sijn lant an nam scade groot
alse die vranken dat versagen
wilden si dat niet verdragen
ende senden an gondemare
ende lietene nieweren hare no dare
gherusten eer hi was verdorven
in borgoenyen hevet bestorven
jonc ende out man ende wijf
die vranken namen hem allen tlijf
verwoest hebben si ende verbrant
altemale borgoenyen lant
ende alsijt al hebben ontheert
sijn si in haer lant gekeert
clotaris coninc van sissoen
alse hi hevet verhort dit doen
hevet hi sine weduwe genomen
so wel hevet soe hem becomen
nochtan hadsoe bi haren man
clodomirise daer sise ane wan
iii sonen die met hare hilt
die oude coninginne clothilt
in desen tiden alse dit es
diederic die coninc van mes
ende sijn sone diedebrecht
ende clotaris mettem echt
metten here van vrankerike
leden den rijn vromelike
ende willen in doringen tiden
tlant winnen ende dorriden
upten coninc ermenfrijt
die doringers hadden tier tijt
putten gegraven upt velt
daer men soude striden met gewelt
entie verdect met zaden
dat quam den fransoysen te scaden
eer sijs worden wel gheware
dit hadden si sere ommare
dat si dus waren gehoent
ende hebbens hem becroont
ende vochten dies te mere
omme te wrekene dese onnere
ende wonnen zeghe uptie doringe
so sware slachtinge sonderlinge
was vanden doringers daer
entie roke also swaer
dat menegen brochte in node
ende reden dor ghene dode
die fransoyse oft scove waren
doringen hebben si dorvaren
ende gebernet ende gevaen
alle die lieden sonder waen
ende voerdense mettem tier tijt
selve die coninc ermenfrijt
die es nauwelike ontreden
die fransoyse die daer verstreden
die sijn gekeert te lande waert
aderic ende bedechaert
hieten ermenfrijts broedere twee
clotaris die hem was ghevee
rovede int orloghe tier stonde
bedechaerds dochter radegonde
ende hiltse tsire coninghinnen
niet lange en plach soe sire minnen
maer heeft hare te poytiers begeven
ende leedde een heilech leven
ende leide an gode hare minne
also dat soe staerf santinne
diederic es daer weder comen
ende hevet up ghelede genomen
ermenfride ende up vrede
vanden mure vander stede
daer hi mettem stoet ende sprac
stac hine dat hi den hals brac
ende daer naer dedi saen
sine kindere mede verslaen
gyldebrecht die te parijs sat
coninc ende here indie stat
die es in alvernen gevaren
daer quam them een met ere maren
van siere zuster die jonge clothilt
die amelric te wive hilt
die coninc vanden wester goten
ende in spaengen was verstoten
datse hare man sere meshelt
want hi wilde met ghewelt
dat soe ware arriane
ende daer soe plach ter kerken te gane
dedise bewerpen met slike
ende hi slouchse so dorperlike
dat hare dbloet ran uten monde
dat sende soe ter selver stonde
te lijctekene in een cleet
om dat den broeder ware leet
ende bat hem van deser sake
jammerlike omme wrake
gyldebrecht wart vererret
onlange hevet hi ghemerret
hine versaemde here groot
omme te wrekene dese noot
ende so henen te spaenyen waert
den wijch dien hi hevet begaert
haddi jegen amelrike
daer wart gevochten bitterlike
maer die fransoyse wordens te boven
entie andere weken ende scoven
ende amelrijc die coninc sochte
een scip dat hi ontfaren mochte
maer dat en quam hem niet te tijt
up hem versaemde al die strijt
so dat hi hoepte hem te ghesciene
in ene kerstine kerke tontfliene
ende alse hi de vlucht daerwaert nam
eer hi binnen der kerken quam
quam een fransoys uten here
ende dorliepen met enen spere
dat hi daer up die stede
also sinen ende dede
gyldebrecht voer in spaengen lant
die goten woesten altehant
ende wan toletten die stede
daer hi wan grote rijchede
ende nam siere zuster clothilde
alse diese daer niet laten en wilde
ende voeredse weder ter vaert
mettem te vrankerike waert
maer daer soe weder te lande trac
quam haere an een ongemac
dat so swaer was ende so groot
dat soe inden woch bleef doot
haren lachame voerdemen vort
tote parijs indie port
ende wart in sente pieters kerke
die scone was van dieren gewerke
gegraven daer die vader lach
gyldebrecht brochte uptien dach
tote parijs indie stat
gheweldechlike groten scat
ende vele kerkelikere vate
diere ende scone utermate
sonderlinge keeleten van kerke
van des wijs salomoens gewerke
ende daertoe xv patenen
van groten gewerke niet van clenen
xx fortsieren van finen goude
daermen in leide alsemen woude
der heilegher ewangelien bouke
diere gewracht van hoeke toeke
met sconen werke ende met renen
beset met precieusen stenen
dese dinghe en wildi niet
datmen brake maer hi hiet
datmense indie kerke soude geven
daer si inden dienst gods bleven
clothilt die goede coninghinne
die en wilde noit anders minne
naer dat clodoveus staerf
maer soe plach menechwaerf
te tours te vaerne ende te wesene
ende daer te biddene ende te lesene
ende selden was soe te parijs
ende dese goede vrouwe wijs
hilt up clodomiris kinder
haers soens die tgeluc minder
hadde jegen die borgenyoene
ende daer bleef alse een coninc coene
eens es soe te parijs comen
ende gildebrecht hevet vernomen
dat soe werdelike ende sochte
haers soens kindere alsoe best mochte
uphilt ende ghewan des nijt
want hi peinst mijn moeder tijt
dese kindere levet soe scone
te bringene noch ter coninc crone
clotarise coninc van sissoen
so wilde hi dit te wetene doen
ende seide alsic mach beseffen
onse moeder wille heffen
onse broeder kindere van orlieins
nu sie wat du hier toe peins
mi dinke wi moetense doen ontliven
of doen dat si clerken bliven
ende wi trecken an ons te hant
clodomiris ons broeder lant
over een sijn sijs gedraghen
ende senden in valscher lagen
indie stede te parijs
eenen edelen man vroet ende wijs
archadeuse met losere trouwen
ende seiden segt dus onser vrouwen
dat soe ons sende onse neven
wi willen hem tconincrike geven
clothilt was vro ende hilt vor waer
ende sendde hem die kindere daer
clotaris nam den outsten sone
te hant was gedoot die ghone
alse die jonge dat versiet
te sijns oems voeten dat hi sciet
gyldebrechte ende bidt ghenaden
dat hi hem sta in staden
den oem ontfaermets ende sprac met wene
broeder laet mi desen allene
ic geve di vor hem groten scat
clotaris die wart erre om dat
ende seide doe van di dien
of di sal dat selve ghescien
twi maecstu also groot gescal
du heves dit beraden al
gyldebrecht liet dat kint gaen
ende clotaris dodet saen
die kindere lieten si daer ter steden
ende sijn beede woch ghereden
ende der kindere maghetoghen
moesten dat selve ghedoghen
alse doudermoeder dit vernam
was soe droeve ende gram
ende nam die dode kinder
met weene ende met zange ginder
beghinghense papen ende clerke
te parijs in sente pieters kerke
daer doudervader lach te waren
doutste was van x jaren
ende hiet tidewant vorwaer
die joncste hadde vii jaer
ende hiet gonthaert bi namen
haerre beeder moeder te samen
hiet gondeuse die hadde te wive
clotaris die vanden live
ghene jonghelinghe dede
die derde broeder ontflo ter stede
want hem vriende te hulpen quamen
die hiet clodealt bi namen
die wart priester sijnt ende begeven
ende leedde sijnt een heilech leven
alse dit dus ghesciet es
staerf coninc diederic van mes
alse hi xxiii jaer
coninc hadde ghewesen daer
ende sijn sone tydebrecht
wart coninc vanden vranken recht
hier na so ghevielt echt
dat die coninc gyldebrecht
ende clotaris alst wel sceen
droughen qualike over een
so dat die coninc tydebrecht
tooch dlant van mes an hem recht
ende was met gyldebrechte tien tiden
ende wilde met upten oem striden
alst clotaris wart geware
wart hire omme in groten vare
want hi sach wel dat hi tfelt
niene mochte houden met gewelt
ende es gheweken in een wout
gode beelagedi sine scout
ende hevet hem also beraden
dat hi hem sette an gods genaden
clothilt doude coninginne
alsoe verhorde dese omminne
es soe tote tours ghereden
eer si onderlinghe streden
ende quam tsente martijns grave
nacht no dach en sciet soere ave
ende soe bat daer onsen here
dat hijs gehinge nemmermere
dat tusscen hem ii geen wijch gevalle
die ii coningen quamen met allen
up clotarise ghevaren
so dat sine met haren scaren
ten naesten daghe willen bestaen
ende hem ende al die sine verslaen
des maergens alsemen striden soude
quam een reghen ende een coude
met eenen swaren tempeeste
blexeme ende donder de meeste
die ieman geloven mochte
tenten ende pawelyoene ne dochte
no loge ghene te sulker were
inder twijer coningen here
so sterc viel doe die haghel
dattere niemen en was so bagel
hine lach ter erden ghevelt
niemen was daer die behelt
iet boven den live dan de schilt
maer die blexeme was so wilt
datter lettel waren so fiere
hine waende bernen vanden viere
haer orssen waren gesparset so verre
over iii milen dies waersi erre
ende some so verre tien stonden
dat sise nemmermeer en vonden
alsi dus ter neder laghen
ontsagen si hem vander plaghen
ende hem berau haer overmoet
dat si haer vleesch ende haer bloet
also souden slands verdriven
oft in eenen wighe ontliven
up clotharise daer hi lach
sone quam up ghenen dach
vanden wedere niet een twint
boden hebben si ghesint
naer clotarise omme vrede
ende omme euwelijc zoendinc mede
dat dede hi gerne ende waes blide
dus so scieden si vanden stride
ende elkerlijc oec vanden drien
keerde te lande waert mettien
naer dit orloghe geviel echt
dat die coninc gyldebrecht
ende clotaris sijn broeder mede
met haerre grotre mogenthede
te spaengen setten hare vaert
alt lant ontsach der vranken swaert
dus verherijeden si spaengen sere
lieden so versloughen si mere
dan ic wel gheseggen can
daer naer so traken si an
voer eene stat staerc ende fijn
hiet cesar augusta in latijn
die si emmer wilden winnen
die liede diere waren binnen
hebben heileghe asscen ontfaen
ende haren aneghedaen
ende daden hare ghebeden
ane gode met omoedicheden
sente vintcens roc hadden si daer
dien drougen si omme dor den vaer
uptie muren vander stat
ghene coningen saghen dat
ende vingen eenen paysant
ende hieten hem te hant
dat hi ghinghe binnen der stede
ende seiden den coninc goeden vrede
ende hi quame sonder vaer
si wilden den bisscop spreken daer
alse die bisscop horde dat wort
quam hi ghewillechlike vort
ende brochte sine prosente
den tween coningen inde tente
gyldebrecht hevet gebeden
den bisscop daer vander steden
si lieten de stat ende sciedenre ave
updat men hem daer gave
van sente vinteens heilechdome
hine wilde andere vrome
die bisscop en was niet in dole
ende gaf hem sente vinteens stole
ende si scieden vander port
ende voeren weder ende vort
die coningen ende dwongen an haer hant
een groot deel van spaenyen lant
ende keerden weder naer datte
met joien ende met groten scatte
alse gyldebrecht quam te parijs
dedi alse een here wijs
in sente vinteens eere ene kerke
maken ende daer in sette hi clerke
daer hi die stole in heeft ghesent
die wilen drouch sente vincent
daer naer bleef doot clothilt
te tours want onse here wilt
eene vrouwe vul van goeder daet
bi wies bede bi wies raet
vrankerike kerstijn waert
alst hier voren wart gheopenbaert
ende soe sciet vanden erdschen live
int jaer ons heren vsupc l ende vive
hare sonen clotaris ende gyldebrecht
hebbense woch gedreghen recht
te parijs indie stede
ende hebbense begraven mede
te sente pieters te dien tiden
bi clodoveus haers mans ziden
daer oec lach sente genevieve
die gode dicken dede lieve
daer na wart coninc gyldebrecht
quelende nader naturen recht
ende alse hi lange ziec hadde gewesen
staerf hi ende wart naer desen
in sente vintcentis kerke begraven
die hem coste vele haven
buten der stede neven der seine
datmen nu heet tsente germeine
clotaris die nam in hant
sinen scat ende al sijn lant
ende clodomiris rike mede
met orlieins der goeder stede
ende trike van mes in loreine
ende was eenech here alleine
want dandere sijn na haer leven
sonder hoir van zonen bleven
die jeesten vanden vrancshen heren
hebben mi een stic doen keren
vanden roemscen heren doene
justijn die heilege keyser de coene
in wies tiden die here groot
clodoveus smaecte die doot
die hadde eere suster sone
justiniaen so hiet die ghone
alse justijn mercte die oude
dat hi onlanghe leven soude
sette hine in sijn keyserike
dat hijt berechte mogendlike
dus staerf justijn na sine doot
wart keyser ende here groot
sijn neve justiniaen
ende hevet de keysercrone ontfaen
int jaer gods vsupc xx ende achte
ende regneerde met machte
xxxviii jaer met eeren
here boven vele heren
alsic u sal doen verstaen
daer die jeesten anegaen
int ander jaer dat justiniaen
die keysercrone hadde ontfaen
so was sente benedictus in groten levene
die sine reghele rochte te gevene
den swarten moenken van sire orde
die houden si noch van worde te worde
vaste in parkement bescreven
god geve dat siere na moeten leven
tier tijt voer hi te monte cassijn
daer maecti den cloester sijn
ende daer dedi sinen ende
die paues gregorius diet bekende
screef sine vite voerwaer
die ic setten sal hier naer
int selve jaer ten selven stonden
so wart sente anthonis vonden
alst god maecte openbare
waer dat sijn gebeente ware
van danen daer menne vant
wart hi verheven altehant
ende te alexanderien ghedraghen
daert vele goeder lieden saghen
in justiniaens derde jaer
so wart persecutie zwaer
vanden wandelen in affrike
uptie kerken ghemeenlike
die vele heileger bisscoppe namen
ende sneden hem uut altesamen
die tongen uut haren mont
die daer na worden ghesont
ende utermaten wel spraken
menegen wonderde der saken
sulc van hem seget segebrecht
verwaende hem ende wart stom echt
ende gregorius seghet mede
datter sulc met wive mesdede
die daer na nemmermeer en sprac
omme dat hi gods gebot tebrac
in justiniaens vierde jaer
gesciede eene plaghe swaer
die hier voren staet bescreven
hoe clotaris sine neven
clodomiris kindere verslouch
ende dat rike an hem drouch
sonder datter een ontran
die sidert wart een heilech man
alse ghi horen sult te waren
daermen sijn leven sal verclaren
ende hoe god naer sine doot
dor hem dede miracle groot
nu salic u vanden pauesen scriven
die paues jan daer wi af bliven
die redene lieten hier boven
ende dien alle heileghe loven
dien de coninc diederic sterven dede
tote ravene indie stede
ende bleef also van hongre doot
naer hem so wart here groot
felix van gebornessen sabijn
ende sijn vader hiet constantijn
dese sette ende woude
datmen die zieke olyen soude
na felixse wart met groter ere
bonefasius paues ende here
gheboren van rome uten gronde
ghewonnen van enen zegemonde
eenen portre vander stede
dese ordineerde mede
datmen soude vanden clerken
die leeke seeden binnen der kerken
die wile datmen gode teeren
soude doen den dienst ons heren
daer na quam dander jan
prejectus hiet hi diene wan
van rome was hi uter port
dese verwiet in sine wort
anthemise ende sine paertije
omme sine quade heresie
die te constantinoble was patriaerke
omme sijn ongelove staerke
was die keyser justiniaen
al onwettenlike gegaen
agapytus die quam na janne
van rome geboren waren dese manne
deen naden andren beede te gader
dese agapytus der kerken vader
sette up alle zondaghen
processie ende crucen draghen
in sinen tiden was in ytale
over die oester goten also wale
coninc tiedaet ende here groot
want coninc diederic was doot
die mi dinct naer mijn lesen
dat diederic vanden berne mochte wesen
daer na wart coninc siere zuster sone
amalswint so hiet si die ghone
ende hi hiet atelric bi namen
die regneerde beede tsamen
up oester goten ende up ytale
dese regneerde weetmen wale
naer sinen oem diederic viii jaer
doe hi staerf quam daer naer
amelswind ende deelde hare
om dat hi met hare coninc ware
twee jaer regneerden si te samen
doe begonstem tiedaet scamen
dat hi bi eens wijfs rade
die lande berechten dade
ende hevet amelswinde verdreven
ende daer naer genomen tleven
daer soe baedde in een bat
ende regneerde naer dat
twee jaer haddi voer desen
coninc met hare ghewesen
int seste jaer gesciede dat
dat justiniaen besat
den stoel vanden keyserike
tiedaet ontsach hem sekerlike
des keysers overmoet groot
omme vrouwen amelswinden doot
ende hevet den paues gebeden
dat hi bespreken ende bevreden
soude des keysers overmoet
ende hi voere metter spoet
te constantynoble indie stat
die paues agapytus doet dat
hi voer te constantinoble saen
daer hi met eren was ontfaen
daer hevet hi ghedisputeert
metten keyser ende gheweert
die pointe vanden gelove ons heren
ende wilde den keyser bekeren
want vele vanden grieken waren
die dat wilden openbaren
ende over recht gelove lijen
dat jhesus die sone marien
niet en ware mensche ende god
want nestorius die sot
die patriaerc daer was wilen
hadde gepredect in sijn ghilen
dat der mageden sone reene
een puur mensce ware alleene
eutyces een abt mede
van constantinoble die stede
die seide in sine valsce scrifture
dat ware al eene nature
die menscheit entie godlichede
in onsen here jhesuse mede
in dit ghelove hevet versien
die paues desen justien
ende hi predecte hem openbare
dat jhesus cristus onse here ware
god ende mensce nader scrifturen
in eenen persone ii naturen
doe dat disputeeren stont staerke
quam anthemius die patriaerke
die te voren was verwaten
om dat hi niet en wilde laten
dese ongelove ende disputeerde
jegen den paues die hem weerde
daer horde die paues in sijn lijen
dat hi lach in heresien
nochtoe stont die vriendscap aves
tusscen den keyser enten paues
so dat die keyser sprac aldus
anden paues agapitus
of du lijes dies wi ghien
of het moet also ghescien
dat ic di sal doen versenden
in vremden lande in ellenden
agapytus die paues antworde
blidelike alse hi dit horde
ic sondich mensce ic wille sien
over eenen kerstinen justien
ende mi dinct alsic can verstaen
dat si dyoclesiaen
maer keyser ic verstont wel vorwaer
dijn dreghen die mi geven vaer
voer waer seggict di vort an
dune best gheen kerstijn man
want dijn bisscop niet en wiste
ii naturen in jhesum criste
anthemius was daer gehaelt
daer was gevraget ende getaelt
noint en lijedi openbare
dat jhesus god ende mensce ware
agapytus verwanne tien stonden
daer hem die kerstine omme goeds jonden
entie keyser justinien
omoedelike hem nadien
vorden paues viel daer weder
ende neech hem toten voeten neder
anthemius wart daer ontset
ende een die gelovede bet
was in sine stede brocht
dien de paues hevet gesocht
niet langhe daer na so bleef doot
agapytus die here groot
ende was gheleit in een lodijn vat
ende brocht te rome indie stat
maer eer hi staerf haddi ghedaghet
so lange daer dat hi bejaghet
den coninc tiedaet hadde sinen vrede
vander groter dorperhede
die hi amalswinden dede
diene verhief ter hoger stede
na tiedade coninc van ytale
ende vanden oester goten also wale
die na amelswinden doot
ne waer een jaer was here groot
so wart coninc heldepaet
een tyran fel ende quaet
een jaer regneerdi altemale
up doester goten ende up ytale
die wart verslegen in enen onvrede
om sine grote dorperhede
doe nam evarius die crone
diese drouch een jaer te lone
entie wart versleghen mede
daer na coesmen in sine stede
totyla den quaden tyrant
die x jaer regneerde int lant
dat u dystorie tellen sal
hier na naer de waerheit al
dese keyser justinien
in wies tiden dat dede gescien
onse here menech wonder
was goet kerstijn vort besonder
sidert dattene agapitus
die paues bekeerde aldus
hi minde clergie ende recht
van hem vintmen lesende echt
dat hi alder keysere loye
die in rome met groter joye
voer sinen tijt hadden gewesen
altemale dede utelesen
ende deedse met groter feesten
beede in coden ende in jeesten
setten daer si souden staen
ende nemmermeer tegaen
wetten die onnutte waren
dedi afdoen sonder sparen
ende dede nieuwe wette maken
die nuttelijc waren ter saken
dese vant dat roemsche rike
gedestruweert so jammerlike
want affrike hadden onscone
ghenomen der roemscher crone
die wandelen diet besaten
fellike ende met ommaten
die rome beroveden die stat
ende namen volc goet ende scat
also alse hier te voren staet
asyen verwerdem met overdaet
die persiene met haerre partije
die arabiene ende van surie
armenie met anderen landen
afreden den romeinen met scanden
europen maectem tongoede
die goten met overmoede
justinien sette sine steden
ende sijn lant sere in vreden
hem selven genougede ondersouken
wijsheit die lach in bouken
maer hi coos enen ridder mare
die gheheeten was bellizare
die wijs was ende wel geraect
dien hevet hi patricius gemaect
ende beval hem dat hi vechte
uptie vianden voer trechte
die trike van rome quetsten sere
bellizarius die here
trac upt lant van persi
ende es comen also bi
dat hise met wighe bestont
daer hi geslegen heeft ende gewont
een groot ongetellet diet
ende oec eer hi danen sciet
hevet hise also ghehaet
dat si lieten hare overdaet
ende weken den roemschen rike
dat si lange mogendlike
met crachte hadden wederstaen
ende grote scade dicke ghedaen
hier naer voer mogendelike
bellizarius in affrike
uptie felle wandelen striden
die tlant hadden in langen tiden
beseten met haerre ghewelt
alse u hier voren es ghetelt
hoe genseric affrike wan
ende was den lande een fel man
ende regneerde xlv jaer
honoricus sijn sone daer naer
viii jaer die de kerke scende
entie bisscoppe versende
also hier te voren staet
daer na regneerde een quaet
gontamont in affrike
ix jaer sere onhoveschelike
sijn broeder trasamont daer naer
was coninc xxvi jaer
doe hilderic viii jaer naden vader
die dat paepscap altegader
die genseric hadde verdreven
hare lande dede weder gheven
eer hi crone wilde ontfaen
viii jaer regneerdi sonder waen
doe slougene doot ghildemere
ende was v jaer na hem here
bellizarius die es comen
in affrike ende heeft raet genomen
hoe hi die wandelen best besta
want hi hoepte wel hoe soet gha
mochti alleene cartago winnen
dat wel ghemannet was van binnen
ende ghewapent ende so vast
dat hi nontsaghe ghenen gast
ende hi die wandelen wel bestrede
hen ware of hem tfolc ontrede
also dat god liet ghescien
dat die wandelen onversien
waren te houdene die stat
alse die niet en waenden dat
dat die patrijs bellizare
nemmermeer so coene en ware
dat hi kartago ghenake
bellizaris vant ene sake
dattem es ten besten comen
ende hevet bespiet ende vernomen
dat die dorpers bi nachte quamen
met vele waghenen te samen
ende voeren ten porten in
diesmen ne wachte meer no min
want si orborlijc dingen brochten
dies die porters niet en mochten
ontberen binnen der stat
bellizarius mercte dat
ende es snachts met comen stille
mettem die hi hebben wille
in alsulker orbaren
metten waghenen gevaren
ende hevet die vaste stede
kaertago gewonnen daer mede
entie porten so beset
dat sijn here al onghelet
in comen mochte tallen straten
daer ghingen si jagen tallen gaten
ghene wandelen ende slaen
clene menechte mochter ontgaen
diemen beliep metten swerde
sine bleven up die erde
liggende ongecleet of doot
menege dorperhede groot
die si der heileger kerken daden
ende te vernoye ende te scaden
den keyserliken roemscen rike
moesten si ontgelden smertelike
gylimeer es cume ontreden
daer die romeine so sere streden
die der wandelen coninc was
sine felheit alsict las
was so groot dat hi en spaerde
vader no moeder dor gene waerde
no niemen en was die hem bestont
hoe groot hi was hoe namecont
wie hi was lude of stille
dedi iet jegen sinen wille
nu es hi met groter pine
cume ontreden ende som die sine
maer bellizaris volgede naer
ende hine lietene hier no daer
nieweren rusten in affrike
die imborlinge gemeenlike
die swaerlike te haren scaden
hadden gheweest sere verladen
vanden wandelen waren hem fel
ende stereten mede also wel
die romeine harde sere
ende al omme der wandele onnere
so dat gillemeer wart verdreven
entie wandelen diere bleven
in eene ute vaste wostine
daer besatene entie sine
bellizarius harde saen
dat hi nieweren en conste ontgaen
ende maectene met hongre so mat
dat gillimeer tere hoger tijt bat
bi eenen bode bellizare
dat hi doch sijns so genadich ware
dat hi hem sende tsiere noot
eene haerpe ende een broot
dat broot om dat hi eten woude
die haerpe om dat hi clagen soude
naer sine lants tonge met zanghe
der aventuren felle ganghe
bellizarius ontfaermde sijns
ende senddem broot ende wijns
ghenouch tetene teenen male
ende daer naer sonder wedertale
gaf hem gillemeer gevaen
met alden sinen sonder waen
dat vanden wandelen bleef te live
kindere manne ende wive
waren in poelyen lant gheset
ende in eighijndoeme beslet
bellizarius voerde gillimere
tote constantinobele tsinen here
den keyser justinien
maer dan mochte niet gescien
dat hi den keyser nyghen woude
maer hi sprac voer jonge ende oude
al eist idel idelheit
daer die werelt met omme gheit
dus swaer ende dus jammerlike
wart verdoemt der wandelen rike
alsi meer dan xc jaer
hadden geregneert voerwaer
in dat lant van affrike
alse fel volc dorperlike
dus verloren si altesamen
die mogentheit metter namen
dat si nemmeer te haren baten
lant wonnen noch besaten
naer desen sonderlingen zeghe
voer bellizarius enweghe
striden uptie oester goten
die met haren staerken roten
hadden beseten al ytale
ende daertoe mede also wale
vele pinen daden den rike
sijnt dat van berne diederike
keyser zenoen altemale
beval tlantscap van ytale
maer eer ic u dat bescheede
hoe grote pine ende hoe leede
bellizarius den goten dede
eer so willic die waerhede
besceden van justiniens jare
int jaer gods dits openbare
v hondert xxx ende achte
wart over dooster goten met crachte
ende over tlantscap van ytale
coninc ende here also wale
totyla diemen heet maldewille
die menege scade ende onwille
den lantscap dede van ytale
dat hi ane hem trac altemale
dese tyrant hebben wi verstaen
was een ongelovech arriaen
ende was zwaer der heileger kerken
ende doodde papen ende clerken
sente benedictus seide desen
vele dingen alse wi lesen
die hem te ghesciene waren
ende hiet hem rome sparen
omme dat hi wel wiste dat
dat hi winnen soude die stat
omme die sonde diemen dede
tote rome indie stede
want na den paues agapytus
wart paues een hiet silverius
vanden lande van caeps geboren
want hormisda die hier te voren
paues te rome hadde ghewesen
die was die vader van desen
an desen sendde die keyserinne
theodosia met fieren zinne
dat anthemius die patriaerke
weder in sinen stoel ghestaerke
te constantinoble indie stede
dien omme sine ongelovechede
die paues agapitus hadde verdreven
alse hier te voren es gescreven
silverius ontseide dat
dies nam menne te rome in de stat
ende dedene versenden
tote ponthen in ellenden
daer hi sinen ende dede
na hem wart paues indie stede
vigilius van rome geboren
van desen wi seggen horen
dat hi der keyserinnen screef
ende ghemaecte datmen verdreef
silveriuse sinen voersate
daer hi ane dede ommate
ende hi belovede updat men woude
dat hi weder roupen soude
anthemiuse die was verdreven
worde hi paues daer verheven
ende alse hi paues gecoren was
vermaenden die keyserinne das
dat hi haren patriaerke
in sinen stoel weder gestaerke
dies en wildi niet gehingen
want sijn zin was in andren dingen
dan hi hadde geweest te voren
dies hadde die keyserinne toren
theodosia met haren lieden
ende dedene van rome onbieden
dat menne brochte met gewelt
in een scip men vaste helt
entie romeine quamen naer
ende worpen na hem daer
modere stoc ende steene
ende seiden alle ghemeene
nemmermeer gescie di wel
du waers den romeinen so fel
hongher ende grote noot
moete di volgen entie doot
alse hi te constantenoble es comen
hevet men groten raet genomen
achter een wel twee jaer
omme weder te settene daer
anthemiuse in sinen dingen
die paues en wilds niet gehingen
ende seide mi dinct in minen zinne
dat theodosia die keyserinne
noch die keyser justiniaen
niet en hebben mi bestaen
maer die keyser dyoclesiaen
ende lotyna sonder waen
sijn heidijn wijf dinket mi wesen
doet dat ghi wilt met mi na desen
ic smake dat ic hebbe verbuert
mettien een dies niet en duert
plattene ende sprac hem dus an
wetstut niet mordadich man
wien du geves dese antworde
du waers die ghene die versmorde
den paues silveriuse ende de gone
die dodes der weduwen sone
vigilius die wart vervaert
ende vlo ter kerken waert
ende hilt hem anden outaer
maer hi wart genomen daer
met eenen reepe om de kele
ende ghesleept met lieden vele
al toter nacht achter de stede
ende daer na gekaerkert mede
daermen gaf te siere noot
een lettel waters ende broot
sine clerken ende sijn covent
dat wart al te male gesent
in verren lande in vremden steden
in swaerre pinen in onvreden
met rechte verginct aldus
metten paues vigilius
want hi met felre gierechede
bejagede des paues stede
dies dedi penetencie zwaer
ende dankets gode al openbaer
dat hijt hier also becochte
die quaetheit die hi wrochte
ende wart ten lesten stonden
in zalegen ende vonden
te desen tiden gheviel mede
te constantenobele in de stede
biden keyser justiniaen
dat hi versamen dede saen
alle die bisscoppen die hi mochte
daer vulquam mens ende vulbrochte
jegen die valsche ongeloven
die marien wilden roven
haerre moederlikere eere
dat haer sone onse here
mensche ende niet god ware alleene
dat wart geproevet daer gemene
bider scrifturen openbare
dat hi god ende mensche ware
ende mense gods moeder soude noemen
daer hordemen alle de gene verdoemen
die houden wilden hare paertije
jegen die moeder gods marie
tien tiden was vanden oester goten
totila int rike gestoten
die al in ytalen wilde winnen
in sinen tiden alse wijt kinnen
naer des outs benedictus doot
die van heilecheden was groot
was een heilech man alsemen siet
die jonge benedictus hiet
die moenc sat in siere celle
die coninc totila die felle
haddene utermaten leet
omme dat hine heilech weet
ende dede maken altehant
om sine celle groten brant
om hem te gevene sulke doot
maer dat en scaedem clene no groot
doe dede hine daer ute trecken
ende wille om ander sterven mecken
enen oven dedi gloyen heet
ende daer inne doen gereet
daer was hi in nacht ende dach
des anders dages daermen toesach
quam hi uut ongescaet bede
van sinen live van sinen clede
in justiniaens xiiiiste jaer
ghesciede menech tekijn swaer
in gallen daert menech sach
upten hoghen paschedach
so was die comete ghesien
die hemel dochte bernen nadien
het droop uten zwerke bloet
dat menech mercte die was vroet
ende sterfte ende evel swaer
so gesciede vele daer naer
ten naesten jare daer mede
te constantynoble in die stede
wart die sterfte also groot
datmen sette dor dien noot
onser vrouwen feeste ter lichtmesse
omme dat soe soude gedinkenesse
hebben der stat ende verjagen
die sonderlinge sware plagen
ende soe hevet die plage verdreven
dus es die feeste staende bleven
in justiniaens xiiiide jaer
gesciede dat orloge swaer
tusscen arture ende morderet
want also alst es geset
indie jeeste vanden bertoenen
doe artuur met menegen coenen
vechten voer up die romeine
beval hi alt lant ghemeine
mordrette siere zuster sone
mordret dede alse die ghone
die mordadich van herten was
ende verjonde den oem das
dat hem sine dine so quam te vromen
ende hevet hem sijn wijf genomen
die gontymara heet in latijn
hi ontboot indie hulpe sijn
die sassen dat si weder quamen
die sijn oem hadde altesamen
ute bartaengen lant gesleghen
mettem heefti crone gedreghen
gheweldechlike ende jegen recht
hier af rees een groot gevecht
want artuur hadde met eren groot
ghesleghen luciuse doot
die troemsche here hadde up hem bracht
ende hevet te winnene gehacht
rome die stat up keyser lyoene
ende quam alse een prince coene
toten berghe toe getoghen
om te lidene monju den hoghen
mettien es hem comen mare
hoe dat in bartaengen ware
sijn neve coninc met gewelt
ende hoe hi tlant heeft an hem geselt
om dese mare wart hi gram
met groter mogentheit hi quam
ghetrocken dor tlant van gallen
om dat te wrekene met allen
ende beval keyen sinen drussate
dat hi int lant van gallen sate
want hi was hertoge tangiers
ende hi hem rovens wachte ende viers
dit was eer die vrancsce heren
tlant besaten met eeren
dit was eer die fransoysen quamen
ende si tlant in handen namen
selve es hi over gevaren
up bertaengen met sinen scaren
artuur die edel lantshere
ten upgange vachtmen sere
daer si tlant van bertaengen sochten
want mordreit ende de sine brochten
menegen werachtegen man
tyleke die wijch began
entie stont tote indie nacht
waluweyn was met alre cracht
jegen den broeder metten oem
alse die wel sach ende nam goem
dat die broeder was in tonrecht
bidi staerf hi int gevecht
metten oem dies hadde rouwe
oint so was hi hem getrouwe
dorentore in al sijn leven
dies en wildijs niet begeven
hine toghet in sijns levens ende
mordreit viel indie schende
want die oem wan met gewelde
dien upganc daer vanden velde
al waest grootlike tsire scaden
want swaerlike haddene verraden
mordreit sijn neve metten sassen
die hem an waren gewassen
waluwein bleef doot aldus
die in latijn heet walganus
ende menech edel man tier stede
kerstijn ende heidijn mede
gontymara die coninghinne
hort dies mare ende werts in inne
dat haer man es inden lande
beede die vreese entie scande
ghingen hare so na van desen
dat soe met mordrette hadde gewesen
dat soe hare nonne begaf
ende stont deser werelt af
artuur wart des lants gemene
ende al haddi gheweest alleene
daer omme sone waert niet bleven
hine hadde verloren tleven
ofte hine hadde den neve begaen
die hem den lachter hadde gedaen
die hem hadde sijn wijf genomen
ende sine crone tsiere onvromen
tusschen hem tween stont overwaer
torloge meer dan xxx jaer
dat si dicken te meneger tijt
vochten menegen swaren strijt
ende verloren volx een wonder
ende mordreit bleef emmer tonder
int ende dochtem wesen scande
dat hine dreef van lande te lande
dat hi gerusten niet en conde
ende wilds up eene stonde
al aventuren lijf ende ziele
waert dat hem aldaer mesfiele
so ware altemale ghehent
leven ende parlement
behildi tlijf daer metter hant
so ware sijn bartaenyelant
alt volc dat hi geleesten mochte
doch hi teenen hope brochte
beede sassen ende poytevine
dat waren meest al sarrasine
ende quam te salesberie upt velt
treckende met groter gewelt
alse jegen den oem te stridene daer
so groot wijch noch also swaer
wanic over waerheit wel
dat in bertaenyen nie ghevel
want die oem brochter jegen
menegen overcoenen deghen
die ghewillich was int gevecht
want hem dochte si hadden recht
ende dander vochten sonder hopen
alse die liever wilden vercopen
dat si daer brochten dan gheven
dies lieter menech man sijn leven
so dat cume in eenege zide
edel man in genen stride
houden mochte dat lijf gesont
mordreit bleef daer doot ter stont
ende van al dien van siere scaren
mochter cume een ontfaren
ridder diemen rekenen mochte
artuur verloes oec so onsochte
dat meerre deel bleef al verloren
van sinen edelen uutvercoren
ende selve ontfinc hi daer ter stonde
indien strijt eene dootwonde
ende in een eylant naer desen
wart hi gevoert omme genesen
int jaer ons heren in vants nemmee
vc xl ende jaren twee
anders en vintmen cleene no groot
bescreven van siere doot
want men nie sijnt vernam
waerwaert dat hi henen quam
ende omme dat merlijn hadde vorseit
dat harde grote twivelicheit
van sinen stervene soude wesen
sone vintmen nemmee van desen
bartaengen entie liede sine
beval hi eenen constantine
die was siere zuster sone
crone so ontfinc die ghone
van bartaengen dat goede lant
maer nie sidert men en vant
artuurs gelike van stouten levene
ende in mildeliken ghevene
vromeghere nochte bet ghemoet
ende daertoe was hi kerstijn goet
constantijn behilt dlant ghinder
ende slouch doot ii mordreits kinder
ende verdreef dinghelsche sassen
die int lant waren gewassen
nie sidert en waren die bertoene
also moghende in haren doene
alsi te voren hadden ghewesen
ende oec suldi horen naer desen
hoese dingelsche verdreven
ende heren des rikes bleven
in justiniaens xvste jaer
so gesciede eene sterfte zwaer
te constantinoble indie port
omme die boete van dier mort
was onser vrouwen feeste geset
also alsoe in doude wet
haren sone inden tempel drouch
daer doude symoen omme louch
noch heeten wi die gedinkenesse
onser vrouwen lichtmesse
ende alse die feeste was vuldaen
was die sterfte al vergaen
in desen tiden gheviel dat
dat die coninc totyla besat
rome met sinen oester goten
ende hadde die stat also besloten
dat die moeder hare kinder
van hongre wilden eten ginder
die vlouke entie sware scaden
die si den paues vigilius daden
die es comen up die stede
totyla wan die stat mede
ende dede die ondoen hoghe
so dat elc man keren moghe
omme dat die liede souden vlien
ende wien soet mochte gescien
dat hi indie kerke quame
dat men sijn leven niet en name
een stic was hi indie stat
daer hi goedertierlike in sat
ende en was oec niet te fel
dies waentmen de waerheit wel
dattem gedochte sulker wort
alse hi te voren hadde gehort
van sente benedictus monde
daer na over eene stonde
in justiniaens xviide jaer
so wan totyla daer naer
prencen die vaste stat
daer herculiaen in bisscop sat
vii jaer met haren roten
lagenre voren die oester goten
entie grave vanden here
alse die stat was in sire were
ontboot hi totila wat hi woude
datmen metten bisscop soude
doen ende metten andren lieden
totyla dede hem ghebieden
dat hi den bisscop in dien tiden
eenen rieme uut dade sniden
vander nollen toten hielen saen
ende dade hem dan sijn hooft afslaen
ende men alt ander volc ontlive
manne kindere ende wive
den bisscop ledemen ten mure
ende onthovedene tier ure
ende sneet hem doe uut sinen velle
eenen rieme daer na de felle
dedene werpen buten der stat
iemene ontfaermde dat
die hem thovet leide an den hals
ende een kindekijn als ende als
dat daer gedoot was metten swerde
leidi te samen indie erde
buten der vesten daer de gracht ginc
daer na totyla die coninc
alse xl dagen waren leden
ontboot die porters vander steden
die selve diere te live bleven
dat si keerden hi wildem geven
hare stat in goeden vreden
dus quamer vele weder ter steden
die teersten ontscuulden daer si mochten
so dat si haren bisscop sochten
waer dat hi begraven laghe
ende vondene inden xlsten daghe
dat kint dat daer met hem lach
verrot vul wormen up dien dach
den bisscop vonden si ghesont
vul witheden oft hi up die stont
te hant begraven hadde gewesen
nochtan wonders mee van desen
want thovet was anden hals
so verheelt weder als ende als
datmen nieweren daer ter stede
tekijn en vant van gere snede
doe sine upten rugge besagen
daer hem die rieme was uutgedragen
vonden sine aldaer ghesont
ende al sijn lijf al ongewont
in justiniaens xviiiden jaere
staerf die heilege man de mare
van riemen die goede sente remijs
dien noch al vrancrike geeft prijs
in sinen xxsten jare bleef doot
totyla die here groot
coninc over die oester goten was
na hem wart coninc teyas
ii jaer was hijt ende nemmere
int jaer dat totyla staerf de here
wart orloghe groot ende zwaer
ende ghedeech te wighe daer naer
tusscen die gepyden entie lumbaerde
albuijn die coninc waerde
vanden lumbaerden quam tier stont
upten coninc cunimont
vanden gepyden ende droegen over een
om dat scade te groot sceen
te aventuurne so groot here
dat elc coninc na sinen gere
nemen soude lx man
ende selve mede striden dan
wie soes daer te boven bleve
datmen hem die ghewelt geve
euwelike an beeden siden
up dese vorworde gingen si striden
ende albuijn verslouch tier stont
der gepyden coninc kunimont
ende maecte van sinen herssenebene
eenen nap daer hi selve alleene
ute dranc vort al sijn leven
siere dochter heefti verheven
teenen wive entie lumbaerde
die dwongen met haren zwaerde
die gepyden alle gemeenlike
dus endde der gepyden rike
daer die romeinen hier te voren
af hadden menegen swaren toren
int xxiiiste jaer dat justiniaen
die keysercrone hadde ontfaen
so drouch een vliederboem rosinen
dat groot wonder dochte scinen
in justiniaens xxvste jaer
was paues lesen wi vor waer
in rome naer vigilius
een romein hiet pelagius
ende sijn vader hiet johan
men teech desen ende leide an
dat hi hadde verworven
dat vigilius was verdorven
ende hi leide die hant ten cruce ons heren
enter ewangelien gode teeren
ende swoer dat hijs onsculdich was
dese gaf uut ende ghehingede das
dat men met werliken gerechte
uptie ongeloveghe vechte
in justiniaens xxviiste jaer
staerf clothilt weetmen vor waer
dies hier voren gewagen waert
ten naesten jare staerf sente medaert
die van dornyke ende van noyoen
bisscop heilech was in sijn doen
daer hi up sinen ende lach
was ondaen daermen toesach
die hemel ende het was so claer
voer hem langhe al openbaer
clotaris coninc van vrankerike
dede draghen werdelike
sinen lachame te sissoen
aldaer hi hiet maken doen
up hem eene diere kerke
scone van sonderlingen gewerke
alse justiniaen die here
xxxii jaer ende mere
dat roemsche rike hadde berecht
so rees een nieuwe ghevecht
uptie felle oester goten
want bellizaris die verstoten
die wandelen hadde uut affrike
ghereedde hem geweldelike
te comene int lant van ytale
met menegen man gewapijnt wale
om te verdrivene doester goten
die met haren fellen roten
den rike vele pinen daden
enter kerken vele scaden
hi voer over in cortere wile
van affrike int lant van cycile
van danen es hi te napels comen
aldaer hevet hi vernomen
dat vele goten waren daer binnen
die porters ne wilden niet kinnen
want vele goten daer binnen waren
die si gherne souden sparen
ende houden voer bellizare
hier omme balch hi also zware
dat hi die stat bestont met nyde
ende wanse in corten tide
ende alse die sine binnen waren
doe en wildi niemene sparen
no gote noch inborlinc
ende dat noch was swaerre dinc
jonc ende out man ende wijf
al moest daer laten sijn lijf
kerken cloestre vander stede
waren al berovet mede
van danen es hi te rome comen
ende alsene die goten hebben vernomen
hebben si nachts de porten ondaen
ende vloen te ravene waert saen
die patricius bellizare
offerde sente pietre daere
een ghuldijn cruce wouch c pont
dat vanden wandelen quam ter stont
te ravene trac hi met gewelde
daer quamen die goten te velde
ende worden van hem verslegen
haer coninc gevaen ende gedregen
te constantinoblele gevaen
den keyser justiniaen
tier tijt endde ende tier stede
der oester goten mogenthede
dat in ytale hadde gestaen
lvii jaer sonder waen
het gesciede in desen tiden
die wi hier overliden
dat int lant van orient
eens joden kint was wel bekent
met kerstinen kinderen ende ginc
ter kerken mede ende ontfinc
met sinen ghespelen onversien
den lachame gods mettien
so dat sijn vader vernam
ende wart dies harde gram
ende hevet enen oven geheet
om te wrekene sijn leet
die moeder hadt gerne benomen
maer eer soere toe mochte comen
so was dat kint mids inden brant
ende alse die moeder die vlamme vant
uten monde verre slaen
scoredsoe haer huve saen
ende liep met widen hare
achter straten harentare
ende maecte ter selver stont
den kerstinen haren rouwe cont
die kerstine comen daer si mogen
ende hebben dat vier uutgetogen
ende vonden tkint vro ende gesont
dies menegen wonderde tier stont
gode loveden si alle gader
ende namen den bosen vader
ende worpene inden oven
ende wart verbernt al te stove
dit sagen si onversaget
den kinde hebben si gevraget
wie dat hem stont in staden
daert inden brant lach verladen
het sprac die vrouwe die ic sach ginder
daer ic was ende andere kinder
daer ic ontfinc dat brodekijn wit
soe bescermede mi wet dit
met haren mantele inden brant
hier bi wistemen te hant
dat hem maria stont in staden
daert inden brant lach verladen
dat kint wart kerstijn daer naer
ende was int ghelove claer
ende sijn moeder ontfinc mede
vray gelove ende kerstijnhede
ende oec biden selven bispele
so bekeerden hem liede vele
het gheviel ten selven stonden
dat theofilus die in zonden
alte zwaer ghevallen was
bi onser vrouwen bede ghenas
dese theophilus was wilen ere
in eene kerke een groot here
int lant dat cylicien heet
in vele dogeden ghereet
ende een wel gheminnet man mede
so dat die bisscop staerf vander stede
ende wart te bisscop daer genomen
maer hine wilder niet toe comen
hi seide hi ware onwert der ere
daer te sine bisscop ende here
men cons hem verbidden niet
also dat mens hem verliet
ende men eenen anderen nam
ende alse die bisscop tsire stat quam
rieden hem sulke bi onwette
dat hi theophiluse ontsette
ende eenen andren gave sijn ambacht
dit dedi saen hi hads de macht
theophilus die wart omblide
ende viel hier omme in nyde
entie duvel lach hem an
alse hi ontset sach den man
so dat hi sochte nygromanciene
om te winnene bi sduvels engiene
erdersche eere mocht so comen
eenen jode heefti vernomen
die metten duvel ommeginc
ende menegen daer mede vinc
an dien leidi sine bede
dat hi sijns hadde ontfarmechede
die jode antworde nu zie
ter naester nacht so comme te mie
ic sal di te minen meester bringen
hi sal wel sien te dinen dingen
snachts leeddine teere stede
wat dattu sies of hors mede
sprac hi en wes niet vervaert
ne mac geen tekijn hoe soet vaert
wat so du vernemes ter stat
theophilus gelovede dat
daer togede hem die toverare
eene ghecleedde witte scare
met vele kersen daer ter stat
indie middelt haer meester zat
die jode heeftene gheleet
in gheent quade covent gereet
die meester duvel seide dan
twi brincstu ons desen man
die jode began weder spreken
sijn bisscop heeftene versteken
ende hi souct troest ane u
hi sprac salickene troesten nu
ende hi sinen god es onderdaen
nochtan wille hi ons angaen
wi sullen hem ghehelpen das
dat hi meerre here si dan hi was
ende hi sal boven den bisscop wesen
theophilus antworde na desen
dat hi wille doen gereet
so wat saken dat hi hem heet
ende custe sine voete te hant
doe sprac ten juede de viant
laet marien ende haren sone
want ic haetse beede die gone
ende doe mi seker met brieve
te doene vort al mine lieve
ende hi mi danne niet ontfaert
ende ic doe vort dat hi begaert
theophilus hevet gods versaect
ende daer af enen brief gemaect
ende met sinen vingerline
ghezeghelt omme vast te sine
ende es weder danen gegaen
vroe ende blide sonder waen
ten naesten daghe die bisscop quam
ende tgoet dat hi hem teersten nam
gaf hi theophiluse weder
ende dander wart gesteken neder
ende clagede dat hi sulke persone
sonder redene ende onscone
ontset hadde om der lieder sprake
theophilus wart bi derre sake
so groot here in corten daghen
dattene alle dandere ontsaghen
alse theophilus hadde gewesen
eene corte wile in desen
god onse here diene gewrachte
ende siere eerster doget gedachte
ne wildene niet laten gescent
ende hevet hem kennesse gesent
dat hi hem selven dus sprac an
waer salic henen onsalich man
noint was mensche verwoeder
ic hebbe gods ende siere moeder
gheloochent ende van mi verdreven
ende hebbe mi den duvel upgegeven
ende met brieve doen bekinnen
wie mach den chaerter weder winnen
doe sprac hi dit met tranen heet
al eist so dat ic gode weet
vander maget marien geboren
die ic geloochent hebbe te voren
nochtanne salic te hare tiden
ende hare met beden anestriden
dat soe mi in staden sta
te haerre kerken ginc hi daer na
ende bat vaste met crachte
xl daghe ende xl nachte
lach hi in vasten ende in beden
voer hare kerke daer ter steden
naer dese bede na desen rouwe
quam hem snachts an onse vrouwe
ende seide mensce an gode lije
dien ic selve drouch marie
ende dies du buten best gegaen
god sal dine trane ontfaen
dies nam hi vleesch van minen live
om te berechtene die keytive
doe warp hi tanscijn ter aerde
ende riep wenende ende mesbaerde
ic groete u glorien vrouwe
ende aneroupe u in minen rouwe
ende dese bedinghe draghet
vor hem ende verbit mi maget
onse vrouwe belovedem dat
ende sciet van hem daer ter stat
theophilus bleef inde bede
iii daghe vaste uptie stede
ende onse vrouwe vertogede haer echt
met bliden ansichte alst es recht
ende seide gods man sonder waen
god hevet dine trane ontfaen
dor minen wille omdat ics bat
blivestu toter doot in dat
dattu belooft heefs minen sone
vrouwe sprac hi ic blive in tgone
maer ic biddu maget reine
alre ontfaermecheit fonteine
dattu mi hebben does den brief
daer ic in als een valsch dief
dijns loochende ende oec dijn kint
want dats dat mine ziele bint
in desen nerenste in dese bede
bleef hi echt drie daghe mede
doe quam maria dor sine lieve
voer hem aldaer metten brieve
ende leidene up hem daer hi lach
hi wart in wake doe hine sach
was hi vro dans gene sage
ten alrenaesten sondaghe
es hi indie kerke gegaen
daer hi den bisscop wiste staen
metten lieden alsemen pleget
alse dewangelie was geseget
es hi te sinen voeten gevallen
ende telde sine aventure van allen
hoe hi wart des duvels man
ende hoe hi genaden gewan
bi onser vrouwen ontfaermechede
oec dedi lesen daer ter stede
den brief van sire groter ontrouwen
alt volc benedijede onser vrouwen
theophilus lach ter erden neder
die bisscop hieten upstaen weder
ende hiet dat hi den brief verbrande
dien hi gegeven hadde den viande
dit dedi daer toesach de port
die bisscop dede die messe vort
ende monegede theophiluse daer
doe wart sijn anscijn also claer
alse oft die zonne ware
daer benedijedemen openbare
onser vrouwen ende haren sone
theophilus bleef na tgone
iii daghe ter stede daer hi lach
ende hi onser vrouwen sach
ende daer naer hi orlof nam
an sijn geselscap datter quam
want hire sinen ende dede
ende wart begraven daer ter stede
aldaerne bi haerre genaden
onse vrouwe hevet beraden
tien tiden dat justiniaen
dat keyserike hadde ontfaen
gesciede van enen valscen jode
eenen vulen eenen rode
dat hi in eene kerke quam
ende hi dievelike nam
een cruce dat naer onsen here
ghesneden was dor sine ere
ende hevet gewont ende geslagen
ende diefelike thuus gedragen
om dat hijt verbernen woude
ende alse hijt ontect also houde
vint hi hem selven al bebloet
hem wonderets in sinen moet
ende hevet heimelic wech gesteken
dese mare began uutbreken
entie kerstine die vonden
die bloetsporen tien stonden
daer si hem volgeden achter voet
doch vonden si dbeelde al bebloet
ende nament met groter werdichede
den juede steenden si uptie stede
tien selven tiden es gevallen
in dat lantscap oec van gallen
dat een berch lach uptie rone
die lange hadde geluut onscone
ten lesten scordi alsement sach
van enen berge daer hi an lach
beede met husen ende met kerken
met leeken lieden ende met clerken
ende met vele dingen met allen
es hi indie rone gevallen
in desen tiden sekerlike
was een groet orloge in vrancrike
want clotaris hadde enen sone
euarius so hiet die ghone
die hem jegen den vader sette
ende verorlogedene bi onwette
ende dede scade der roemscer crone
sider quam hire af te lone
mettem was menech prince hoge
van cleene bertaengen die hertoge
tonebius was met hem mede
alse die vader engenen vrede
ne conste anden sone gecrighen
moest hine bestaen met wighe
ende nam mettem dat vrancsce here
die hertoge bleef doot inde were
ende sijn sone wart gevaen
daer namene die vader saen
hem ende sijn wijf ende sine kinder
ende verbarnse te pulvere ginder
in justiniaens xxxviiste jaer
was in heilecheiden claer
die coninghinne radegont
die clotaris ene stont
hadde teere coninghinnen
want alsic u dede bekinnen
doe die fransoyse wonnen doringen
doe ghevielt hem dat si vingen
sconinx berdcharis dochter daer
die hermenfrijts zuster was vorwaer
ende was die scone radegont
die dede clotaris ene stont
int lant van vermendoys uphouden
te nemene alsoe quame ter ouden
ende daer na haeldise te sissoen
daer dedi sine feeste doen
ende maectere af sine coninghinne
jegen den wille van haren sinne
doch al hadde soe eenen man
ne sciet soe niet af nochtan
soene drouch naest der huut ene hare
ende ginc gecleet int openbare
alse hare wel betamelijc was
al en wiste haer man niet das
wat dat soe hare mochte ontbreken
hevet soe den aermen toegesteken
enten cloestren enten kerken
enten anderen goeden werken
snachts ontginc soe haren man
ende lach in hare bedinge dan
up ene hare dat hare de huut
al vercout was uut ende uut
ende verdroucht goelike nochtan
dat scelden van haren man
alse die coninc hadde gevaen
lieden die hadden mesdaen
ende mense dan soude ontliven
den rouwe diemen hare dan sach driven
eer soese haren man ontbat
men conde niet vulscriven dat
tote pruem in ardenne
dede onse here en kenne
dat soe wert was groter ere
want snachts riepen up hare sere
lieden diere lagen ghevaen
ende onse here die brac saen
hare bande dor hare bede
ende worden dus verloest daer mede
doe ghewan soe an haren man
dat soe hare soude begeven dan
nochtoe levede sente medaert
ende soe te hant darewaert
tote noyoen in corter wilen
soe bat dat hise soude wilen
hare chierheit groot ende claer
liet soe daer upten outaer
ende hevet nonnen abijt ontfaen
niet lange daer na sonder waen
bejagede soe met haerre bede
dat soe te poytiers indie stede
mettes coninx bede stichte
eenen cloester daer scone gichte
sidert saen toe was gegeven
daer soe leedde heilech leven
ende versaemdere vele vrouwen
die gode dienden daer met trouwen
ende was daer sijnt abdesse
sidert bi quader verranesse
wildse clotaris weder halen
ende over sijn wijf betalen
hier omme bat soe onsen here
dat hijt gedoghe nemmermere
ende alle die ghene die dat rieden
storven ghalinge vanden lieden
want hem haer geweide uutscoot
ten fondemente ende bleven doot
doe wart clotaris selve vervaert
ende sendde te hant darewaert
sente germaine van parijs
dat hi den pays make in alre wijs
die te hare voer ende bat genaden
des coninx van sulken mesdaden
hi lietse vort vrilike leven
ende soe hevet hem vergeven
ende was utermaten vro
dat soe der werelt dus ontflo
ende bleef vort in vreden daer
in heileghen levene ende in swaer
hoe nauwe dat soe hare sake
sette buten allen gemake
dat ware te seggene te lanc
hoe gerne soe spise ende dranc
ende cledere den aermen gaf
daer ware te vele te telne af
hoe ghewillichlike soe diende
gode ende al sine vriende
dat en can niemen gegronden
het gheviel hare teenen stonden
dat men hare een wijf toebrochte
diemen cume getrecken mochte
vanden viant diese besat
ende node quam tier stat
daer die coninghinne was
alsoe wart gheware das
warp soe dat wijf onder voete
ende tart met goeder moete
den wive up hare kele
waest in nerenste oft in spele
die duvel moeste beneden duere
ende laten gods creatuere
eens sat soe in hare cluse
ende horde weenen achter huse
ende soe vragede wat daer ware
doe so brochtmen hare mare
datter doot ware der zuster ene
die jonc ware ende harde clene
soe bat datmen hare brochte
den doden somen eerst mochte
heimelike in hare celle
soe bat gode die brac de helle
voer die zuster daer ter stont
ende soe wart te hant ghesont
soe staerf upten xviiiden dach
die in oegstmaende gelach
ende een bailliu was daer bi
die gevangene ende onvri
liede in eenen kaerker helt
die ghecreech van haerre gewelt
dat hi lach tier selver stont
indie kele sere ongesont
alse diere sine doot an kende
uptie wile dat soe ende
soe quam te hem alse hem dochte
ende makede hem sijn evel sochte
ende hiet dat hi dor hare saen
die gevangene liete gaen
ende alse hi hem vant genesen
ne dorste hijs niet laten wesen
clotaris deser vrouwen man
ende an hare geen kint en wan
coninc van vrankerike
soude varen blidelike
jaghen wilt met sinen honden
bi conpiengen tien stonden
aldaer quam hem an tier stede
een ongemac een vreselijc rede
daer wart hi bracht bet vort
te conpiengen in de port
in sijn coninclijc pallays
des reden en wart geen pays
so dat hi ghevoelde ende sach
dattem quam sijn sterfdach
ende hi riep aldaer hi lach
owi leider owi owach
merket wat coninge het si
hoe gheweldich ende hoe vri
die dus grote coninge ontlivet
in desen mesbare hi doot blivet
doe hi l jaer lettel mere
hadde geweest ter werelt here
sine iiii sonen sijn daer comen
ende hebben den vader genomen
ende voerdene te sissoen
alsi te rechte souden doen
ende groevene in sente medaerts kerke
die cierlijc nu es van gewerke
gontram ende karibrecht
cylpric ende segebrecht
dus hieten sine iiii kinder
cylpric voer danen ghinder
aldaer hi wiste teere stat
datmen hilt sijns vaders scat
ende namene metter vaert
ende so ten fransoysen waert
die hi ane hem trac met gelde
parijs besat hi met ghewelde
ende trac an hem dat recht
dat sijn oem hilt gyldebrecht
maer dan mochte niet lange wesen
want hem volgeden naer desen
alle drie die broederen naer
ende verdrevene van daer
beede met vrienden ende met magen
alse die fransoysen dat versagen
hebben si teenen payse gesproken
ende hebben dien twist tebroken
ende scieden tusscen hem vieren
haer rike bi manieren
ende was ghedeelt bi sulker wijs
dat karibrecht besat parijs
ende sijns oems gyldebrechts rike
cylpric mede dies ghelike
die wart coninc van sissoen
ende trac tlant naer sijn doen
dat sijn vader teerst besat
seghebrecht sette inde stat
sinen stoel te riemen mede
ende besat mets die stede
oustrike dat nu heet loreine
ende daertoe neustre gemeine
ende es gheleghen upten rijn
dat wilen diederic de oem sijn
besat alst hem te deele quam
maer die heileghe gontram
drouch torliens die crone
ende hadde alt lant te lone
dat clodomiris sijn oem besat
borgoengen ende menege stat
dor des coninx gontrams ere
dede dicken onse here
menege miracle groot
in sijn leven ende naer sine doot
alse torlieins wel es bescreven
daer hi heilechlike es verheven
in desen tiden alse wi verstaen
was die keyser justiniaen
overhorich der heileger kerke
ende niet vray in sine gewerke
ende god gheseldene omme dat
want hi al versnodelt sat
doe ontboot hi enen goeden man
daer vele wijsheden was an
die gheheten was justijn
selve dedi sinen fijn
alse hi xxxviii jaer
ende vii maende harde naer
berecht hadde tkeyserrike
sulke seggen dat waerlike
dat dese selve justiniaen
maecte selve sonder waen
die grote sonderlinge kerke
vanden sonderlingen gewerke
die te constantynobele staet
maer ic wane si seggen quaet
want het seget dystorie fijn
datse die grote constantijn
maecte in sente sophien ere
niet also min no mere
dat die sophie een wijf was
maer dies wet die waerheit das
dat sophie in griexe wort
alsemen in latijn ontbinden hort
so ludet aldus sekerlike
des vaders vroetscap van hemelrike
dus staet die monster na rechte lere
in jhesus cristus ons heren ere
ende diere andre dinc af tellen
hets al dolinge datse quellen
hets waer also wi verstaen
dese selve justiniaen
die sette indie diere kerke
bede clergessen ende clerke
die dienen souden onsen here
ende singhen dor siere ere
bede bi nachte ende bi daghe
also alse die tijt gelaghe
ende om datter waren so vele
dat ginc buten allen spele
seidemen daer af geen getal
ende hier omme waentmen al
dat hi den groten tempel stichte
dies niet es tgelovene lichte
justijn hebben wi verstaen
hevet tkeyserrike ontfaen
int jaer gods na ware lesse
vsupc lx ende oec sesse
ende was here xii jaer
goet keyser was hi dats waer
desen heetmen den jongen justijn
het gheviel inden tiden sijn
dat te rome patrisius was
een hiet naerces daer ic af las
meneghe doghet ende ere
bidi hi was vromech sere
ende van levene kerstijn goet
goedertiere ende welgemoet
jegen daerme ende gemate
uutgerne so dede hi bate
te makene kerke in meneger stede
in wakene ende in sijn gebede
so was hi een nerenst man
so dat hi vele meer verwan
sine viande met siere bede
dan hi metten wapenen dede
alse dese hadde uut ytale
doester goten alle te male
ghesuvert ende verdreven
datter en geen in was bleven
wart hem sine grote pine
metten nydeghen venine
vanden romeinen gheloent
want si hebben hem becroont
anden keyser den jongen justijn
ende seiden het ware beter sijn
den oester goten onderdaen
dan narces die hem sonder waen
swaerlikere afbreect sijn gelt
met siere dorperliker gewelt
dan hem noit die goten daden
om dit wart justijn beraden
want hi hem naerses ontsach
dat hi sende up dien dach
daer enen bailliu hiet longijn
die soude in ytale sijn
ende bliven in naerses stede
hier af quam dorsware onvrede
sophie oec die keyserinne
ontboet naerses grote onminne
ende daertoe grote onwerdichede
want soe an hem screef oec mede
dat hi te constantynoble quame
ende hi onder handen name
spinnen spoelen ende weven
want hem betaemde bet sulc leven
metten diernen metten wiven
dan hi lande soude bedriven
narses die slouch thovet neder
ende ontboot der vrouwen weder
behildem god een stic sijn leven
hi soude haer sulc een webbe upgeven
dat soet nemmermeer gesponne
hoe vele waerps soe gewonne
no vulwevede no vulmaect
narses was wijs ende wel geraect
ende trac te napels waert
droeve ende een deel vervaert
van sire vrouwen overmoet
die hem onverschult dit doet
nu was hi van groter waerde
ende bekent onder die lumbaerde
die pannonien doe besaten
ende waren ontsien utermaten
ende vruchtelijc den roemscen rike
sidert dat si mogendelike
besaten der gepyden lant
doe albuijn slouch metter hant
haren coninc doot ende dranc
vort meer al sijn leven lanc
uut sinen hovede alse ghijt horen
mocht indie jeeste hier te voren
dese coninc albuijn
was narses vrient goet ende fijn
dies heefti al en waest niet scone
dus ontboden in pannone
ghi lumbaerden lust u dies
dat ghi verliest der werelt kies
dat es trike van ytale
ic wilt u gheven altemale
laet die loetsen laet die keeten
daer ghi in wonen moet ende beeten
int aerme lant van pannone
neemt die borgen die zale scone
die pallaysen entie steden
van ytale al ongestreden
daer beede taruwe ende wijn
in vertert niet en mach sijn
albuijn hevet dit vernomen
ende hevet die hunen gedaen comen
met sinen uutvercornen neven
ende hevet hem pannonien gegeven
ende metter macht vanden lumbaerden
voer hi henen siere vaerde
over int lant van ytale
int jaer gods weetmen wale
vsupc lx ende achte
meilane wan hi met crachte
also groot was sijn gheval
ende ytale wel naer al
lichtelike alse met enen drome
sonder ravene ende rome
ende omme hem ende sine paertije
heet ytale nu lumbaerdie
omme dat wonnen die lumbaerde
die van volke van cranker waerde
te aldus grotre eeren quamen
menegen dat si tleven namen
eer si bedwongen die liede
maer eer dese plaghe gesciede
dat albuijn ytalen wan
sach anden hemel menech man
hoe dat ridders sere vochten
indie lucht die vierijn dochten
men sachse striden ende bloeden
riden jagen ende verwoeden
ende het meende waent men vorwaer
der lieder bloet dat saen daer naer
ghestuert was inne lumbardie
van albuijn ende sine partie
nochtoe waren die lumbaerde
die tlant wonnen metten swaerde
heidijn ende lange daer naer
doch over ene stont dats waer
ghevielt dat si hem daden dopen
doch en wilden si niet ontlopen
haren heidijnschen geboden
sine hilden hem metten afgoden
ende anebeden bome mede
die si vercoren in sulkere stede
ende vipera dat quade serpent
was mettem over god bekent
ende maecten hem ene gelike
van goude scone ende rike
doch worden si over lanc bekent
want een bisscop van bonevent
hiet barbatus tracse daer af
so vele exempele hi hem gaf
dat hi den boem heeft gevelt
daer hem al dat volc an helt
ende dat ghuldine serpent
heefti tebroken ende gescent
ende maecter enen kelet af
dien hi ten dienst ons heren gaf
doe scoeren hem die lumbaerde van achter
dattem nu soude dinken lachter
den nolle toten halse neder
voren lieten sijt wassen weder
haer haer dats vremde dinc
dattem toten tanden ginc
clederen drougen si so wide
hanghende an elke zide
alst gestade moenke waren
inder manieren inder gebaren
alse nu some vriesen plegen
die hem in haer cledere ontwegen
dit waren der lumbaerden zeden
die met overmoedicheden
alse ghi hebt gehort de tale
wonnen dlantscap van ytale
in desen tiden meerre ende minder
die iiii broederen clotaris kinder
cylpric ende karibrecht
sente gontram ende segebrecht
staende elc in sinen rike
regneerden mogendelike
van parijs coninc karibrecht
dede huwelijc niet na recht
want hi nam wijf ongeboren
hiet ingelberge alse wijt horen
die croende hi tere coninginne
om dat hi an hare leide minne
dese hadde ii camerieren
scone ende van goeder manieren
die waren eens aerms mans kinder
maer scoenre gene wistmen ginder
monfrijd was geheten deene
entie andere martovene
so dat die coninc leide minne
an hem ii met allen zinne
so dat die dinc so verre quam
dat die coninginne vernam
ende hevet die zustre gepijnt bede
met utermaten groten lede
ende dede haren vader mede
pine ende grote onwerdichede
so dats die coninc karibrecht
niet langer en wilde dogen recht
ende verstiet met erren zinne
omme dat van hem die coninginne
ende nam die joncste terre tijt
die bi namen hiet monfrijt
ende daer na nam hi martovenen
dan liet hi dor tale van ghenen
no om hare ongeborlichede
noch oec om ne ghenen onsede
om dese dinc so dedene dan
sente germaen inden ban
die bisscop doe was te parijs
nochtan in ne ghere wijs
sone wildise niet begeven
hine hildse al haer leven
maer martovene wart ongesont
ende bleef doot in corter stont
want god wilt alst sceen wel claer
ende oec cortelike daer naer
staerf die coninc karibrecht
ende was begraven na sijn recht
te blaves indie stede
hogelike naer coninx zede
cylpric coninc van sissoen
die en wilde niet anders doen
dan daer hi scone joncfrouwe vant
hoe dat soe was geboren int lant
dat hise nam te wive
dus haddire wanic meer dan vive
doch so haddere ene die ere
die was geheten audomere
dat was de rechte coninginne
nochtan so lach sine minne
an ene sine amie tier stont
die was geheten vredegont
ende was van bi atrecht geboren
van aermen lieden als wijt horen
van cambecont van dorpers al
dese hadde dmeeste gheval
metten coninc cylperike
sint was soe vrouwe vanden rike
die scoenste waest die leven mochte
maer so fel in haer gedochte
noch die bet conste maken mort
so hevet men selden gehort
gontram coninc van orlieins
die en sette niet sijn gepeins
noch sinen zin omme wijf
maer hi leedde suver lijf
want ic en hebbe niet verstaen
dat hi met wive ie wart bevaen
want hi staerf al sonder kint
ende gode dien hi heeft gemint
dien beval hi alse de vroede
hoir te sine van sinen goede
segebrecht die coninc rike
besat tlant van oesterike
alse hi mare hevet verhort
datmer om sprac onscone wort
dat sine broedere huwelic daden
an onnedele wijf onberaden
hevet hi in spaenyen ghesent
groten scat ende groot prosent
anden coninc atanaghilt
die te dien tiden trike hilt
vanden wester goten in spaengen lant
also alse hi te rade vant
ende hevet hem sire dochter gebeden
want hi hadde vele wijsheden
van hare gehort ende scoenheit groet
oec was wel der vriendscap noot
want clodoveus hadde met allen
die goten gejaget ute gallen
die sijn oudervader was
ende gyldebrecht sijn oem na das
ende daertoe clotaris sijn vader
hadden in spaengen bede te gader
om haerre zuster uptie goten
vele scaden gedaen met haren roten
atanagilt die warts te rade
dat hi thuwelijc gerne dade
ende hevet hem die joncfrouwe gesent
daer menech sint was bi gescent
die brunilt bi namen hiet
scoenre wijf en wistmen niet
ende segebrecht pijnedse wel tontfane
ende om dat soe was arriane
ende in ongelove belopen
deedse die coninc dopen
ende deedse instruweren bet
in die kerstine wet
ende namse teere coninghinne
cylpric die wart dies in inne
dat sijn broeder dus hoge huwede
sijn huwelijc hi vernuwede
al haddi vele wive te voren
haerre zuster haddi vercoren
ende heeftere na in spaengen gesent
die hiet bi namen galsuwint
ende screef up datmense hem gave
hi stonde der ander wive ave
atanaghilt sendese hem mede
die joncfrouwe hi dopen dede
ende namse teenen wive
sint was soe van heilegen live
galsuwint die coninginne
was een stic met groter minne
met coninc cylpricke haren man
maer vredegont die lach haer an
sine amie dat scalke wijf
ende tormentedse sonder blijf
so datmen dicken daer ter steden
in sceldene was ende in onvreden
doe sprac galsuwint de coninginne
an chilprike met droeven zinne
dat soe gedogen niet en conde
die pijnlijchede van vredegonde
ende bat haren man dat
dat hi hare scoenheit ende scat
die si met hare brochte int lant
wedergave in haer hant
ende scheldese quite algader
soe wilde keren te haren vader
doch die coninc met scoenre tale
ontgaf hare dit altemale
met smekene so hi best conde
maer die mort van vredegonde
die niemene gegronden mochte
visierde nauwe ende sochte
hoe soe haers willen vulquame
ende wachte des coninx grame
so dat soene eens sach gram onsachte
ende bracht daertoe dat hi bi nachte
galsuinden in haer bedde vermorde
ende al bi vredegonds worde
ende god togede miracle groot
te haren grave na hare doot
om dese mort gewies groet strijt
tusscen die gebroedere tier tijt
so dat sine wilden verdriven
want hi sijn wijf wilde ontliven
so dat harde cume bleef
datmenne slands niene verdreef
cylperic hiltem vorwart mere
andie coninginne audomere
daer hi iii sonen ane wan
tydebrecht hiet de outste man
meruvinc hiet doutste daer naer
ende clodoveus dit was waer
vredegont dient scre wach
dat die coninc bi hare lach
peinsde nauwe ende dochte
hoe soe dit tebreken mochte
ende haerre vrouwen also honen
dat soe gelosede der cronen
so dat die coninc segebrecht
uptie sassen stichte gevecht
entie coninc cylpric voer mede
orlogen dor des broeders bede
die coninginne audomere
die bleef thuus beswaert sere
van kinde daer soe af gelach
tien tiden dat cilpric plach
des orloges upten broeder
vredegont sprac an de moeder
der coninginnen van sissoen
ende seide vrouwe doet kerstijn doen
uwe dochter hoe so mense nome
alse u here wedercome
vanden orloghe dat hise ontfa
te blideliker hoe dat gha
dit nam die coninginne vor goet
mettien soe ontbieden doet
eenen bisscop te dopene tkint
ende alsemen ginder niet en vint
dat kint te heffene geen wijf
riet vredegont dat valsce lijf
der coninginnen dat soet hieve
soe dader an den coninc lieve
ende si dadet al onbedochten
hier binnen hebben zege gevochten
die fransoysen uptie sassen
ende keerden te haren gassen
blidelike elc in sijn lant
vredegont die quam te hant
jegen den coninc gelopen of
ende seide here gode lof
dat ghi hebt van uwen vianden
sege gevochten nu te handen
ghi hebt eene dochter here een kint
die es gheheeten hildesint
die hevet mijn vrouwe geheven
dus es soe u gevadere bleven
bi wien slaepti dan here
die coninc sprac es audomere
mijn gevadere ende ic dan
niet te rechte mach sijn haer man
liggic te nacht met di wale
alse cylpric quam inde zale
heeftene die coninginne gegroet
ende met haerre dochter gemoet
doe sprac die coninc ghi hebt mesdaen
met simpelheden sonder waen
ghi hieft mire dochter ende bi desen
ne mogedi mijn wijf niet wesen
hare entie dochter hi begaf
in ene abdie bet af
ende gavere grote rijcheit mede
den bisscop die tkint kerstijn dede
dien heefti slands verdreven
vredegonde heefti verheven
tere wettachtegere coninginne
daer vele ondogeden lach inne
in keyser justijns viiide jaer
so staerf albuijn vorwaer
coninc over die lumbaerde
deerste die met sinen swaerde
ytalen wan ter lumbaerden behouf
die swart was ende van leden grouf
dese alsic hier voren seide
die was die ter neder leide
der gepyden conincrike
ende slouch doot vromelike
kunimonde haren here
ende dranc al vorwaert mere
uut sinen hovede daer hi sat
doch nam hi sire dochter na dat
ende nu sat hi ende dranc met hare
ende sprac dus al openbare
nem ende drinc met dinen vader
hare verkeerde de zin algader
ende bejagede anden sciltknecht
dat hi sinen here doodde recht
daer hi in sijn bedde lach
vi jaer haddi up dien dach
coninc geweest in ytale
na hem wart coninc van altemale
een hiet cleb over de lumbaerde
een stout man ende een goet ten swaerde
die regneerde in lumbaerdie
ii jaer over die paertie
naer den paues pelagius
die hem purgierde van vigilius
dat hi onsculdich was der doot
so wart paues ende here groot
jan die derde van dier namen
geboren was hi altesamen
van rome des en twifelt niet
anastasius sijn vader hiet
dese vernuwede die kerchove
daer die maerteleren van love
wilen waren begraven
oec so leidi vele haven
an eene kerke die here
ghesticht in sente phillips ere
ende in sente jacobs ere mede
ende staerf in groter heilechede
te rome so wart paues daer naer
in justijns xde jaer
benedictus die oec mede
van rome was uter stede
sijn vader hiet bonefaes
dese was paues sonder solaes
want die quade lumbaerde
die verwoesten metten swaerde
in sinen tiden naer al ytale
ende honger verdaerf tlant also wale
ende grote sterfte met gemeene
in desen rouwe in desen weene
so staerf die paues want de plage
corten wanic sine daghe
atanaghilt staerf indien dagen
die de crone hadde gedragen
in spaengen xxii jaer
over die wester goten vorwaer
lewegilt wart coninc sijn sone
xvi jaer regneerde die ghone
die keyser justijn die qual
lange an sine voeten al
ende sach wel in sinen tiden
dat hi no striden no riden
mochte om te berechten sijn lant
eenen grave nam hi bider hant
die tyberius hiet bi namen
daer die heren sagen altesamen
so coes hine teenen sone daer
ende maectene bi wette claer
dat hi sijn hoir wesen soude
dese tyberius also houde
alse hi te keysere was gecoren
dedi bringen alse wijt horen
ute egypten corens genouch
rome der stat die ongevouch
van hongere hadde sere groot
want vele romeine dor de noot
ghingen den lumbaerden in hant
sine conden niet gehouden tlant
dese tyberius na dat justijn
hadde gedaen den ende sijn
ontfinc hi die crone met eeren
ende dat was int jaer ons heren
vsupc lxx ende achte
ende hi regneerde met machte
vi jaer inden keyserrike
wel ende oec kerstijnlike
alse justijn dede sijn voersate
die sinen tijt in meerre bate
gheleden hadde dan hi leet
maer dat sijn wijf verweet
den patricius naerses
alst hier voren bescreven es
want sidert dat hine verstac
naectem orloghe ende ongemac
want men ginc up hem striden
ende vechten in allen ziden
tyberius die na hem quam
was goet man alsict vernam
ghemint van papen ende clerken
dies maecti weder vele kerken
in constantynoble die met allen
ghebroken waren ende gevallen
dese here dese keyser vri
voer int lant van persi
omme dat alte vele scaden
den roemscen rike hadde beraden
ende verslouchse ende verwan
ende ontlivede menegen man
ende verherijede ende verbrande
hare steden ende hare lande
van danen brochti enen roof
dats cume iemen heeft geloof
ende olyfanten so geladen
met vele dierre gewaden
ende met so overgroten scatte
dat men mochte wanen datte
dat merre mede versaden mochte
een grondeloes gierech gedochte
int eerste jaer van tyberius rike
worden orlogende vreselike
segebrecht coninc van oest vranken
ende cylpric diene wilde cranken
sijn broeder coninc van sissoen
ende dat quam vele om selc doen
dat haer broeder karibrecht
die de crone naer sijn recht
te parijs drouch was bleven doot
ende hine liet hoir clene no groet
sone consten si niet vriendelike
wel ghedeelen sijn rike
maer elc wilde dat beste deel
of dat lantscap al gheel
cylpric sendde sinen sone
tydebrecht so hiet de ghone
over der loren met menegen man
die segebrechte sinen oem afwan
tours ende poitiers ende ander steden
hem quam met groter mogentede
te ghemoete altehant
die hertoghe gondebant
die van coninc segebrechte
tlantscap hilt te rechte
daer wart strijt ende groete mort
tote poytiers bider port
ende tydebrecht die wan den strijt
also dat daer ter selver tijt
gondebant die hertoge ontflo
die des verlies was onvro
want hi verloes vele int ghevecht
van danen so voer tydebrecht
te lymoge met sinen here
ende dede vele van sinen ghere
te caures ende daer ommetrent
want hi gewoest heeft ende gescent
cloestren godshusen ende kerken
papen slouch hi metten clerken
ende hiet die nonnen ontheren
daer hi verloes vele bi siere eren
cylpric die coninc sijn vader
versaemde sijn volc algader
en es in sijns broeders lant gevaren
ende verherijede sonder sparen
sijns broeders lant al toten rine
coninc zegebrecht entie sine
hebben hem gheset ter were
ende versaemde een groot here
ende quam teenen wige na tgone
up cylpricke ende sinen sone
daer bleef doot in dat gevecht
cylprics sone tydebrecht
ende segebrecht behilt dat velt
cylpric vlo met ghewelt
met sinen wive vredegonde
ende sine kindere in corter stonde
tote dorneke uptie scelt
daer veste hi hem met gewelt
alse sijn lijf tontdragene daer
want hi sijns broeders hadde vaer
seghebrecht ontfinc de steden
boven parijs al met vreden
ende deedse hem hulde sweren
dat si hem niet en souden deren
tote ruem indie stat
die tien tiden in neustren sat
dat sidert hiet normendie
ende keerde met sire paertie
tote parijs inde stede
daermenne ontfinc in goeden vrede
dit orloghe ende desen strijt
desen mort ende desen nijt
maecten vele twee coninginnen
men mochte geene scoenre kinnen
hebbeliker no bet geraect
no van live so vulmaect
no mordadegere van rade
dies quamer af grote scade
dat was brunilt segebrechts wijf
daer menech omme verloes sijn lijf
ende cylprics wijf vredegont
die alle mordaet wel was cont
alse ghi sult horen in corter tijt
daermen die jeeste overlijt
alse die fransoysen dat vernamen
dat die broedere vochten tsamen
ende coninc cylpric was verdreven
hebben si segebrechte verheven
ende ghecoren teenen here
want si haetten cylpricke sere
omme doverdaet die tydebrecht
sijn sone hem dede jegen recht
some met monde ende met brieven
over coninc sine verhieven
doe versaemde segebrecht
grote menechte mettem echt
ende hiet dat si in corten daghen
te dorneke indie stat belaghen
sinen broeder ende so versien
dat hi hem niet en moge ontflien
hi soudem comen teenen ontsette
met groten here sonder lette
nochtoe levede van parijs
sente germaen die bisscop wijs
een heilech man ende sere goet
ende maecte dies segebrechte vroet
segebrecht seithi vantmiverstaen
vaersture ende du wilt verslaen
dinen broeder daer hi leghet
so seggic di dat god dat seghet
wiltu dit gepeins uutgeven
het cost di dijns selves leven
maer wiltune niet ontliven
die zeghe sal met di bliven
god sal di bruwen ende scinken
na diere boser herten dinken
seghebrecht en gaf niet een ort
omme algader dese wort
maer hevet sijn ghetelt geslegen
voer dorneke ende so beleghen
den broeder al wildi ontflien
dat hem niet en mochte gescien
die mordadeghe vredegont
dien vele scalcheden was cont
die hare beleghen sach inde port
soe peinsde eene nieuwe mort
also dat soe daer uter stede
tharen rade daer comen dede
twee jongelinghen welgeboren
ende sette hem goeden wijn voren
ende maketse van dranke sat
ende seide nu vaert uter stat
toten coninc seghebrecht
ende gelaet u also recht
of ghine wilt te here kiesen
ende ons die stede doen verliesen
ende steectene doot mogedi ontgaen
ic make u heren sonder waen
eist oec dat ghi blivet doot
ic wille setten rente groot
euwelike voer uwe ziele
waert dat u also mesfiele
die jongelinge en waren niet out
sat van wine ende stout
ende sijn uter stat gestreken
sonder vele talen spreken
quamen si in segebrechts tenten
alse of si wilden parlementen
ghelieten si hem beede tsamen
ende teerst si anden coninc quamen
staken sine al dore met kniven
segebrecht die moester bliven
eenen screi gaf hi ende viel doot
haer negeen oec daer ontscoot
sine moesten beede te samen
daer sterven die hem tleven namen
daer lettel omme gaf vredegont
omme dat daer ter selver stont
seghebrecht die coninc bleef
diese uten lande verdreef
coninc cylpric en wiste niet
dat die dinc dus was gesciet
want hi inden monster lach
vor onser vrouwen up dien dach
om sijns broeders overmoet
mettien hi die mare verstoet
van vredegonde der coninginne
daer hem af verlichte de zinne
dat sijn broeder doot bleven ware
mids onder sijns selves scare
cylpric trac ute te hant
there dat hi buten vant
swoer hem sonder striden hulde
want si wisten buten sire sculde
den coninc segebrechte doot
ende alse hi dus quam uter noot
ne hevet hijs vergheten niet
dat hi onser vrouwen behiet
hine eerde te dorneke haer kerke
ende goedde euwelike de clerke
so dat mens sidert alle jare
ende noch heden wert geware
voer hem ende vor sijns broeders doot
die daer bleef met mesfalle groet
doch en grouf hine niet daer
maer dedene voeren vorwaer
tote lambers teere ander stede
aldaer hine graven dede
brunilt coninc segebrechts wijf
bi wies rade dat hi sijn lijf
eer tijt verliep jegen den broeder
die bleef eene droeve moeder
met haren kindren diere bleven
soene weet in wat gelate leven
maer gondebant die hertoge
die ontsloop uten orloghe
die nam bi nachte hildebrechte
den outsten sone die met rechte
hoir was van sijns vaders rike
daer met vlo hi in oesterike
dat nu ten tiden heet loreine
daer mets af es hooftstat gemeine
daer ontboot hi tfolc te samen
edele ende ghemate quamen
ende hebbene coninc daer verheven
ende hem alsulc lant gegeven
alse sijn vader daer besat
ende daden hem manscap na dat
cylpric es te parijs comen
ende hevet brunilden daer genomen
ende leidse te ruem indie stat
oec nam hi al haren scat
dies soe vele hadde daer ter stede
hare dochtre nam hi mede
ende sendese te meaus gevaen
dus sijn hare dingen vergaen
cylpric hadde eenen sone
meruvinc hiet die ghone
met here sende hine over lore
omme te dwingene of hi verhore
of hem iemene ware onhout
dese voer woch met ghewout
ende liet dat hem die vader hiet
want hem de domme minne riet
die hi leide met allen zinnen
an brunilden der coninghinnen
sijns oems weduwe die scone was sere
hier af quam grote onnere
te ruem es hi te hare comen
ende heeftse te wive genomen
cylpric verhorde die mare
dat sijn sone gehuwet ware
jeghen redene ende jeghen wet
gram wart hi ende lettel hi let
hine vaert te ruem te hant
daer hi den sone ende brunilden vant
alsi des coninx coemste vernamen
vloen si woch beede te samen
in sente martijns kerke daer
alse die ghene die hadden vaer
datse die coninc sceden soude
alse hi sekerlike woude
die coninc die en conse niet wale
uutghebringhen met ghere tale
die kerke en wildi niet breken
ende zwoer hem enen eet met treken
ende sprac eist dat wille onse here
ic en scede u nemmermere
met desen worde sijn si saen
beede uter kerken gegaen
entie coninc ontfincse bede
goedertierlike ghereede
ende es oec mettem gheseten
beede festeren ende eten
maer vredegont die coninginne
die oint haette met fellen zinne
brunilden ende soe haer weder
brac al dese vriendscap neder
want soe hare dies ontsach
dat meruvinc up ghenen dach
hare te machtech wesen soude
want hi was vander meester oude
ende getrouwet sone met eren
der coninginnen audomeren
ende bracht so verre anden coninc
datmen thuwelijc tusscenginc
ende mense sciet met alre wet
ende meruvinc die was gheset
vanden vader woude of en woude
dat hi priester werden soude
ende oec in een eylant gesent
daer hi in was al ombekent
omme te levene na moenke wise
wie dat love ofte mesprise
in desen tiden des sijn wi wijs
staerf sente germaen van parijs
die seide ten coninc zegebrechte
hier te voren inden ghevechte
wildi sijns broeders vermiden
hi vochte zeghe in allen tiden
ende wildi sinen broeder slaen
het soudem an sijn leven gaen
ende alse die selve germaen
sinen ende hadde gedaen
begroevene papen ende clerke
buten in sente vintsens kerke
dat nu te sente germaens heet
also alsement te parijs weet
doe dese dinc dus was vergaen
hildebrecht die hadde verstaen
die coninc was in oesterike
dat sijn moeder dus mogendelike
in vrankerike bedwongen sat
sinen oem cylpricke hi bat
dat hi dor hem so vele doen wilde
dat hi hem siere moeder brunilde
laten wilde quite ende vri
cylpric doet gerne ende bidi
keerde brunilt te haren sone
maer emmer was soe de ghone
die tusscen cylpricke ende haer kint
werringe sayede oint sint
banderside vredegont
porde mede toe in alre stont
so dat vredegont vort an
cylpricke riet haren man
dat hi tfolc van sinen rike
bescatte sere ende zwaerlike
ende hise te swaerre dienste sette
dan si te voren stonden bi wette
vredegont die coninginne
brochte eerst den coninc hier inne
hier omme was menech man int lant
die liet stede ende stoel te hant
ende voer aventure souken
in menech lant in vele houken
vele weduwen vele weesen
die waren in swaerre vreesen
ende riepen genade ende wrake
ane gode omme dese sake
cylpric viel indien stonden
in evele in ongesonden
maer daer na doe hem bet waert
worden sine kindere beswaert
ende worden quelende tier stont
doe wart droeve vredegont
want dat hare kindre quolen
doe sprac soe al onverholen
an den coninc ende versuchte
om dat soe hare der plagen duchte
ende soe hare der zonden ontsach
god die alle dinc vermach
hevet ons gespaert lange stonde
in meneger dorperliker zonde
dicken hevet hi ons teblouwen
met evele ende met andren rouwen
ende wine betren ons clene no groet
nu sijn onse kindere doot
wi mogen jammerlike vreesen
de tranen der weduwen enter weesen
dat si gecort hebben haer lijf
wat sal ons goet wi sijn keytijf
hets al vul scure scrinen kelre
wie sal dit hebben ende voerent elre
wies saelt sijn alst es gespaert
dat wi liefst hadden ende waert
ende ons meest stont inden moet
dats al verloren wat sal dit goet
nu here werct bi minen rade
ende dien wi hebben gedaen scade
laet ons hem haer goet keren
ende afdoen oec gode teeren
die scattinge entie quade brieve
ende verbernense dor ons heren lieve
al sijn ons die kindere ontstorven
dat wi niet en bliven verdorven
inden euweliken torment
dese dinc wart aldus gehent
cylpric brac ende hevet ontset
ende verbrant die quade wet
entie brieve ende alle de dinge
die boerden ter reimeringe
nochtan bleven hem ii sonen doot
dies hi hadde rouwe groot
vanden fransoysen laten wi bliven
wi sulre wel hier na af scriven
ende sullen onse ystoric keren
ten keyseren enten roemscen heren
enten pauesen vander stede
ende scriven hare aventure mede
in tyberius vierde jaer
die keyser was leestmen vor waer
so wart te rome paues gecoren
na benedictus diet was te voren
pelagius met wille te samen
die ander waest van dier namen
eer dese paues was gecoren
so plachmen langen stont te voren
dat alse die kerke enen paues coos
datmen te constantinobele altoes
anden keyser screef of hi woude
dat hi den paues loven soude
ende so ontboot hi sine lieve
ende sinen wille met sinen brieve
ende lovedene eermenne wijede
ofte alse paues benedijede
maer nu was metten lumbaerden
rome beseten met hovaerden
ende tyberius en conde
die stat ontsetten niet tier stonde
dus wart deerste paues int hof
ghewijet sonder skeysers lof
dese ordineerde indie lesse
drie prefacien ende sesse
doe paues was dese pelagius
doe was clerc gregorius
die na hem paues was vander port
eens senaturs sone alsemen hort
rike ende edel alsemen hort
sijn grote erve brochti vort
te gevene dore onsen here
want hi maecte dor sine ere
vi cloestren in cycile
ende in rome ter selver wile
maecti eenen cloester mede
daer hi hem moenc in cleden dede
sijn ander goet gaf hi den aermen
eens quam dingel an hem caermen
alse een mensche al openbare
ende clagede dat hi tebroken ware
uptie zee ende al verloren
ende seide omdat wi van di horen
dattu sijs van herten milde
alse tote eenen vredescilde
comen wi te di dor dine goede
dat di ontfaerme onser armoede
gregorius riep sinen drussate
ende seide doe hem karitate
ghef hem dattu heves daer
die knape gaf hem vi denar swaer
dander echter gregoriuse bit
ay here sprac hi wat sal mi dit
ic hadde alleene up di troost
van deren blivic onverloest
of ghi mi aldus versteect
mettien hi echt ten drussate spreect
ende seide es hier nu iet bleven
hi seide neent dat men mach geven
dan een selverijn plateel
ghef den aermen sprac hi geheel
dus ginc dingel siere straten
met gregorius karitaten
in desen tiden voeren de lumbarden
up vrankerike met haren swaerden
ende wonnen ende verloren
alse ten orloge moet behoren
maer tlant lieten si ongewonnen
alse diet ghemeestren niet en connen
in desen tiden so quam mede
in vlaenderen in eene stede
die bi namen berghene heet
sente winnoc alsemen weet
ute grote bartaengen danen hi was
ende verdiende an gode das
dat hi wart heilech ende god dede
dor hem menege miracle mede
die sine vite wille lesen
daer vint hi scone dine van desen
in desen tiden quamen mede
te bordeaus indie stede
die wulven ende en scaden twint
no weder manne wijf no kint
maer si verbeten ende aten
al die honde achter straten
het gheviel in desen tiden
dat dese gregorius soude liden
daer hier voren af bleef de tale
te rome daermen altemale
uptie maerct hilt comanscepe
doe waerre overcomen met scepe
kinder ute bartaengen groot
van scoonheden sonder genoot
die ghinder met andren ware
te cope saten teere schare
die sach hi claer ende wit gehuut
van hare so scone dat ginc al uut
want hem inder herten dochte
dat niet scoenres wesen mochte
inder menscelikere nature
daer vragede hi ter selver ure
wanen sulke kinder quamen
ende men seidem altesamen
van grote bartaengen daer manne ende wive
meest waren van so sconen live
doe vragedi ofte selke baren
heidijn ofte kerstijn waren
ende men seidem heidijn here
doe versuchte hi diepe ende sere
ende sprac wachaermen keytive
dat liede van so sconen live
die meester vander deemsterheden
besit met siere mogentheden
ende dat so edele gedane
binnen niet en hevet ane
die hope van hemelrike
doe vragedi echt nerenstelike
hoemen tvolc hiete bi namen
men seide ingelsce altesamen
met rechte sprac hi heeten si so
so scone anscijn ende so vro
sijn schuldich wel sekerlike
met ingelen tsine in hemelrike
die jegenode daer si uut quamen
sprac hi hoe heet soe bi namen
deyra antwordemen hem doe
met rechte seit hi heet soe alsoe
men salse vander gramscap keren
ende bringhense ter genaden ons heren
doe sprac hi hoes die here genant
die daer coninc es int lant
ella antworde die coepman
dat luut sprac gregorius daer an
den lof gods diemen noch sal
singen inden lande over al
nu es gregorius ten paues gegaen
ende bejagede ane hem saen
dat men den ingelschen te hant
die wonen in bartaenyen lant
predicaren senden soude
oec seidi dat hi mede woude
updat den paues bequame ware
porren updat merre vare
teerst hevet hem die paues ontseit
maer so vaste hi hem aneleit
dat hi ontfinc sine bede
met harde groter heimelichede
hevet hi benedictie ontfaen
ende es also henen gegaen
want hadt geweten de stat
soene hadde niet gehinget dat
ende teersten dat de port vernam
al rome vorden paues quam
in iii paertijen screien weenen
alse of sine souden steenen
dat hine woch hadde gesent
ende seiden die stat ware gescent
die paues was vro nader talen
dat hine weder dede halen
dus es sijn wille ghevuerst
want hine hadde niet geduerst
iet doen weder des paues wille
te rome keerdi droeve ende stille
maer doe hi paues was selve daer naer
vulbrachti sinen wille daer
in tyberius seste jaer
regneerde in spaengen vor waer
lewighilt over die wester goten
die nochtoe met haren roten
waren ongelovege arriane
ende sende den fransoysen ane
om de dochter coninx segebrecht
die vor dorneke int gevecht
vermort was alst staet hier voren
sire dochter haddi vercoren
te ghevene sinen sone ermengilde
alse die edelijc huwen wilde
die vrouwe was kerstijn goet
ende hevet haren man bevroet
dat soene tgelove dede lijen
ende brochtene uter bucgerien
ingont was der vrouwen name
dit was leandere bequame
die bisscop was in ispalis
dat nu groot sibille is
alse die vader dit bekende
togede hi den sone met genende
dat hi hem weder keren soude
ter wet die hi selve houden woude
die sone sprac mijns lijfs mi rove
maer ic en late niet tware gelove
dat ic eens hebbe bekent
om tesen live tsine gescent
die vader nam hem tconincrike
ende al sijn goet gemeenlike
ende slotene in enen karker inge
maer niet en dieden dese dinge
up enen paschenacht sendi saen
eenen bisscop arriaen
ten kerkere dat hine monegen soude
maer ermenghilt die en woude
om svaders hulde om genen pant
ghemonecht wesen van sire hant
die bisscop sette hem ten kere
sijn vader die felle here
dede in sinen prisoene den sone
sijn lijf nemen omme tgone
maer god vertogede na sine doot
van hem vele miracle groot
dies was sijn vader droeve te waren
als hi de waerheit horde vander maren
dat hi den sone hadde doot
doch en was niet also groot
sinen rouwe van ermenghilde
dat hi hem iet betren wilde
maer alse hi ziec was in sinen ende
om den bisscop leander hi sende
dien hi dicken hadde te voren
torment gedaen ende toren
ende seide hine dorstem niet beheten
omme dat sijn volc soude weten
want hise te sere ontsach
doch beghiede hi daer hi lach
dat hare gelove ware quaet
ende kerstijnlijc gelove staet
an dat die roemsche kerke ghiet
den bisscop bat hi ende riet
dat hi wilde leren mede
sinen sone ricarede
alse hi dede ermenghilde
doe staerf hi wildi of en wilde
ricareit na des vaders doot
die en hilt hem clene no groot
na des vaders heresie
sidert brochti al die partije
vanden wester goten dat si lieten
dongelove ende kerstijn hieten
vort suldi horen bedieden
some vanden heilegen lieden
die in deser keysere tiden
consten die werelt doreliden
benedictus die grote here
die de reghele entie lere
den swerten moenken heeft gelaten
was een heilech man utermaten
ende geboren uut ytale
te montecassijn weetmen wale
maecti eerst sine abdie
nochtan eer hi der moenke paertije
ane hem trac sat hi verholen
in eere roetsen gat verstolen
iii jaer ombekent ghemeene
sonder van eenen moenc alleene
die hem met ere linen broot
met eenen clocsine neder boot
maer die viant balch hem utermaten
omme des moencs karitaten
dat hi den man voedde in dat ghat
ende brac dat clocsijn omme dat
dies en liet hi niet sine weldaet
die moenc omme den viant quaet
up eenen paschen es gesciet
dat onse here weten liet
enen pape van hem in deser wise
hi seide du maecs dine spise
ende mijn knecht in ghenen ghate
hevet honger meer dan mate
die pape es te hem geclommen
pijnlike bi paden crommen
ende seide vrient nem ende bekent
dat di god hevet ghesent
hets paschen heden ens geen recht
dattu vasts ons heren knecht
hem quam al ghinder inden zin
een wijf die hi int begin
daer te voren hadde gesien
dat hi der kintsceit moeste plien
entie duvel quam hem ane
in eere merlen gedane
ende vlooch dicken vor sine ogen
sine grote lust begonsti togen
so dat hi woch wilde ende begeven
altemale sijn heilech leven
ende hem ane die werelt keren
maer god en lietene niet onteren
want hi dornen bi hem sach
snachts spranc hire in ende lach
ende keerden weder ende vort
sijn lijf wart daer also gescort
dat die smerte dien quaden wille
al neder dede leggen stille
noch oec nemmermeer daer naer
ne quam hem coringe swaer
een abt staerf daer int lant
ende alt covent quam altehant
ende bat hem dat hi haer abt ware
node dedijt doch daer nare
liet hijs hem ten lesten gehingen
ende alse hise wilde dwingen
te houdene dat die regele hiet
ne wilden sijs gehingen niet
ende scincten hem venijn
ende sendent hem na die zeden sijn
doe scorde dat glasijn vat
alse of een steen viele up dat
doe nam hi orlof entie sine
ende keerde weder ter wostine
daer hi in groten dogeden wies
so dat hi maecte naer dies
xii cloestren daer menech quam
die sine reghele anenam
so heilech was hi dat hi mochte
weten der lieder ghedochte
van sinen cloester cume ene mile
waren nonnen ter selver wile
onder hem ii joncfrouwen wel geboren
die met haerre talen toren
die hem diende dicke daden
so dat die ghene wart beraden
dat hijt benedictus vort brochte
doe scalt hise beede onsochte
ende sprac hout uwen mont met lede
oft ic doe inden ban u bede
in een gedreech sprac hi so
maer sine achtens niet een stro
die nonnen cleene no groot
ende bleven cortelijc daer na doot
ende men groufse inder kerken
vort alse die papen ente clerken
messe songen entie dyaken
met rechte geboot sine saken
die inden ban es ga uter duere
sach ene joncfrouwe daer ter ure
die de nonnen hadde upgevoet
ende vor hem in bedingen stoet
dat si rumden haer graf
ende gingen buten staen bet af
die vrouwe te benedictuse ginc
ende ontdecte hem dese dinc
ende vragede raets met wene groot
doe seidi nu nem dit broot
ende offeret hier vor hem dan
sine bliven nemmeer inden ban
die vrouwe deet ende na dien dach
bleef elc liggende daer soe lach
eens quam honger groet int lant
ende wat so benedictus vant
hiet hi den aermen geven daer
die kelderwaerder hadde vaer
dat den broederen niet was bleven
ende en wilde tgene niet geven
dies balch hem die heilege man
ende hiet datmen name dan
alle die olye entie vate
ende mense worpe uptie strate
dat daer ghene dinc mede
bleve van overhorichede
men warp gheent vat upte stene
maer en quetste groet no clene
doe hiet hij dat ment uphieve
ende ment gave dor gods lieve
sine moenke hi te samen dede
ende scout de broeders mede
ende hiet dat si alle gode baden
dat hi hem dade ghenaden
na haer ghebede up die stat
so wart daer een ydel vat
al vul olyen vonden
dat god gaf ten selven stonden
menech ander wonder groot
so dede hi vor sine doot
ende staerf naer onsen waen
doe keyser was justiniaen
upten xxisten dach
die indie maent van maerte lach
int selve jaer scrijft elynant
dat benedictus staerf alse hijt vant
senddi over berch in gallen
sinen moenc maurus die met allen
sine moenke gebrachte
toter porten ende custene sachte
ende seindene ende gaf hem mede
sine reghele aldaer ter stede
ende daertoe sijns broeds gewichte
ende een vat groet genouch lichte
haers wijns mate min no mere
ende bevaelne onsen here
maurus es te sente mauricius comen
daer heefti enen blenden vernomen
die xi jaer antierde die kerke
ende hadde geleert an die clerke
van toehorne altemale
sine ghetiden harde wale
dien gaf hi aldaer sijn sien
ende hietene bliven daer na dien
eenen doden jonghelinc
verwecti naer dese dinc
alse hi tautsure quam
biden heilegen geest hi vernam
sijns heren benedictus doot
ende sine ziele met vrouden groot
varen inden hogen trone
ter euweliker bliscap scone
dese maurus die ghenas
een kint dat al cropel was
ende stom ende gaf hem vort
beede gesonde ende wort
vele moenken sekerlike
maecti in vranckerike
sente moer heetene de walen
te parijs daer machmen halen
al noch paerdoen daer hi leghet
ende daer menne te eerne pleghet
in desen tiden waren heilech ende waert
sente medaert ende sente gyldaert
die gedregen waren te samen
ende up enen dach ter werelt quamen
ende up enen dach ghewijt
ende bisscoppe ghebenedijt
want te ruem was bisscop sente gyldaert
ende te noyoen sente medaert
ende beede storven up enen dach
daer miracle groot ane lach
tesen tiden waren also wale
iiii heileghe heren in ytale
een out man die hiet sabijn
die van ouden die ogen sijn
hadde verloren ende was blent
ende over vray prophete bekent
dien totyla die quade tyrant
eere dede alse hine vant
dese was bisscop vulmaect in saken
dien wilde sijn archidiaken
vergeven met fellen venine
omme naer hem bisscop tsine
dit wiste die blende here
ende voerseidem no min no mere
naer sine doot bisscop tsine
ende dranc tfenijn alsonder pine
ende dertsche dyaken es doot gevallen
alse oft hi tfenijn dronke met allen
cassius was des anders name
ende was een bisscop goet ende bequame
ende vorden coninc totilen genas
enen die beseten was
dies dedem vortmeer groot ere
totyla die grote here
fulgentius was de derde genant
dien vinc totyla die viant
ende dedene in enen paerke staen
dat hi nieweren mochte ontgaen
entie zonne sceen up hem heet
die hem pine dede ende leet
ende reghene ende donderslaghen
doester goten die des plagen
dat si den bisscop inden ringe
wachten dat hi niet nontginge
worden so utermaten nat
dat si en consten gedoghen dat
maer binnen den ringe sone es met allen
een dropel waters niet gevallen
vortmeer dede hem eere daer na
die felle coninc totyla
crebonius so hiet die vierde
die des bisscops name verchierde
dien hadde totyla ghevaen
ende waerpene vor enen bere saen
die viel te hant met goeder moete
ende lecte des bisscops voete
hier omme eerdene doester goten
ende totyla met sinen roten
te desen tiden was sente brandaen
van yrlant alse wi verstaen
was hi geboren in dat begin
dat tkerstijndoem eerst quam in
die predecte ende hadde jongers mede
in yrlant in scollant in meneger stede
van desen leestmen over waer
dat hi indie zee voer vii jaer
om dat hi wilde vinden ende zien
deylanden die de bouken plien
te hetene fortunaet bi namen
met vele sire jongers te samen
indie vaert vant hi groet wonder
dat goet te horne ware besonder
maer dat die jeesten te min dogen
alsere vele in schijnt gelogen
bidi scheetmen die dinc hier uut
met desen was sente machuut
sijn jongre ende sijn moenc waert
ende sijn geselle indie vaert
die was ute bertaengen geboren
ende quam hier over alswijt horen
te sentes wonen in aquitane
dat nu geheeten es ic wane
gasscoengen ende sijn goede leven
es in latine wel bescreven
sente brandaen doepte desen
ende hietene goet ende heilech wesen
eens drouch hi vier in sinen scoot
dat sijn cleet bleef sonder noot
entie inghel ons heren echt
die ontstac selve sijn lecht
doe begherde sente machuut
een wilder lant dat lage bet uut
ende horde seggen dat een lant
dat yma ware ghenant
indie zee verre laghe dane
ende hem die soetheit laghe ane
vanden erdschen paradise
hi ende sijn meester brandaen de wise
ghereeden een scip horen wi tellen
met xcv ghesellen
die beghevene moenken waren
ende ghinghen heenen varen
oest west zuut ende nort
ende vernamenre niet af een wort
ende alsi teylant niet en vonden
keerden si thuus in langen stonden
ende alsi thuus quamen de bertoene
coren in haren doene
machute teenen bisscoppe daer
om menege miracle claer
die hi dede ende hadde gedaen
eer hi die ere hadde ontfaen
alse machuut eene stont
sijn bisscopdoem dattem was cont
berecht hadde scone ende wel
echt in siere herten vel
dat hi dat eylant wilde soeken
daermen af lase in bouken
daer dinghelen te sine plagen
ende wilt vinden ende bejagen
sijn scip ghereeddi daer ane
ende nam sinen meester brandane
ende met menegen heilegen man
ende vinc echt die sorge an
vele jare hebben wi verstaen
hebben si in dese vaert gedaen
so dat si in een eylant quamen
daer si een graf saen vernamen
so groot dat elc twifelen mochte
oft dat enegen mensche dochte
so dat si alle machute baden
omdat si hem dies beraden
ende brandaen sijn meester mede
dattem god dade hare bede
die si gode bidden wouden
dat hi ghenen mensche soude
up doen staen vander doot
machuut sprac dits mi te groet
maer dander badens hem so sere
dat hi ter beden viel die here
ende bat gode in groten weene
dat hi dade hare bede gemene
ende alse hi endde sine ghebede
stont die ruese up vander stede
so groot so lanc dat elken dochte
dats niemene geloven en mochte
men vragede wie hi hadde gewesen
ende wat hi gelovede vor desen
doe seidi den name sijn
een rese wasic ende hiet muldewijn
heidijn wasic ende was ghescent
daer omme inden helschen torment
nu bem ic uter quader stede
verloest bi machuuts bede
jhesus cristus die gods sone
dats die ware god die ghone
diene cruusten sijn ghescent
in c waerven meerren torment
ende want hi gelovet ende mect
dat hi met gode dus es verwect
so bidt hi datmenne kerstijn doe
dat hi gode behore toe
die bisscop heeftene geleert
ende an onse ghelove bekeert
ende doepten daer ter stede
in deere der drievoudichede
doe vrageden si hem want hem lange stont
die zee hadde ghewesen cont
of hem iet ware bekant
yma dat soete lant
wilen seiti hier te voren
doe ic die zee hadde vercoren
ende ic wandelde dor die vloede
doe saghic yma dat goede
dats dbeste lant ende tscoenste mede
datmen vint in enegere stede
maer dats cort ende lanc
men vintere ne genen inganc
ic wanics niet en was waert
want ic mi hilt an heidijn aert
die bisscop machuut hem bat
dat hi name daer ter stat
haren cabel ende trocse dare
daer hi waende dat teylant ware
doe ginc hi henen dor die vloet
ende tooch tscip also te voet
oft hise gebringen mochte
toten eylande datmen sochte
maer hem quam een storem jegen
diese niet en liet gheweghen
daer si wilden sijn die heren
ende moesten ten lande keren
daer verwect was die gygant
daer bleven si een stic int lant
entie grote man verstaerf
ende si groevene anderwaerf
ende bevalen gode die ziele
enten ingele sente michiele
die hope verloren si tien stonden
dat si tlant niet en vonden
ende wilden te lande keren
henen voeren si gode teren
so dat quam een paschedach
doe versagen si waer lach
een cleene eylant daer wilden si toe
omme datmen daer messe doe
messe songen si overluut
brandaen entie bisscop machuut
ende alse hi ter stillen quam
al gheent geselscap vernam
dattem verroerde geent lant
doe worden si geware te hant
dat een visch ware een levende dier
want hi groot was ende onghier
waren si vervaert ende verbolghen
ende waenden alle sijn verswolgen
maer machuut al riepen si sere
hilts hem vaste an onsen here
onthier ende messe was gedaen
doe trooste hi die broedere saen
maer si liepen te scepe waert
alse die sere waren vervaert
doe viel machuut in sine gebede
ende bejagede dat god dede
den visch so langhe liggen daer
dat al te scepe was sonder vaer
ende hi ginc met sachten gange
ten scepe na dandere lange
up eenen pascheavont ghevel
dat sente machuut also wel
eenen doden hevet verwect
daer menre met ten grave trect
hi stont up vander doot
ende clagede sinen dorst dorgroot
ende bat om eenen toge van wine
maer daer en plach geen te sine
machuut sach een stenijn vat
ende hiet hem bringen dat
vul waters ende hi seinet daer
daer wart dwater goet wijn claer
ende dat vat dat stenijn was
wart ter selver stont gelas
aldaer hi ginc weder ende vort
predeken ons heren wort
in bartaengen dat ingelant heet
sach hi driven rouwe ende leet
enen zwijnherde ende jammer groot
hem was eene soch doot
die hi hadde geworpen daer
omme dat soe was den corne swaer
ende hare waren iiii verkine bleven
die van hongere lieten tleven
sinen here ontsach die knecht
doe quamer sente machuut recht
ende stac hare in dore den staf
daer hi hare tleven mede gaf
dese miracle ende menege mede
leestmen dat sente machuut dede
in sinen tiden was bailot
here die gherne dede dor god
ende hilt machute in eren groot
maer talre eersten dat hi was doot
die in grote bartaengen saten
waerre vele die utermaten
machute daden grote scade
dies so wart hi des te rade
dat hi met sinen moenken thant
henen rumde goelike tlant
ende quam over uut grote bartaengen
int lant van acquitaengen
int lant van sentes daer men hem dede
eere ende menege hoveschede
daer wart hem een ezel gegheven
dien hevet hi also gedreven
dat hi hout drouch uten woude
datmen ter kokenen bernen soude
so dattene een wulf verbeet
dat was sente machute leet
ende dede den wulf te hem comen
ende hiet dat hi hevet genomen
thout dat die ezel dragen soude
dat hijt draghe uten woude
die wulf wart daer toe bedreven
dat hi diende al sijn leven
dit hebben wi vonden bescreven
van des goets machuuts leven
in keyser justijns eerste jaer
vinden wi lesende vor waer
dat sente columbaen van yrlant
in bartaengen wart becant
dat ingelant nu heet bi namen
hi ende sine ghesellen quamen
hier over int lant van gallen
daer si gods wort spraken met allen
die horen wilden dwort ons heren
doe ontfinghene met eren
seghebrecht die coninc rike
die bourgoenyen ende oesterike
hilt alse een here groot
ende sint bleef vor dorneke doot
ende gaf hem bosch lant ende weide
daer hi ende sine moenken beide
mochten hacken ende winnen
enen cloester si daer beginnen
aldaer liet hi sijn covent
ende ginc souken al ommetrent
waer hi schulen mochte alleene
doe vant hi in eenen steene
een hol van eenen wilden bere
dien jaghedi woch sonder were
ende zat in hermitagen daer
gode biddende met herten claer
daer dedi uut eenen maerberstene
springen eene fonteine reene
an hem quam volc van al omtrent
so dat hi hadde een groot covent
doe ginc hi soeken indie wostine
waer hi entie moenken sine
alrebest woenden tien stonden
so dat hi hevet van erden vonden
eenen tevalnen casteel
dat wilen staerc was ende gheel
dat luxovium in latijn heet
daer vant hi fonteinen heet
ende stenine ymagen die theidene diet
hare gode wesen hiet
daer maecti eene abdie
ende van moenken ene grote paertije
sijn jongere was sente galle
die vorbaerste boven dandre alle
bi hem dede god sint in sassen
een covent van moenken wassen
noch es die cloester ten daghe heden
een huus van grotre werdicheden
dese dinc ende ander mede
leestmen dat sente columbaen dede
ende voerseide meneghe dinc
die so ende anders niene verghinc
alsemen hier naer sal vertellen
van hem ende van sinen ghesellen
ten selven tiden alsict vernam
was sente sampsoen die wilen quam
ute grote bartaenyen int cleene
dien wi houden int ghemeene
den heilechsten diemen doe vant
sente machuut die grote zant
was sijn maech ende van sinen lande
dese sampsoen alsict becande
quam eens gaende inden woude
daer hi ende een ander liden soude
hordi een wilt duvels wijf
sijn gheselle wart so keytijf
dat hi vlo van groten vare
ende dat wilde wijf hem nare
ende gaf hem sulc enen stoot
dat soene daer liet over doot
mettien heefti dat wijf versien
snellike lopen ende vlien
grijs alse eene oude quene
dor dat wout lopende hene
hi volgede na aldaer hi vant
sinen geselle liggende int sant
die cume levende bliven mochte
doe riep hi na dwijf onsochte
bi jhesum cristum hetic di
dattu staes ende ontbeits mi
soe bleef staende alse hijt hiet
bevende inde hant eenen spiet
dien liet soe sinken uptie erde
hi sprac wie bestu quade onwerde
ic bem sprac soe eene theomaca
dat luut in dietsch harde na
alse die ghene die gode orloghen
ic ende die ghene daer wi moghen
hebben oint gescaet uwen luden
nu en leeftre inden daghe huden
niemene meer dan ic alleene
in allen desen woude ghemeene
ic hadde zustre tweewaerf viere
ende eene moedere onghiere
hier wasic eenen man ghegheven
ende alse hi verloos sijn leven
sone mochtic noit henen dan
doe seide die heileghe man
mochtstu den man sijn lijf geven
dien du geraect hebs an sijn leven
oft om dine ziele sorghen
neen ic seitsoe al soude men mi worgen
noch ic en mach mi betren niet
nemmermeer wat mijns gesciet
want van kinde tote heden
hebbic ghelevet met quaetheden
doe antworde die heileghe man
gode onsen here so biddic dan
sijnt dattu best so quaet een wijf
dattu hier enden moets dijn lijf
ter slinker ziden waert soe spranc
ende viel doot eer iet lanc
ende vort maecte hi ghesont
sinen gheselle in corter stont
dit hebbic hier bidi gheset
omme dat ic wane te bet
dat ghelijc es waer te sine
dan vanden savage merline
ende van anderen toveressen
daermen af leest in artuurs lessen
ende in anderen bouken mede
die loghene mingen metter waerhede
dese miracle ende andere mede
leestmen dat sente sampsoen dede
ende was eerst moenc ende abt daer naer
ende daer naer leeddi leven swaer
in hermitagen ende in holen
sint was hi erdschbisscop te dolen
in clene bartaengen nam hi ende
daerne dinghel ons heren sende
dese sampsoen leerde etbine
ende trakene vander werelt pine
ter clergien in goet leven
sijnt hevet hi hem moenc begeven
in enen cloester wi lesent dus
daer priester was wingnalius
ende etbin was sijn dyaken
eens souden si hem beede maken
messe spreken buten der abdien
ende alsi quamen in ere stijen
vonden si eenen maladen man
daer vele einselijcheden was an
hi lach ende bat up die aerde
si vrageden hoe hi so gebaerde
hi seide ic hebbe siecheit vele
maer het gaet mi uten spele
mi sijn bestopt mijn nesegaten
met vulecheden so utermaten
men helpe mi heden up desen dach
ic wane ic niet langer leven mach
indie middelt namene etbijn
die priester taste den nese sijn
alse dien te makene claer
die malade maecte mesbaer
ende seide her oude doet u hant dane
wildi mi helpen buget hier ane
ende neemt mijn nese in uwen mont
ende zuget mi uut in deser stont
wingnalius viel uptie knien
alse die wille helpen dien
ende alse hi sinen nese zooch
enen steen hi daer ute tooch
die hem viel inden mont
precieus ende diere tiere stont
mettien hebsi den zieken verloren
ende sien beede ende horen
dat jhesus cristus es onse here
die hem dies belovede sere
noch hevetmen den selven steen
dies ghelike en es negheen
in keyser justijns vijfte jaer
staerf sente vedast vorwaer
deerste bisscop van atracht
die van toel daer was bracht
int seste jaer alse wijt horen
was sente amant geboren
die vlaendren bekeerde ende ghent de stede
van heidijnscap ten kerstijnhede
dese was uut aquitaenge geboren
dat wi gasscoenyen noemen horen
ende was clusenere te tours
daer hi den live dede clene succoers
ende moenc was hi langen stont
als ons sine jeeste maket cont
sidert wart hi te maestrecht
bisscop ende hevet berecht
den stoel daer met groter eren
alse sine jeeste hier na sal leren
dese bekeerde sente baven
enen grave rike van haven
die grave was up aspengouwe
die rovere was ende ongetrouwe
ende alle sine dage hadde gewesen
ende sidert heilech wart na desen
ende hem sijnt te ghent begaf
ende stont der sonden af
ende vray moenc bleef toter doot
alst sidert wart der werelt bloot
dese amant met gods gewelt
maecte iii cloestren up die scelt
noch staen te ghent die twee
ende die derde dats min no mee
daermen nu begraven weet
dat senteamands in pevele heet
te ghent inden tor blandijn
daer mercurius hadde gesijn
langhe over god geheert
dien heefti verdreven ende ontheert
eenen verhanghenen keytijf
dien gaf hi metter bede tlijf
ende bleef in heilegen doene doot
al dogedi menege smerte groot
andere heileghe lieden meer
dan ic seide no nu noch eer
waren vele in desen tiden
maer nu moetic overliden
die dinghen met corten worden
die alle die redene diere toe horden
vulbringen wilde het ware te lanc
dies so cortic minen ganc
dies meer wille does ondersouc
ic beginne den sevenden bouc
tyberius die keyser hevet vernomen
dat hem sijn sterfdach es comen
daer ic die redene hier voren af liet
omme dat hi kerstijn was hi riet
hoe trike na hem soude staen
entie kerstine niet tegaen
ende vercoos eenen onder sijn diet
die bi namen mauricius hiet
dien kende hi goet int gevecht
ende int kerstijn ghelove gerecht
dien ghiste hi naer sine doot
te makene keyser ende here groot
desen tyberius ghevel
dat hier te vertelne es wel
hi drouch grote ontfarmechede
up ons heren aerme lede
so dat hi der keysere scat
sere minderde omme dat
maer sijn wijf die wreet was sere
die rampeneerde haren here
waeromme hi den scat verdade
dies trike mochte hebben scade
alst hem quame teenegher noot
doe sprac hi met miltheden groot
vrouwe mi en schelt niet te sere
ic ghetrouwe an onsen here
dat ons nemmermeer te gere stat
te onser noot gebreket scat
maer van dat onse here ghevet
daer mede die wile datmen levet
laet ons daer mede de aerme versien
dat ons daer boven goet moete gescien
eens ghinc hi wandelen met payse
in eenen sinen ouden pallayse
ende hevet in sijn pavement
eenen steen gecruust ghekent
doe sprac hi dit nes niet goet
dat dit tekijn leghet onder voet
dat elc kerstijn die gelovet
vor hem draghet in sijn hovet
ende in sine borst ghescreven
die steen wart daer uut gheheven
ende alsemen henen dede dien
so wart daer onder ghesien
eenen anderen steen ghelijc das
ghecruust alse die eerste was
dien dedi utedoen mede
doen vant hi ter selver stede
eenen derdcen ter selver stont
daer oec mede een cruce an stont
dien hiet hi upbreken mede
doe vant hi daer ter selver stede
eenen ongetalliken scat
doe gaf hi mildelike dat
ende sprac ter keyserinnen vrouwe
troost van gode dats al trouwe
dese eer hi deede sinen ende
eenen getrouwen ridder hi kende
van capadocien gheboren
dien wi mauricius noemen horen
vromech stout ghetrouwe ende goet
te hem dat hine roepen doet
siere dochter hi hem behiet
die bi namen constantie hiet
ghepareert sere chierlike
ende seide nem mijn keyserrike
met derre maget ende plegere wale
god gheve u gheluc tallen male
ende hout in dinen zinne mede
ghevouch ende gherechtechede
dit sijn die chierlijcste ghewaden
daer hem keyser met moge begaden
met desen worde endde hi tleven
ende hevet den gheest upghegheven
mauricius clede men up dien dach
also men doe die keysers plach
ende hi ghinc ter heren ringhe
alse betaemde te sulken dinghe
daer riepmen hem ende zanc lof
also men pleghet in keysers hof
ende hi ginc den heren deelen
van ghiften ende van juweelen
mauricius scrijft ons zegebrecht
die ontfinc die crone recht
int jaer gods c waerven vive
ende lxxxiiii ende was inden live
keyser xxi jaer
dus so vintmen vor waer
dese was goet kerstijn man
ende nutte den rike nochtan
want in sinen tiden die hunen
die wilden upt rike stunen
die averre tien tiden hieten
des begonstem verdrieten
ende dwancse so met here
dat hem niet en halp die were
sine moesten in hant gaen
ende hem bliven onderdaen
in desen tiden leestmen mede
dat te tours indie stede
daermen broot brac bloet uut ran
daert menech mensce sach an
in mauricius eerste jaer
worden die persiene swaer
up ermenie roof ende brant
stichten si al dore tlant
maer ene kerke lieten si gheel
want siere ane niet een deel
met viere gewinnen en conden
want soe was in ouden stonden
ghemaect gode teeren te waren
in deere der xlviii maertelaren
die lucinus doden dede
om te crankene tkerstijnhede
in mauricius ander jaer
so quam eene plage zwaer
tantyochen in die stede
alse ghi hier sult horen mede
een portre was in die stat
so milde dat hi selden at
hine hadde aerme i of meer
oft andere gasten geheer
te sire herbergen te sire spise
dese ginc eens in deser wise
al toten avonde eer hi at
ende ginc soeken in die stat
oft hi ieweren vinden conde
aerme ofte gast tier stonde
die met hem hadde gheten dan
doe vant hi enen ouden man
mids in die stat wit hebbende ane
ende ii mettem inden stane
hi sprac here coemt met mi
ende alse sulc alse tonsen si
dat neemt die ghene antwerden dan
en vermochtstut niet goet man
met ons sente symeoene
die stat verbidden van mesdoene
dat soe niet en blive in dit leet
doe scuddi sijn linijn cleet
dat hi hadde in die hant
uptie halve stat te hant
entie heelt daer bedaerf
huse sonken volc dat staerf
ende voer in afgronde
doe wildi ter selver stonde
up dander heelt scudden sijn cleet
maer sinen gesellen sceent leet
ende wonnent cume metter bede
dat hi dander heelt vermede
ende hi troeste den goeden man
diet metten ogen sach an
ende brochtene uten vare
want sijn huus behouden ware
ende si daden danen den keer
ende men sachse nemmermeer
in des keysers ander jaer
ghesciede ene miracle claer
coninc gontram van orlieins
die heilech was in sijn gepeins
die coninc cylprics broeder was
daermen hier te voren af las
hem gheviel in desen tiden
dat hi eens soude riden
up enen woch daer hem an quam
een vaec die hem de vaert benam
neder beetti vandien paerde
ende ginc liggen uptie aerde
slapen in sijns ridders scoot
bi eere beken die daer vloet
mettien die ridder daer ter stont
siet lopen uut sijns heren mont
indier manieren in dier gebare
een dierkijn alst een weselkijn ware
ende es gelopen toter beken
die neven hem daer quam gestreken
die hem was alte wijt
want en mochte te ghere tijt
niet over ende was in dier gebare
alse oft gherne over ware
hi die dit sach ende bekende
wilde hier af weten dende
ende ontrac sinen here den scoot
ende leide onder hem sijn sorcoot
ende leide over die beke sijn zwaert
dat weselkijn liep dare waert
ende liep over an dander zide
ende alst ghemert hadde een ghetide
quaemt weder over tswert gelopen
ende liep in sconinx mont open
daer die ghene al toesach
die coninc ontwaecte daer hi lach
ende versuchte ende sprac mede
mi hevet gedroemt wonderlichede
mi dochte nu al daer ic lach
dat ic eene riviere sach
daer ic over wilde liden
doe en saghic indien tiden
brugge ne ghene daer na ic sach
waer eene yserine brugge lach
daer ic over ginc te hant
mettien eenen berch ic vant
daer bi daer ic in ginc te hant
daer ic dor groten scat in vant
meer dan coninc ware betame
sijn vrient hort dese wort bequame
ende lijede wat hi hadde ghesien
doe hi sliep een stic vordien
doe hiet die coninc gontram
dien berch graven ende vernam
aldaer onghetelden scat
die aerme lieden gevoelden dat
entie kerken van sinen rike
die hi maken dede chierlike
int vierde jaer sekerlike
dat mauricius ontfinc trike
wart die coninc cylpric vermort
alse u vertellen sullen dese wort
vredegont dat mordadege wijf
hadde een onghetrouwe lijf
scone was soe van allen leden
maer soe plach sulker dorperheden
dat soe speelde boven haren man
want soe eenen lief gewan
die landrijc bi namen hiet
een stout die hoghen raet riet
daer omme dede soe sinen wille
vredegont heimelike ende stille
voer eenen daghe up enen nacht
quam coninc cylpric van ere jacht
ghereden een deelkijn eere
dan men wiste van sinen kere
tote parijs in sine zale
vredegont stoet ten selven male
in hare camere rechts alleene
ende maecte haer anscijn reene
met watre heimelijc ghenouch
die coninc quam daer diese slouch
in spellijcheden daer soe stoop
alse die stille daer in sloop
des coninx ghedochte hare cleene
ende waent dat landrijc si alleene
ende sprac landrijc twi doestu dat
doe sach soe omme ter selver stat
ende alsoe versach haren here
wart soe tonghemake sere
cylpric balch met groter cracht
ende so weder uutwaert ter jacht
alse die van moede en weet waer
vredegont dede halen naer
landrike ende en heelde hem niet
soene seidem hoet daer es gesciet
ende seide laet ons dat vorsorgen
men sal ons ontliven morgen
of wi moetent aventuren
landrijc sprac ter quader uren
waest dat mine ogen u ie sagen
ende hi weende mede met claghen
in weet wat doen nu bi tiden
sprac hi ic sie an elker ziden
al ondeert ent qualike vaert
soe sprac en wes niet vervaert
wildi den raet doen dien ic sal geven
so behouden wi dat leven
tavont spade in die nacht
alse mijn here coemt vander jacht
so sullen wi van onsen lieden
een deel bidden ende mieden
ende doene vermorderne recht
ende roepen coninc hyldebrecht
van oesterike segebrechts sone
hevet ghedaen doen dat gone
alse hi doot es blijft ons trike
met lottarise sekerlike
minen kinde dat na den vader
sijn rike moet bliven algader
nu was dat kint daer wi af spreken
nemmeer out dan xvi weken
alse die moeder dese wort
visierde ende dese sware mort
die saen daer na wart vulbracht
cylpric quam spade in die nacht
ende wart des avonds spade
aldus bi sijns wijfs rade
vermort van diere toe waren gemiet
si riepen wach wats ons gesciet
die coninc hildebrecht heef met cniven
sinen oem gedaen ontliven
men reet achter ende vort
wie gedaen hadde sulke mort
maer men mochter niemene vinden
doe en wisten si hem wies bewinden
dan wederkeren met sere
ende beweenen haren here
cylpric was te sissoen begraven
eerlike met vele haven
entie fransoyse hebben verheven
naer des coninx cylprics leven
lotarise daer met gewout
die maer iiii maent en was out
inden rike die daer naer
regneerde xliiii jaer
nu hadde tusscen cylperike
ende hildebrechte van oesterike
orloghe gheweest lange stont
dat dede dese felle vredegont
ende brunilt dat felle wijf
alse hildebrecht siet hoe sijn lijf
sijn oem aldus heeft verloren
entie fransoysen hebben vercoren
clotarise te coninge sijn kint
ende hi oec mede ondervint
dat landrijc mede es altemale
die vorder drussate vander zale
waest hem leet ende dochte
hoe hi den vader wreken mochte
die te dorneke vor de port
verradenlike was vermort
maer sente gontram sijn oem en wilde
hem niet helpen metten scilde
doch so dede hi swaren spronc
up lotarijs den neve jonc
in mauricius sevende jaer
so viel water also swaer
in ytalen ende in toscane
dat die lieden waren in wane
dat die lovie soude vergaen
ende metter werelt ware gedaen
ende was so grote sterfte ende plage
dat noit man in ne ghenen dage
no en ghedochte noch en sach
een groot drake quam up dien dach
ghelijc oft een balke ware
in die tybere al openbare
te rome vlotende dor de stat
ende oec mede quam naer dat
serpente ende gevenijnde diere
nedervlotende bi dier riviere
die de stroem drouch in de zee
daer si noch daden scade mee
want die vissche storven daer af
die de zee stinkende uutgaf
ende warpse doot upt lant
daer af so wart altehant
van serpenten van visscen mede
ontreint die lucht ontrent de stede
datter menech omme bleef doot
die riviere was so groot
dat soe ginc ter selver ure
te rome boven de mure
ende velde menech ghesate
die huse bleven upter strate
ydel staende groot ende cleene
datter tfolc uut staerf al rene
in dese sware plaghe groot
bleef die paues pelagius doot
ende want die kerke en conde genesen
dat si soude sonder paues wesen
so coren papen ende tfolc gemene
al van rome groot ende cleene
gregoriuse daer ghi die wort
hier te voren af hebt gehort
diere jegen stont al dorentore
die keyser lovede die core
alst also verre comen was
dat menne wijen soude dor das
dat het recht was ende zede
dedi ten volke eene bede
ende sprac hem een sermoen
dat si prosessien souden doen
ende gode bidden vordie plaghe
telker stont bi nachte bi daghe
so viel tfolc bi drien bi tween
nochtan dat haer ne gheen
vor die doot wee en besief
ende alse die levende den doden uphief
bleef hi dicken up die stede
liggende daer selve mede
dese prosessie ende letanie
dede gregorius die vrie
vor die plaghe ons heren doen
ende sprac den volke een sermoen
ende doe tfolc lach in die bede
voer die plaghe daer ter stede
blevenre lxxx menschen doot
eer god die plage wederboot
ende gaf den roemscen volke vrede
dor des goets gregorius bede
noch dragemen crucen vor die plage
alle jare in sente maerx daghe
alse gregorius sijn sermoen ende
so verginc die zware scende
vander jammerliker plage
gregorius leide sine laghe
hoe dat hi ontlopen mochte
dat menne niet te pauese brochte
nu en conste hi met gere cracht
want die porten dach ende nacht
behoet waren om die dinghe
dat hi danen niet ontginghe
doch dat hi coemanne dies gebat
dat sine leiden in een vat
ende henen voeren ute rome
omme dat mer te min up gome
dus verloes menne iiidaghe
tote dat tfolc dede sine claghe
ende sine bede tonsen here
dat hise aldaer bekere
onthier ende men versach
bi tekenen waer hi verloren lach
want eene columme scone
die sceen snachts uten trone
up hem aldaer hi lach
een heilech hermite sach
indie colummen dingele met scaren
upwaert ende nederwaert varen
aldaer wart hi doe vonden
ende ghewijt ten selven stonden
paues te rome in die stede
daer hijt met groter salichede
paues in sat xiii jaer
ende vi maent harde naer
in mauricius viiiste jaer
regneerde in persen over waer
hormisda die sinen here scende
ende alse een dief mede blende
doe quam een cosdroe sijn sone
den vader vermorde die ghone
ende vlo te mauricius saen
ten keyser die hem heeft gedaen
snellike hulpe met sire cracht
dat hi gewan met groter macht
sijns vader erve ende hi al dat
xxxvii jaer besat
int tiende jaer dat mogendelike
mauricius ontfinc dat rike
so gheviel int lant van gallen
dat eenen dorpere soude gevallen
in enen bossch te houwene hout
hem quamen ane met gewout
so vele vliegen dat hi daer in
algader verloos sinen zin
omtrent twee jaer achter een
daer naer hi een becgaert sceen
ende wart een waersagre mare
daer naer wart hi een toverare
ende daer naer bewant hi hem das
dat hi die zieke ghenas
ende wilde datmen seide mare
dat hi selve cristus ware
ende geboot oec selve ende woude
datmenne anebeden soude
ende die dat oec wederstonden
dedi slaen ende wonden
want hi hadde menegen man
die hem gherne volgeden an
also dat een goet kerstijn man
hier omme hem aventurde dan
ende slougene om dat hi vanden quaden
al die werelt wilde ontladen
dus worden si des ghilers quite
dies hem hilden an sine vite
worden gejaget harentare
ende bleven onwert alle jare
int jaer daer na so wart vonden
bi jherusalem tien stonden
ons heren roc al sonder naet
dat indie ewangelie staet
die men hem afdede ende wech drouch
doe menne an de cruce slouch
in eene port die heet saphat
bi jherusalem der stat
dien dede daer vinden doen
een juede ende hiet symoen
in een scone maerberijn vat
die brochten te hant in de stat
drie bisscoppe met groter vrohede
ende leidene daer ter stede
daer men anebede met eren
dat cruce jhesus ons heren
tien tiden leefde sekerlike
gauweric die bisscop van camerike
int xiiste jaer dat ontfinc te lone
mauricius die keyser crone
so ontfingen die wester goten
die al nochtoe met haren roten
tlant van spaengen doe besaten
onse gelove te haren baten
want haer coninc ricaret
ontseide der heidine wet
ende hevet eenen seent gheset
indie stede te tolet
daer lxii bisscoppe quamen
die dit recht te bescedene namen
daer was verwaten ende gesteken dane
die valsche wet van arriane
ende oec emmermeer verdreven
entie kerstine wet verheven
tien selven tiden alse wijt horen
wart te constantinobele geboren
een viervoette kint indie stede
ende een ander wonder mede
met ii hoveden een kint
also alsemen merct ende vint
so mach merre bi bedieden
mesfal daert gesciet van lieden
int naeste jaer vanden lumbaerden
agiolf quam met vele swaerden
voer rome alse een groot here
updat hi die stede ontere
maer die coninginne teudelinde
die sente gregoriuse minde
maecte vrientscap ende vrede
tusscen haren man entie stede
tien tiden voeren die lumbaerde
destruweren metten zwaerde
dien berch cassijn die heilege stede
die sente benedictus maken dede
ende daer hi selve lach begraven
ende roveden thuus van alder haven
ende lieten die persone te live
doe vloen die moenken alse keytive
te romewaert ende droegen bescreven
haer reghele die hem was gegeven
ende haers wijns mate ende sbroets gewichte
also alst sente benedictus stichte
tien tiden minderde gheheel
der zonnen rinc een derdendeel
van smorgens toten middaghe
dit was ene selsiene plaghe
in mauricius xiiiide jaer
so staerf lesen wi vor waer
die heileghe coninc gontram
die tfierendeel te deele nam
van vrancrike alst es bescreven
naer sijns vader clotaris leven
ende liet sijn rike hyldebrechte
die in oesterike drouch van rechte
naer sinen vader die coninc crone
die te dorneke staerf inder hone
want cylprics sijns broeder sone
die jonge lotaris was de ghone
die ii broeders deel besat
dies gaf hi hildebrechte dat
grote erve ende al sinen scat
gaf hi gode omme dat
dat hi sijn erve name dare
ende hi te sinen rike vare
meneghe miracle hi dede
god dor sine heilechede
alsemen noch lesen hort
te orliens indie port
nu es hyldebrecht worden rike
want hi borgoenyen ende oesterike
beede besit alse here groot
ende wille wreken sijns vader doot
uptie coninghinne vredegonde
die vrankerike hilt tier stonde
met lottarise haren sone
groot ridderscap versaemde de gone
van borgoenyen van vrankelant
van ardenne van brabant
ende quam dor tsampaengen getogen
tlant bernen ende orloghen
dat daer lach omtrent sissoen
hem holpen sere in dit doen
wintijn ende gondebaut
die lantsheren in dit assaut
die de maerken hilden vanden rike
die mare es comen tote landrike
ende vredegonden der coninghinnen
dat doester vranken dit wilden winnen
metten coninc hildebrechte
ende vrancrike al met gevechte
haer here versaemde soe te hant
vredegont met milder hant
gaf juweelen ende groten scat
soe hadde in haer hant een gat
ende hevet die fransoyse getroost
jegen there dat quam van oest
ende vant eenen nutten raet
alse die conste menige mordaet
wi sullen seit soe bi nachte upstaen
ende doen met viere vor ons gaen
ende voeren telgren in onse hande
van bomen jegen onse viande
ende an onse paerden bellen
dus so sullen wise bedwellen
hare wachters diese hoeden
dus en sullen si niet gevroeden
wat si horen ofte sien
ende maget ons also ghescien
dat wise in de dageraet begaen
si sullen vor ons wiken saen
dese raet dochte goet den heren
want siere alle hem an keren
so dat bi vorworden an beeden ziden
dach was gemaect dat men sal striden
bi sissoen in een dorpkijn
dat tronsia heet in latijn
snachts eer die wijch es gesciet
also alse vredegont riet
es dat here upgestaen
ende hebben also ghedaen
alse hier voren es bescreven
vredegont voer daer beneven
lotarise haren jongen sone
voeredse inden scoot de ghone
ende sijn ten anderen waerts comen
alst die sciltwachte heeft vernomen
van hildebrechte berch ende dale
met telgen bevaen altemale
ende si die bellen horden clinken
ne wisten si waer omme dinken
ende seiden ghistren upten dach
wanic dat ginder niemen en sach
altoes staen en gheen hout
wanen coemter nu een wout
doe louch dander ende hilt sijn spot
ende seide so helpe mi god
nu machmen weten dats in scine
dattu dronken waers van wine
ghisternavont dies dulstu noch
ende du macht selve horen doch
dat onse paerde daer ander heiden
gaen an ghenen bossce weiden
hare bellen hordmen clinken
mettien begonden die sterren sinken
entie dageraet verclaerde
die fransoyse traken de swaerde
ende maecten een zwaer gedinge
up borgoenyen up oesterlinge
want sise begingen upten bedde
menech liet daer swaren wedde
want daer blevenre vele doot
gondebaut vlo ende ontscoot
ende sijn gheselle wintrioen
daer bleef menech borgenyoen
landerijc ende vredegont
jagedense ter selver stont
al tote riemen indie stede
tsampaengen dorriden si mede
ende sijn ghekeert tote sissoen
met groten rove na dit doen
hyldebrecht keerde te lande
sijn was die scade ente scande
twee sonen haddi horen wi lyen
den outsten bi siere amien
die tydebrecht bi namen hiet
die joncste was so gewonnen niet
dien haddi bider coninghinnen
die hiet diederic alse wijt kinnen
doe wart hi te rade das
den joncsten sone die edel was
dat hine met brunilden sire moeder
die wisere was dan tkint ende vroeder
in borgoenyen senden soude
ende hi die crone daer dragen woude
int rike dat hem ane quam
van sinen heiligen oem gontram
ende alse hyldebrecht naden vader
here ende coninc beede te gader
hadde gheweest xx jaer
staerf hi ende wart aldaer
in oesterike te mets begraven
in sine stat rike van haven
tydebrecht sijn sone bejaget
die es diet ane hem draghet
osterike ende vranken lant
ende wart coninc altehant
diederic die coninc was
in borgoenyen alsict las
hier voren eer de vader staerf
was dies blide menech waerf
dat in sijn lant was sente columbaen
die in sijn lant hadde ontfaen
segebrecht alse hi van yrlant quam
maer columbaen die maectene gram
want dat hi hem lachterde sere
dat hi coninc ware ende here
ende hi geen getrouwet wijf ontfinge
ende met amien ommeghinghe
doe seide die coninc hi wilts afstaen
ende sinen raet doen ende ontfaen
wettachtich wijf ende houden hem vroeder
hier omme balch die ouder moeder
brunilt uptien columbaen
want soe vrucht sonder waen
name hi wijf teere coninginne
so worde hare macht dan dinne
want soe wilde dat wel mecken
hi soudse boven hare trecken
eens quam soe aldaer gegaen
daer was sente columbaen
ende brachte haers neven bastaerde
daer gheleet met groter waerde
wat wiltu sprac hi dus ghinder
soe sprac het sijns sconinx kinder
die saltu benedien
dat si te bet sullen ghedyen
neen sprac hi hore dat sekerlike
haer negheen ghedijet ten rike
si sijn van bastaerdien geboren
bidi so hebben sijt verloren
hier omme so balch brunilt saen
ende hiet die kindere henen gaen
ende wart erre ende wedermoet
jegen den ghenen die was goet
entie coninc diederic
hilt hem so onsuverlic
met amien so openbare
dattem eene lettre sware
sendde sente columbaen
wat evelmoede hi soude ontfaen
van gode en ware dat hi der zonde
ontbore ende hiere afstonde
hier omme wart brunilt vererret
ende heeftene mede verwerret
jegen den coninc diederike
so dat soe hem onhovescelike
sijn lant verboot al openbare
ende sprac neghenen maertelare
sone willic di maken niet
vare woch ende dijn ghediet
ende rume mijn lant dit moestu doen
doe quam hi te besensoen
daer hi uten kaerker dede
vele gevangenre liede mede
die uten kaerker daer ontfloen
daermen hem niet en mochte doen
dese miracle ende andre mede
leest men dat sente columbaen dede
ende maecte cloestre vele ende goet
maer zegebrecht ons te wetene doet
dat hi was een simpel man
ende hi hem niene hilt daer an
paschen te houdene bider mane
maer dat hijt hilt in eenen stane
van aprille uptie seste kalende
want hire negene regele af kende
hi voerseide eer sijn sterven
dat diederics rike soude bederven
int jaer dat sente gontram staerf
gheboot die paues ende verwaerf
boden die hi in ingelant sende
ende wilde datmen bekende
dat kerstijnlijc gelove daer
dat hi over so menech jaer
hier te voren eer hi paues was
selve bestont alsemen eerst las
ende sendder in die stede sijn
eenen moenc hiet augustijn
ende mettem twee andere man
eenen mellijc ende eenen jan
die predeken souden ende castijen
ende hem gode doen belijen
want doe dinghelsche quamen int lant
ende si dwongen an hare hant
bertaengen ende danen verdreven
die bertoene hare neven
in wales in bartaengen clene
doe waren si heidijn al ghemene
dinghelschen liede ende gewassen
uut germanien uut nedersassen
dat wi vrieselant nu noemen
nu sijn daer dese heren comen
van den paues van rome gesent
omme te makene bekent
dat ghelove dat nie en waert
ghepredect in haren aert
ende god die gaf hem gratie mede
miracle ende zalichede
dat si niet binnen vele jaren
vele coningen die waren
onder dinghelsche castijeden so
dat si kerstijn worden doe
want doe dingelsche tlant besaten
elc geslachte nam tsire baten
een deel des lants dat hem gevel
ende elc geslachte also wel
maecte sinen coninc mede
in sijn lant in sine stede
dus waren vele coningen daer
augustijn quam den lande naer
ende mettem sine ghesellen
daer ghi mi eerst af horet tellen
ende sendde sine boden voren
of dingelsche gods wort wilden horen
so dat mense int lant ontfinc
omme te proevene hare dinc
cantelberghe was doe berecht
met eenen coninc hiet edelbrecht
ende alse hi vernam de mare
twi dat volc daer comen ware
so antwordi alse een edel man
daer heidijn gelove lach an
ende seide hine mochte niet so saen
uut sinen ghelove ghaen
noch sine gode begheven
die hi hadde al sijn leven
in sijn inghelsch geanebeet
doch wildi dat si sijn bevreet
die daer quamen om predicade
dattem niemene en scade
ende spreken daer si willen gods wort
hi wille datmense gerne hort
ende mense vordere hovescelike
omme dat si so menech rike
dorevaren hebben eer si te samen
toten ingelschen daer quamen
om hem dalre beste te leerne
ende te god te bekeerne
aldus dedi ende anders niet
dan hi seide ende behiet
dat wie so vrede hebben woude
in sijn lant dat selve houde
ten naesten jare edelbrecht
wart horende ende gelovede echt
an die vraye kerstine wet
ende hevet hem daer toe geset
met al sinen volke saen
dat hi doepsel heeft ontfaen
dat woende in sijn conincrike
te cantelbergen ende in die wike
maer dandere lande ter ombren waert
waren noch al ombewaert
van kerstijndoeme horwi tellen
die waren onder den coninc ellen
ende onder den coninc edelnaert
want daer noch niet gepredect waert
een van malmesberge willem
een ingelsch clerc bewant hem
dat hi screef der ingelscher jeeste
alse hise wiste ende verheeste
die seghet dat die nort ombre liede
ombedwongen sonder miede
onder die cantelberchsche heren
eerst hilt ombrelant met eren
engistus broeder een hiet orsa
naer hem sijn sone ebusa
engistus wille ment ondersoeken
heet angius in walscen boeken
ende was deerste ingels die quam
in bartaenyen alsict vernam
maer doe gheviel daer naer
alsemen screef ons heren jaer
vsupc xl ende sevene
ix jaer naer angius levene
dat die van nort ombre lant
coningen namen in hant
ende worpen hem uter vogedijen
vander cantelberchscher partijen
ende wart een coninc die yda hiet
vromeghere en vant men doe niet
ende naer hem regneerde elle
in sinen tiden alsic u telle
so quamen te rome in die port
dingelsche kindere daer die wort
gregorius hier te voren af seide
die theren ende te zalicheit beide
alden inghelschen ghesciede
want al eenlike bi dien diede
so quam gregorius wille vort
te prediken daer ons heren wort
elle die coninc nochtan
staerf heidijn daer scade lach an
maer sijn sone wart kerstijn man
want men in sire tijt began
castijen in nort ombre lant
dus wart kerstijn dus eist bewant
ingelant bi gregorius den here
dies doen hem dingelsche ere
dat sine eeren  dies es hi bewant
die apostel van ingelant
eer dingelsche bertaengen besaten
hadden die bertoene langhe gelaten
theidijnscap ende waren gedoept
want alst jaer ons heren loept
anderalf hondert na sine gebort
worden si kerstijn alsemen hort
ende maecten erdsce bisscoppe twee
te lonnen eenen ende daer toe mee
eenen anderen te everwijc
ende bisscoppe dies ghelijc
achter lande daers was te doene
sider verdreven die bertoene
dingelsche die heidijn waren
ende besaten met haren scaren
nu es bertaengen alse wijt weten
van vijfterande volke beseten
van bertoenen die wales nu houden
van scotten die dat seggen wouden
dat si uut egypten quamen
van normannen die altesamen
van norweghen van denemarke
quamen indie inghelsche marke
van poitevinen die na onsen wane
quamen uut acquitane
van ingelschen die eerst gewassen
waren uut neder sassen
hier af es die tale ghemanc
maer soe heeft den meesten ganc
naer die vriesen vele te voren
want dingelsce sijn danen geboren
in keyser mauricius xviiste jaer
alsemen weet over waer
wart die moenc augustijn
der ingelscher predicare fijn
bisscop gewijt van ingelant
ende het wijedene metter hant
eucerius die bisscop mede
van arleblanken der stede
in mauricius xviiiste jaer
so wart werringe harde zwaer
tusscen der kerken van rome der stede
ende van constantynobele mede
want die patriaerc jan
wildem met crachte trecken an
dat hi ware in sine tale
patriaerc universale
dat ware over al kerstijnhede
hooft te sine van elker stede
dese werringe began aldus
onder den paues pelagius
die vorden sente gregorius sat
paues gregorius werde dat
maer dit bleef in stride groot
tote dat metter gadoot
jan die selve patriaerke
staerf wonderlike ende staerke
oec gheviel ter selver wile
dat indie grote riviere nyle
die dor egypten loept dat lant
datmen daer sach up een zant
twee dinghen man ende wijf
boven gedaen na menscen lijf
die sach men toter naffelen bloot
ende men sach dit wonder groot
van smaergens toter noene
menegen wonderde van dien doene
daer naer in dat eerste jaer
ontboot augustijn verre ende naer
metten bisscoppen van scollant
ende van wales ende maecte te hant
eenen zeent omme dat hi woude
dattem dat paepscap helpen soude
te predekene ende te bekeerne
ente inghelsche te leerne
in die kerstijnlike wet
daer si noch crankelike in waren geset
maer die waloysche bertoene
seiden wine hebbens niet te doene
wi hebben erve ende maghe
bi hem verloren dats onse clage
ende si hebben onse lant beseten
die scotten lieten al tselve weten
dat si hem niet en bewonden
hem te predeken in ghenen stonden
bisscoppe papen ende moenke
clerke ende andere canoenke
seide elc tselve indie antwerde sijn
doe sprac die bisscop augustijn
omme dat ghi dus sijt onhout
den ingelschen in haer behout
dat gheldi noch metter gods wrake
nu gedinke deser sake
in mauricius xxiste jaer
so bekeerde lesen wi vorwaer
sente augustijns geselle meslijt
doest ingelsche ter selver tijt
ende oec haren coninc mede
int selve jaer verloes de stede
van lonnen dertsche bisscopdoem
nochtan hevets cantelbergen roem
om dat sente augustijn bi wette
den stoel selve also besette
dat hadde vorseit overwaer
merlijn over menech jaer
alse mauricius met eren
here boven anderen heren
te rome keyser hadde gewesen
xxi jaer alse wi lesen
wart hi gerovet vanden live
beede met kinden ende met wive
ende hoeter toe quam hort alclaer
hi was den paues gregorius swaer
ende dreghedene an sijn leven
ende wildene doet hebben ende verdreven
int jaer daer hi sijn ende in nam
tote rome een man quam
rechts ghecleet in dier gebare
alse oft een moenc ware
een zwert drouch hi al naect mede
ende ghinc mids dor die stede
ende riep men sal over waer
mauricius slaen in dit jaer
alse dit mauricius vernam
in berouwe dat hi quam
van sinen sonden ende dede
grote penetencie mede
ende sendde boden ende mieden
voer hem te biddene heiligen lieden
maer emmer bat hi tallen stonden
dat hem hier god sine zonden
ontghelden liete ende ontladen
ende hem ghinder dade genaden
up enen nacht sliep hi ende sach
daer hi in sijn bedde lach
voer hem staen dat beelde ons heren
dat tien tiden gode teeren
vordie porte des pallays stont
coperijn alst menech was cont
eene stemme riep dit wort
men bringe ons hare mauricius vort
doe heeft hem also gedocht
dat hi gevaen was ende brocht
doe seidem dochtem dat belde
waer wiltu dat ic di verghelde
dine mesdaet  ofte hier
so ghinder int heete vier
doe sprac hi aldus keytive
ghelt mi hier in desen live
mine mesdaet ende na mine doot
doe met mi dine genaden groot
doe hiet ons here daer ter stede
hem ende sijn wijf constantien mede
ende sijn geslachte dat mee was
leveren enen hiet focas
eenen ridder vander schare
naer sine droem so riep hi nare
sinen zwager philippicus
doe sprac hine ane aldus
weetstu iet die waerheit das
of enech ridder heet focas
in onse here groten of cleenen
jaic sprac hi ic weet eenen
die keyser sprac wat manne eist dan
het es seit hi een jonc man
hoverdich stout ende coene
ende maectem cont van dien doene
dat hi in drome hadde gesien
ende dancte gode sere mettien
dat hi hem vorsprac sijn ende
indien selven nacht men kende
die comete die sware sterre
die emmer es den princen erre
ende andere tekine alsic verstoet
een kint dat was viervoet
ende met tween hoofden een ander kint
also alsemen bescreven vint
nu voer die keyser saen met here
up een lant met groter were
ende verboot roof ende mort
nochtan dor al dese wort
ghalt hi qualike haer zout
doe quamen die ridders menechfout
ende baden focas openbare
dat hi haer hovetman ware
want si wildene keyser maken
puerperijn si hem antraken
ende gaven hem des keysers wort
alse mauricius dat verhort
dattem daventure es onhout
es hi ghevloen daer in een wout
bider zee daer hem tlijf
ende kindere mede ende wijf
fokas selve nemen dede
ende bleef keyser daer ter stede
focas bleef keyser met gewelt
dat hi vromelike helt
viii jaer al achter een
teerst dat hi mogende scheen
croende hi lentien sijn wijf
keyserinne tsine al haer lijf
int jaer gods visupc ende vive
wart hi keyser daer ic af scrive
alse die persiene horden mare
dat mauricius doot ware
entie hunen an dander zide
ghereeden hem beede ten stride
deene in azien dander in europen
ende sijn up troemsce rike gelopen
die si grote scade daden
want sijt sere hebben verladen
maer eer ic van hem telle meer
so moetic bescriven eer
van gregoriuse den heilegen man
diet pauescap van rome gewan
sine vite ende sine doot
ende menech scoen exempel groot
gregorius die mercte das
dat hi bidi paues was
dat hi wel leven upheffen soude
ende tquade vellen met gewoude
alle costumen ende alle zeden
die met ghewelde ende met quaetheden
jegen die kerke waren verheven
heefti metten banne verdreven
sine camere hi verboot
jongelingen clene ende groot
ende alle personen seculiere
moenke clerke van goeder maniere
hi an sinen rade doet
die niet en was wijs noch vroet
die moeste van hem metter vaert
teersten dat hi paues waert
hevet hi afgedaen dat wort
wanter fierheden toe behort
hovet bisscoppe sinen voersaten
daer af wildi hem ghematen
ende was deerste die hem screef
domoedege wort dat staende bleef
ende al noch gheduurt met eeren
dat es knecht der knechte ons heren
sine clederen waren mate
naer sinen omoedeghen state
den aermen so was hi hout
hi voedese ende cleede waest cout
so ongenougelike was hem dat
dat hi in den paues stoele sat
so gerne ware hi der eeren quite
dat dinghel seide teenen hermite
die met hem hadde eene cat
ende speeldere met daer hi sat
du heves seiti meerre feeste
ende meerre genouchte in dese beeste
dan gregorius sekerlike
in al dat roemsche keyserike
so mate was hi spreect die vite
dat daerne die selve hermite
ghemoette in sijns paues gewaden
ridende eerlike ende met staden
ende hem nyghen wilde up daerde
dat hi eer was vanden paerde
eer hine mochte eeren weder
ende neech hem uptie erde neder
subdiakene verboot hi mede
huwelijc ende onsuverhede
ende niemen en wildi hoghere wijen
hine horde seggen ende lijen
dat hi reine ende suver ware
in die ordine al openbare
tote rome was ene vrouwe
edel ende gode getrouwe
die die hostien te backene plach
ende dan upten zondach
so bracht soese ter offerande
den paues van rome te hande
die quam eens te hem gegaen
ende soude gode van hem ontfaen
ende alse hine haer boot sprac hi dus
dien lachame jhesus cristus
moet di dine zonden vergeven
ende vromen int euwelike leven
ende soe green alse hi dit seide
mettien die paues nederleide
dat sacrament ende gaefs haer niet
mettien hi sinen dyaken hiet
dat houden tote dat al ware
ghemonecht die ander scare
ende alst algader was gedaen
vragede hi der vrouwen saen
wat haer tlachen brochte ane
daer soe stoet om gode tontfane
mi quam te voren seitsi openbare
dat dat selve broot dat ware
dat ic metten handen wrochte
ende ter offranden brochte
ende doe ghijt hiet gods lachame
doe green ic omden selven name
gregorius maecte om dit doen
toten volke een sermoen
ende bat dat si gode baden
dat hi bi siere genaden
onsen ogen wilde toghen
hoe dat wijf ware bedrogen
alse die bede was gedaen
ende hi selve upgestaen
ende twijf ende tfolc mede daer
ende so heven vorden outaer
dat corporael heefti upgeheven
ende sach ende alt volc hem beneven
ende dat selve wijf gemene
een stic vanden vingre cleene
bloedich ende sprac dus ten wive
lere hier die waerheit keytive
dat god sprac dat ic di geve
dat es mijn vleesch daer ic in leve
ende mijn bloet dats warich dranc
maer onse here dies hebbe hi danc
die onser crancheit al was vroet
met sire macht dit al vuldoet
daer hi mensceit ontfinc bi
vander reinre maget vri
ende daer hi bi van nieute geboot
alle dinc clene ende groot
met des heilechs geests gewerke
heeft gereet in deilege kerke
sijn bloet in watre ende in wijn
den lachame ende dbloet sijn
nochtan so bliven hem ane
specie smake ende gedane
om onse gelove om onse bate
om ons te sterken ter erdescer state
naer dese wort hieti hem allen
up hare knien ter neder vallen
dat hi dat heilege sacrament
dade den volke sijn bekent
alst eerst in brode was gedaen
om dat die vrouwe mochte ontfaen
die bede was te hant gehort
die vrouwe ontfinc gode ende vort
bleef soe ende diet anesaghen
te beter alle hare daghen
desen paues geviel mede
dat hi teere heileger stede
dat voer sine tafle saten
xii aerme emmer ende aten
vander spisen die hi at
eens te siere taflen hi sat
ende merct wie die aerme waren
doe vant hire xiii inder scaren
enten eenen ontfangen ane
messelikerhande gedane
dien leeddi over ene zide
naer den etene tien ghetide
sech mi seiti wie bestu
ic bem seit hi seggic u
die hier te voren di quam an
alse een tebroken coepman
dien gavestu vi denar zwaer
ende doe gavestu mi daer naer
eenen selverijn plateel mede
hier omme bestu paues ter stede
hoe wetstu sprac hi te hem
dat ic hier omme paues bem
om dat ic sprac hi dinghel si
die di es met vreden bi
ende alse hine vaste soude besien
so verloes hine mettien
dese gregorius soude liden
eer hi paues was tenen tiden
biden palayse dat trayaen
een heidijn keyser hadde gedaen
maken dies es menech jaer
doe sach hi bescreven daer
hoe hi ene weduwe berechte
die haren sone in enen gevechte
verloren hadde met ongevalle
nu waren si hare te machtich alle
die haren sone hadden gesleghen
ende en wilden geens rechts plegen
die keyser galt hare den sone
ende hi ontboot vort de gone
die de daet hadden gedaen
ende vergaeft hem allen saen
om dat mens hem sere bat
nochtanne was hi daer ter stat
ghereet teenen orloge waert
ende geseten up sijn paert
alse gregorius sach bescreven
die doget van des keysers leven
weendi vor hem ende bat
ende seide god jane spraecstu dat
berecht weduwen ende weesen
die in sorghen sijn ende in vreesen
vergevet ic sal u vergeven
waer es dit wort nu achterbleven
dese berechte ende hi vergaf
waer es nu sijn loen hier af
dus lach hi vor sente pieters outaer
ende bat ende dreef mesbaer
over den heidinen keyser goet
die storte menechs kerstijns bloet
so lange bat hi daer ter stat
dat hine uter hellen verbat
ende hem dingel brochte de mare
maer hi scaltene harde sware
dat hi die boutheit ie gewan
te biddene voer eenen heidinen man
ende hiet hem dat hijs nadien
hem nemmermeer en liete gescien
men seghet dattem om dese bede
dingel gaf ene core mede
weder hi wilde naer sine doot
twee daghe doghen pine groot
in purgatorien so al sijn lijf
wesen ziec ende keytijf
doe coos hi des lachamen plaghe
vort meer bleef hi al sine daghe
in torsioene ende in hertvange
ende in swaters evels bedwange
nochtan screef hi ende dichte
die dinc daerne god in verlichte
al sijn lijf tote siere doot
sine miltheit was so groot
hi sendde aelmoesen verre ende bi
toten berghe van synay
ende sendde den moenken hovescede
tote rome in die stede
hilt hi alse in nonnen wise
iiim mageden met sire spise
alse gregorius xiii jaer
lettel min met evele zwaer
paues hadde gesijn doe focas
in sinen eersten jare was
int jaer gods visupc ende sesse
naer jhesus cristus gebornesse
voer hi te gode naer sine begaerte
upten xiisten dach van maerte
na hem wart paues fabiaen
een hongher tijt hevet bestaen
ytalen naer gregorius doot
so dat beede dor die noot
aerme moenken ende nonnen
al biddende quamen geronnen
her paues die ghene u vorsate
die ons met sire karitate
hilt liet ons niet bliven doot
doe sprac hi met onwerden groot
al ontfinc gregorius u here
al tfolc dor die werelt ere
wine conent al gevoeden niet
aldus hise alle van hem stiet
gregorius quam te hem bi nachte
ende hiet dat hi hem hier af wachte
vanden aermen te verstekene
ende van achtertale te sprekene
maer fabiaen en gaver niet omme
ende hilt emmer sijn hant int cromme
entie tonge ghevenijnt
iiii waerven hine also pijnt
ende gaf hem up thovet enen slach
dat hiere na levede corten dach
hi maecte scrifturen claer
jobs bouc die sere was swaer
ontbant hi so wel ende so saen
een mate clerc maghene verstaen
die bouc die maecte ezechiel
die int beghin ende dachterste deel
hevet utermaten swaer
dies ontbant hine ende maectene claer
alse hi ontbant dit sware werc
so sat neffens hem sijn clerc
die sette in wasse dat hi hem seide
also datse versciet beide
eene cortine dat updien dach
deen den anderen niet en sach
doe sprac hi entie clerc screef
somwile hi lange swigende bleef
also dat dien clerc oec dochte
twi hij so lange zwigen mochte
ende stac met sire greffien een gat
ende sach scone dinc dor dat
waer ene duve up sijn hovet sit
boven allen duven wit
met haren becke inden mont
ende hiltene daer lange stont
ende alsoe sciet van sinen monde
gregorius dan spreken begonde
entie clerc screef dat hi seide
alse hi dan zweech ende beide
ene stonde dan lanc ende groot
enten clerc dat verdroot
so sach hi dort gatekijn echt
hoe die duve hadde recht
haren bec in sinen mond
ende hem selven biddende tier stont
upwaert met handen ende met ogen
god die den clerc dit wilde togen
deet gregoriuse weten nadien
dat die scrivere dit hadde gesien
dies was hi droeve utermaten
ende hevet gedreget ende verwaten
den clerc of hijt bin sinen live
dat vertelle manne of wive
dat hi van hem ginder sach
sidert moestijt up enen dach
seggen bi bedwange zwaer
want men te rome al openbaer
wilde verbernen al sine bouke
ende gaven hem vele vlouke
doe seidi die miracle groot
ende bleef des selves dages doot
hier naer sullen wijt openbaren
want hier moeten wijt laten varen
sine bouke waren verloren
die scone sijn ende uutvercoren
in spaengen die hi up jobpe dichte
met eenen ongevalle lichte
doe was een coninc daer int lant
die sendde woch altehant
van cesar augusta die stat
den bisscop tote rome ende bat
den paues dat hi hem helpen woude
dat hi die bouke gewinnen soude
die paues verste van daghe te dage
die bede ende des bisscops claghe
so dat die bisscop alsem luste
eens nachts in die kerke ruste
die staet in sente pieters eere
aldaer bat hi onsen here
dat hine also verre hore
dat hi die vaert niene verlore
mettien sach hi eerlike persone
comen in den monster scone
ende emmer twee in ghene schare
ende gingen te gadere ten outare
van sente pietren also saen
vervaert wart hi in sijn staen
uut hem allen sach hire twee
te hem comen ende nemmee
daerne deen af hevet gegroet
ende hem vraget wat hi daer doet
ende wie hi ware ende wanen hi quame
doe seidi sinen lantsname
ende wat hi sochte daer int lant
metten vingre vander hant
so wijsdi hem eene scrijn
daer die heileghe boeke in sijn
doe wart die bisscop getroest sere
ende seide vort ic biddu here
dattu mi segges mare
dese edele prosessie scare
wie si sijn doet mi verstaen
hi sprac die ghinder voren gaen
bi handen dat sijn dapostele ons heren
pieter ende paulus sonder sceren
entie hem volgen na desen
dat sijn die pauese hebben gewesen
in hare stat deen naden anderen
also alse duse sies wanderen
die bisscop wart blide sere
ende seide ic bidde di here
dattu mi seges wie du sijs
die mi an sprekes in derre wijs
ic bem gregorius dien du soeken
quames dor sine bouken
ay here sprac hi nu segt mi
of sente augustijn met si
want ic oint die boeke sine
minde alsic dede die dine
gregorius antworde gaf
sente augustijn es hoghe hier af
boven ons in hoghere stede
ende es vordie drievoudichede
daer hi disputeert wel scone
van eenen god in drien persone
hier naer alse hi dit hevet gheseit
keert hi ende sijn gheselle ghereit
ten geselscepe enten scaren
daer sine gesellen waren
doe sach die bisscop dat si daer
neghen vor sente pieters outaer
ende keerden alle in corter ure
danen si quamen buten der dure
des morghens alst was dach
seide hi den paues wat hi sach
die bouke gaf men in sine hande
ende hi keerde also te lande
nu sullen wi u seggen vort
sine exempele ende sine wort
die hi tellet in waren saken
tote pietren sinen dyaken
in dyalogus weetmen wale
die spreect van tweerande tale
alse een meester ende sijn knecht
deen vraget ende dander berecht
constantia mauricius wijf
eer soe ende haer man lieten tlijf
hadden anden paues gescreven
dat hi hare wilde gheven
sente pauwels hooft oft anders iet
van sinen lachame dat hi gebiet
doe screef hi dus der keyserinnen
of ghijt ghebiet in dars beginnen
want sente pieter ende paulus mede
die verlichten so hare stede
met miraclen daer si rusten
dat cume iemene dar gelusten
daer te doene sine ghebede
hine hebbere grote sorge mede
mijn voersate quam up enen dach
ende souden selve daer hi lach
tasten bi sente pieters grave
dat lach naer xv voete daer ave
hem quam een tekijn an so swaer
dat hi dies hadde groten vaer
ic selve  mi gheviel hier ave
dat ic an sente pauwels grave
betren soude eene dinc
daermen diepe graven ghinc
alst daer noot was wart daer vonden
ghebeente een deel ten selven stonden
dat besiden sinen grave lach
die proefst verboudem updien dach
dat hise verporde ende hise mede
leggen wilde teere ander stede
daer slougene met vreesen groot
up die stede die ghadoot
nochtan en waren daer negene
van des apostels paulus bene
mijn voersate wilde oec versieren
sente laureins graf in goeder manieren
ende en wiste niet wel de stede
waer hi lach begraven mede
so datmen grouf ende sochte
ende wart vonden eermens rochte
ende onwetende tgraf ontdaen
ende alle diet sagen storven saen
binnen x dagen om die dinc
so dattere niet een ontginc
wat magic vrouwe seggen dan
van den apostel ic sondich man
want in dien tiden over waer
dat si leden die passie zwaer
quamen te rome van over mere
kerstine liede van sulken gere
dat sise wilden daer over dragen
om dat si inden lande best lagen
daer si uut waren geboren
ii milen drougen sise alswijt horen
teere steden alsemen weet
die noch catacumbas heet
doe sise danen souden dragen
quam een weder daer sijt sagen
donder blexeme diet versciet
ende vort meer en dorsten si niet
den apostelen comen naer
doe quamen die romeine daer
dien god sulker eeren onde
ende namense ten selven stonde
ende leidense met eren doch
ter stede daer sij rusten noch
sine sudare daer ghi om baet
leget up hem also begaet
dat wire niet dorren comen an
nochtan vrouwe so moeti dan
iet van hem hebben nu ter stonden
die ketene daermede was gebonden
sente pauwels daer men af mach sien
menege miracle gescien
die sendic u up desen dach
dat menre af gevilen mach
van sente pieters slotele mede
scrivet teere ander stede
sente gregorius dese dinc
hoet daer mede eens verginc
een lumbaert die quamer an
een ongelovech heidijn man
diere onwerdelike up siet
om dat men sente pieters hiet
maer want hine guldijn sach
so hilt hine om sine beiach
alse diere iet af maken woude
sijn mes trac hi also houde
te proevene daer an wat ware
die viant al openbare
ontstakene met sinen spele
sodat hi in sine kele
gheent mes stac van groter noot
ende viel up die stede doot
der lumbarden coninc alarit
was daer bi ende sach al dit
ende menech ander die daer waren
ende begonden hem sere vervaren
hier lach die slotel hier de man
niemene en dorster tasten an
doe was daer een kerstijn lumbaert
die sinen zin te gode waert
hadde gheset in goeden levene
ende plach aelmoesene te gevene
die hief den slotel vander erde
alaric met grotre werde
dede eenen anderen maken
van goude ende van dieren saken
ende sendetse te rome bede te gader
den paues den gelovegen vader
ende screef oec ende ontboot
gheent wonder ende gene miracle groet
vort hort sine exempelen dus
uut sinen bouke dyalogus
een heilech man hiet libartijn
proofst inden cloester sijn
in des coninx totilen tiden
die ytalen wilde dorstriden
eens gheviel daer indien lande
datter oester goten grave dande
daer ter stede soude liden
aldaer libertijn soude tiden
om sine bederve up een paert
te hant hire af geworpen waert
doe boot hi hem de zweepe mede
aldaer hi tpaert met gaen dede
so lettel quetstene die scade
die heileghe man wart te rade
dat hi viel in siere gebeden
die goten quamen tere steden
teere rivieren ende souden liden
maer niemen en mochte in dien tiden
met sporen no met ghenen dingen
gheent paert in dat water bringen
alsi van slane waren moede
sprac ghinder aldus een vroede
dit ongeval dat coemt ons an
om dat wi ghenen heilegen man
sijn paert namen wi sijn onteert
mettien sijn si weder gekeert
ende vonden den man in sine gebede
aldaer noch ter selver stede
nem hier seiti dijn paert ende hoede
hi antworde nu vaert met goede
in hebbe ghene noot vanden paerde
si beetten neder uptie aerde
ende settene van daer hi lach neder
up sijn paert aldaer weder
een deelkijn an sinen danc
ende so henen haren ganc
alsi quamen echt ter rivieren
so voeren si over in dier manieren
alse ofse gheen water en lette
sint datse god ontsette
eens gheviel desen libertijn
dat up hem balch die abt sijn
ende slougene int anscijn metter hant
ende alse hi anders niene vant
dan enen voetstoel slouch hine daer mede
so dat hi hem bulen dede
danscijn sere vandien slaghen
dander zweech hine wils gewagen
ende ginc te sinen bedde saen
des morgens es hi upgestaen
ende ginc omme verwerven
van gods huse die bederven
edele lieden die terre stonde
hem minden ende sijns hadden conde
vrageden omme sine mesdaet
wiene hadde also begaet
ghister navont sprac hi tien stonden
so scenden mi mine zonden
dat ic mi quetste dus onsoete
anden stoel onder mine voete
dus ontsculdegede die goede man
den abt ende en looch niet daer an
in dien selven cloester mede
was een van groter heilechede
een moenc die dat hof bewaerde
maer een dief van quaden aerde
clam over den tuun ende stal
der moenke colen in dat dal
alse die goede man sijn cruut
vertorden sach ende getrocken uut
so sochti tgat daer die ghone
in te crupene was ghewone
mettien hevet hi bekent
inden hove een serpent
te hem seidi com hare mede
ende alset quam ter selver stede
daer die dief in plach te gane
sprac hi dus den serpente ane
in jhesus cristus name wacht
desen inganc dach ende nacht
ende laet den dief niet comen in
gheent serpent alse oft hadde zin
ghinc liggen dwers inden pat
entie moenc weder tsiere stat
te middaghe alst tcovent sliep
haestem die dief ende liep
ten tune ende clam int hof
ende alse hi sette den voet of
siet hi dat dier daer ter stat
liggen dwers daer inden pat
ende wilde keren ende wart vervaert
ende alse hi hem haeste sijn roc waert
vast anden stake vanden tune
nederwaert hinc hem de crune
onthier ende die moenc quam
diene also hangende vernam
den serpente sprac hi dus ane
nu ghereeddi en woch te gane
god sijs gheloeft diet al ziet
du heves gedaen dat ic di hiet
ten dief ginc hi ende sprac hem an
wat eist broeder god diet al can
hevet di gevangen ghegheven mi
nu sech danne waeromme ende twi
steelstu der broedere aerbeit
alse hi dit hevet gheseit
loeste hi den voet ende lieten gaen
sonder quetsinge ende ongevaen
nu volch mi ende hi ledene daer
daermen in ginc al sonder vaer
ende gaf hem lievelike ende ongestolen
vanden crude ende vanden colen
ganc sprac hi hoe dat di verga
ende en stele nemmermeer hier na
ic saldi gherne gheven dat
dat du met zonden heves gehat
com te mi vort al dijn leven
alse du noot heefs ic salse di geven
int lant van valerijn was
een hiet equius die plach das
dat hi in sire joghet street
jegen sijn vleesch dat was te heet
ende bat altoos gode met vlite
dat hi hem dies maecte quite
eens nachts sach hi ende vernam
waer een engel te hem quam
ende hevet genomen sijn let
dattene also swaer beset
ende seide hier nemic di stille
alder onsuverheden wille
nu vort meer leefdi met vreden
alse die van alre manlicheden
quite es ende altemale vri
van danen vort an so was hi
abt van mannen ende van vrouwen
alse dies hem dorsten getrouwen
onder sine nonnen ghevel
datter ene maget alse om spel
inden hove hare ginc vernuwen
een blat sach soe van latuwen
dat hare bequam ende staect ter stont
ongheseint in haren mont
in hare so quam die viant
diese besat altehant
equitius quam die mare
ende hi liep metter vaert te hare
teersten dat hi binnen der porten quam
riep die duvel droeve ende gram
wat hebbic nu verbuert wat
ic sat up ere latuwen blat
wat magic dies dat soe mi beet
die heilege man hem thant heet
dat hi vlie te sire onneren
ende hi nemmermeer daerf keren
een ander man in ytale
edel ende gheboren wale
sach desen equitius predeken gaen
ende nochtan haddi ontfaen
enghene wihinge in gere wijs
wonderlike sprac hi du sijs
dattu leec best alsict gome
ende du sijs onder den paues van rome
ende van hem niet en heves orlof
wie gaves di macht ende waer of
dattu wilt predeken ende castien
doe moeste die heilege mensce lijen
dat hijt elre teerst wilde micken
ende sprac dit pensdic selve dicken
maer snachts in enen visioene
quam mi een an van sconen doene
ende sette mi an de tonge daer
een heet yser scaerp ende claer
ende seide ic gheve mi dine wort
ganc ende predeke vort
ende oint sidert na ghenen dach
al wildic swigen ic en mach
een hiet constantius hir te voren
die was van ambachte vercoren
dat hi lampten ontstac
eens daer olye ghebrac
ende hi ghoot water in die vate
ende soe bernde wel utermate
die name van sire heilechede
die ginc verre in meneger stede
so datten menech man versochte
een dorpman updat hine sien mochte
sochten daer van verren lande
ende hi hadde onledich die hande
alse die maecte sulke dinc
alse te sinen lampten ginc
nu was hi cort ende clene
ende van droever gedane gemene
die dorper vragede om diemen prisede
mettien men hem met vingren wijsde
maer hine gevroedem niet daer ane
alse volc dat al an die ghedane
prisen der lieder weldaet
also alst daer ane staet
die scone si ende goet
ende laten zin ende moet
maer en leget niet an die scone
alse hi so onmanliken persone
ende so lelyken anesiet
ne wille hi gheloven niet
dat ware die selve man
daer so groten prijs lach an
doe hilti sijn spot met dien
ende seide hi quam omme sien
eenen groten heilegen man
ende dese en hevet niet an
dat enen man toe behort
alse constantius dat hort
also hiet die moenc bi namen
liet hi sijn werc alte samen
ende helsede ghenen dorper dan
ende seide du best alleene die man
die claerlike siet ende seghet
wat dingen dat an mi geleghet
hier bi merctemen ende verstoet
sinen uutnemenden moet
dat hi den dorpere te meer minde
omdat hi sine onwerde bekinde
want altemale utebreect
alsemen enen mesprijs spreect
over hoe groot dat elc man
sijns selves doget merken can
een bisscop was hiet boenefaes
dien gheviel een wonderlijc caes
die teens heren tafle sat
hiet fortunaet die hem dies bat
ende eer hi gode geloven mochte
quam een speelman die brochte
eene zimme ende speelde vor de porte
ende stont ende riep omme sine bedorte
die bisscop hevet dat spel gehort
ende sprac te hant dit wort
met onwerden harde groot
wach wach die keytijf es doot
ic ginc ter taflen sitten saen
ende hebbe selves den mont ondaen
omme te lovene onsen here god
ende voer die porte staet een sot
met siere simmen met sire apinne
nochtan dor karitate ende minne
draghet hem wijn ende broot
nochtan sekerlike es hi doot
alse die speleman hadde ontfaen
wijn ende broot ginc hi woch saen
vanden huus viel een steen boven
die hem thovet na heeft gecloven
ende hi staerf upten anderen dach
pieter nu peinse wie so mach
hoemen sal eeren ende ontsien
die heilegen gods ons heren bidien
het sijn gods tempele daer hi in merret
wat doet hi anders diese vererret
dan hi verbelgen doet den ghonen
diere in wandelt metter wonen
ende dats tontsiene lude ende stille
want hi mach wreken alsi wille
constantius een van sinen neven
hadde dies bisscops paert gegeven
om xii bisante alsemen wel wiste
ende leidse in sijns selves kiste
hem tontbergen ende es woch gegaen
doe quamen ten bisscoppe saen
aerme ende baden dor noot
die bisscop en hadde clene no groet
dat hi den aermen geven mochte
mettien quam in sijn gedochte
tghelt vanden paerde ende es saen
te constantius scrine gegaen
alse een hovesch rovere niet als een zot
so brac hi ontwee dat slot
die xii bisante gaf hi den aermen
want hem ontfaermde dat carmen
constantius es wedercomen
ende hevet dese dinc vernomen
ende scalt ende wart dore gram
die bisscop alse hijt vernam
quam met soeter talen vort
maer die neve heeften geantwort
het mach met dij algader leven
sonder ic  nu doe mi gheven
mijn ghelt dat mi es genomen
die bisscop hevet dit vernomen
ende es in die kerke gegaen
tonser vrouwen harde saen
sine hande hief hi up ter steden
ende hevet al staende gebeden
in sinen boesem heefti vonden
xii bisanten te dien stonden
ende hi warp te hant dat goet
sinen neve die na was verwoet
hi sprac dijn gelt nem aldaer
maer ic segge di vorwaer
dune werdes geen bisscop na mi
dine vrecheit verbiedet di
in sine colen vant hi vele rupen
sijn cruut eten ende dorcrupen
ende hi hietse gaen bet of
van gods halven ende rumen thof
ende daer naer en blever ghene
binnen den tune groet no clene
ander miracle ende ander doghet
dedi in doude ende in die joget
bi toskane alse hier staet
was een bisscop hiet fortunaet
die enen duvel uut enen beseten
sijns vaets eens dede vergeten
die quade geest dede savonds ane
eens vremds pelegrijns gedane
ende ginc roepen achter de straten
over den bisscop fortunaten
siet hier sprac de duvel saen
wat een heilech man heeft gedaen
een pelegrijn steecti uut met crachte
nu en wetic war rusten bi nachte
een man was die hadde wijf ende kint
diene herbergede als hine vint
ende settene bi sinen viere
daer naer so besat hi sciere
gheent kint ende waerpt in den brant
ende ontlivet daer te hant
doe wart die droeve wert geware
wien hi hadde ontfangen dare
ende wien die bisscop hadde versteken
pieter nu mogestu wel spreken
datmen vele merct in goede
die comen van quaden moede
lichte dese wert en ontfinc
dien gast in gere goeder dinc
maer omme des bisscops onnere
dit toget daventure sere
want die doot van sinen kinde
toget wel alsict bevinde
dese bisscop fortunaet
eens quam hi alst bescreven staet
daer een dode lach teere stede
ende dedene upstaen met sire bede
alse hi den bisscop sach sprac hi saen
owi wat hevestu mi gedaen
dander seide wat dedic dan
hi antworde mi quamen an
si twee ghistren te samen
die mi dit aerme leven namen
ende leden mi daer ic al goet sach
heden sprac hi upten dach
quam een die mare brochte ende seide
datmen mi saen weder leide
want die bisscop fortunaet
in sijn huus om bidden gaet
naer dese wart hi ghesont
ende levedere na lange stont
doch salmen geloven wel
dattem also goet ghevel
of beter alse hi echt verstaerf
dan dat hi teerst verwaerf
want gheen heilech man en bade
ghelovewi om iemens scade
het was een man van goeden levene
severus hiet hi die te gevene
dor gode plach ende was priester mede
tons vrouwen kerke tere stede
een huusman lach up sinen ende
die om desen priester sende
datti them quame in corten stonden
ende hi bade voer sine zonden
dat hi ontbonden ende claer
sterven mochte ende sonder vaer
nu stont die man heilech ende waert
onledich over sinen wijngaert
sodat hi sijns selves vergat
want hi hadde onder handen dat
dat hi gerne vuldade
dus so quam hi te spade
ende alst gedaen was haesti hem dane
ende gemoete in sinen gane
die hem te keerne geven raet
here seiden si ghi sijt verspaet
want die man es bleven doot
doe quam hem an een rouwe groet
ende riep in jammerliker wort
wapene ic hebbe desen man vermort
ten doden quam hi met weene
ende lach vor hem up derde allene
ende riep dat hi schuldich ware
an sine doot al openbare
te hant wart die ziele ontboden
ende quam weder in dien doden
alsemen hem dan vragede das
wanen hi quam ende wie hi was
hi sprac mi leedden swarte man
dien uut haren monde ran
ende uut haren neseghaten
vlamme so groot utermaten
dat ict conde niet gedogen
in donkeren steden si mi togen
maer een scone jongelinc
quam jegen ons ende mettem ginc
gheselscap ende hi sprac dese sake
toten ghenen die mi traken
leettene weder nu ter steden
severus hevet vor hem gebeden
god heeftene sinen tranen gegeven
severus heeftene upgeheven
die priester ende hem gheset
penetencie nader kerken wet
ende dede voer hem sine bede
vii daghe levedi mede
ende beweende sine mesdaet
daer na voer hi ter goeder staet
pieter nu proef hoe onse here
vercoren hadde desen severe
dat hine ene wile en liet
van herten verdroeven iet
het was een man lanc eist niet
die benedijt bi namen hiet
dats benedictus in latijnscher tongen
van zeden out van jaren jonge
die woende upten berch cassijn
alle die geburen sijn
bekeerdi met predicaden
dat quam den duvel te scaden
sodat hine somwile riep
ende al omme den cloester liep
benedicte benedicte
alsemen antworde min no mee
riep hi lude vermaledide
ende vragede wat hi hem tijde
dat hi hem dede so grote scade
met siere leeder predicade
sine moenke waren int visieren
ant werc van ere maysieren
ende hi lach in siere gebede
in sine celle up sine stede
die duvel spotte mettem sere
ende seide hont nu kere
te dinen moenken die du heves
ende daer du omme in sorgen leves
die staen in haren aerbeit
benedictus sendde ghereit
te sinen broeders gelijc den vroeden
dat si hem wilden vorhoeden
cume die bode die boetscap brochte
die duvel en stac die want onsochte
dat soe viel ende beghinc
eens edels mans kint een jongelinc
die daer binnen was begeven
ende es te sticken gewreven
ende si hebbene met groter clagen
sente benedictuse gedraghen
in een cleet want anders niet
mochtmenne dragen ende alsijt siet
so tebroken al te sticken
so versuchte hi sere ende dicken
ende maket met sire bede
levende ende al gesont mede
hi hadde mede hore ic lijen
den gheest vander prophetijen
want die coninc totel van goten
horde seggen sinen ghenoten
dat hi die dinc conde voersien
die daer naer souden gescien
ende es te sine cloester gevaren
ende bleef met sinen scaren
ende beidde ende dede hem verstaen
dat hi soude comen saen
doe so senddi voren echt
eenen hiet riggo sinen sciltknecht
ende gaf hem sine gewaden scone
dat hiere voere in sinen persone
alse van verren quam de gone
riep hi lude lieve sone
doe wech dattu heves an
want du en best niet die man
die ghene viel neder ende scaemdem sere
te spottene met so groten here
totila quam selve dan
ende alse hi sach den heilegen man
van verren so beette hi tien tiden
want hine dorste te hem niet riden
voer hem viel hi ter erden
benedictus hieven up met werden
ende scaltene van sire mesdaet
ende seide wat hem te comene staet
du heves gedaen groete mesdaet
ende noch volgestu sulken raet
du suls te rome met dinen here
ende du salt liden oec die mere
du salt sijn here ix jaer
ende sterven int tiende daernaer
hieraf wart totila vervaert
ende keerde ten sinen waert
ende beval hem in sire gebede
vort liet hi vele siere fellede
oec ghesciede alsict vant
dat in benedictus lant
honger quam groot ende swaer
ende sine moenken hadden vaer
want si ter maeltijt tharen live
ne hadden brode als maer vive
alse die here bedroevet sach
vragedi wat hem anelach
al hebdi nu min dan gevouch
spise u wert maergen genouch
ten naesten dage so vondsi saen
cc mudde in zacken staen
met mele voer hare dure
ende men wiste niet tier ure
wanen si quamen of wiese brochte
of wiese daer senden mochte
dies dancten die moenken sere
in hare ghebede onsen here
doe die oester goten waren
int lant van napels met haren scaren
was daer een gote ende hiet ralle
ende hadde met ongevalle
eenen dorpere in sire oude
dien hi pinen ende reimeren woude
alse hi den ghenen so wee doet
seide die ghene ic hebbe mijn goet
benedictuse al bevolen
den heilegen man dus eist verholen
doe jagedine voer sijn paert
ende seide nu leet mi darewaert
daer die man es hi deet gereet
ten cloestre heeftine gheleet
den man vant hi sonder geselle
lesende voer sine chelle
doe riep die gebondene man
dits benedictus spreect hem an
doe sprac die gote fel ghemoet
stant up ghef hare tgoet
dat di dese dorper liet
mettien die heilege man upsiet
entie banden sprongen ontwee
van ghenen dorpere min no mee
dan oft hadde gheweest rooc
ralle sach dat wonder oec
ende viel ter erden tsinen voeten
ende bat ghenaden met moeten
ende scalt met groten vlite
vortmeer ghenen dorper quite
dese benedictus hadde mede
ene zuster van groter heilechede
eene nonne ende eene maghet
daermen vele dogeden af gewaget
die niet verre en woende dane
van hare sach hi met ogen ane
hare ziele in ere duven gelike
upwaert varen te hemelrike
hi deedse halen van daer soe lach
sine moenken upten selven dach
ende deedse in sinen cloester erden
naer recht met wel groter werden
daer bi dat hi menegen dach
selve oec begraven lach
sidert daer na sach hi ane
van caeps den bisscop germane
up enen zwarten donkeren nacht
met claerheden van groter cracht
den ingelen voeren inden trone
in ghene claerheit harde scone
pieter mi gedinct ter stonden
dat andries bisscop van fonden
god van zonden hoede wel
want vele dogeden hem ghevel
in zuverheden in goeden levene
eer dat quam in sinen snevene
eene nonne hi te houdene plach
lange stont ende menegen dach
so seker wildi in desen
haerre beeder zuverheit wesen
daer bi so quam eer iet lanc
die duvel te hem enen ganc
want hi brachtem inden zinne
hare welgemaectheit ende minne
so dat hem dat gepeins genoegede
tien tiden eenen juede voegede
uten lande van caeps sine vaert
te settene te rome waert
ende quam ter selver stonden
bi nachte anden berch van fonden
ende hine vant nieweren alsem dochte
daer hi snachts herbergen mochte
een out tempel van apolline
stont daer daer micti in te sine
doch ontsach hi een deel mede
die verwatene duvels stede
ende al en haddi ghelove niet
sijn herte hem te seinne riet
alse hi dede hi waes bedacht
alst quam omtrent middernacht
wart hi ontwake daer hi lach
alse die hem der woestheit ontsach
ende sach een trop van quaden gheesten
hem daer beroemen met harre feesten
daer een van hem alse een potestaet
mids inden tempel sitten gaet
ende vragede elken quaden geest
wat hi gedaen hadde ende verheest
elc duvel hevet daer vort bracht
wat hi quaets hevet gewracht
maer een spranc up vor die riese
ende seide dat hi bisscop andriese
verdort hadde so met eere nonnen
dat hijs ontgaen en soude connen
dies was die meester sere vro
dat sulc een man verdort was so
ja hi sprac die duvel diet vort brachte
so verre hebbic bracht sijn gedachte
dat hi van lieve hare enen plat
upten rugge gaf in heimeliker stat
doe sprac die meester daer ter stede
die viant es der menscelichede
vrient vulbrinc vort dijn beginnen
hets grote eere mochstuse verwinnen
die jode lach in anxene groot
ende horde dit al bloot
doe hiet die meester die daer zat
tsinen knecht gaet besiet dat
wie si sijn ende segt mi mede
die rusten inder minnen stede
ende wie hi si segget mi dat
die rustet daer in mine stat
die quade geeste gaen tien man
ende ziene te wondere an
si sagen wel ende worden vervaert
dattene tcruce hadde bewaert
ende riepen wapen wat es dat
een gheseint ydel vat
want si tcruce en conden gedogen
mettien si alle henen vloghen
die meester duvel ende sine gesellen
die juede daer wi dit af tellen
die dat horde ende anesach
stont up teerst dat was dach
ende ginc ten bisscop rechts betide
ende ledene daer an deene zide
ende vragedem ten eersten worde
wat dinge dattene becorde
die bisscop wilder niet up mecken
dat hijt hem iet wilde ondecken
die jode seide du heves minne
gheleit met enen dommen zinne
an eene nonne wetic wale
die bisscop loghenets altemale
die jode seide twi logenstu dat
du gaves hare van achter enen plat
in spele teser avont stonden
die bisscop lijets tien stonden
ende seide omoedelike ghereet
daer hi te voren so omme street
doe seide hem die juede das
hoet hem te voren comen was
die bisscop viel in sine gebede
ende dancte gode diere hovescede
ende liet die nonne niet mettem bliven
no geen geselscap oec van wiven
ende wijede in sent anderies name
den tempel daer sine mesquame
die jode in hadde verstaen
vort doepti den juede saen
bisscop datius van meilane
die quam eens in sinen gane
bi corinten in grieken lant
een huus bider straten hi vant
dat hem genougede ende seide
dat mer hem sine ruste reide
die lieden seiden vander steden
here dan mach niet sijn met vreden
want die duvel menech jaer
plach te wandelne aldaer
die bisscop sprac daer willic wesen
den viant jagen van desen
snachts als die bisscop ruste
quam die viant die des luste
nu grongierdi alse een lyoen
nu gebaerdi alse verkene doen
ende nu alse oft ezele waren
nu alse serpenten gebaren
nu alse stieren dit verhort
ghene bisscop ende tart vort
ende was erre als hijt vernam
den duvel sprac hi ane gram
keytijf dat betaemt di wel
sidert dat di dat ghevel
dattu gode geliken wouts
dattu den luut van beesten houts
die duvel en conde niet gedogen
den lachter ende es woch gevlogen
ende nemmermeer daer naer
sone keerdi ten huse daer
pieter mi es te horne becant
van enen bisscop sabijn genant
die bisscop te placensen sat
eens seidem sijn dyaken dat
dat die riviere die padus heet
scade dade ende groot leet
daer an der kerstijnre lant
ganc heenen sprac hi te hant
sech hem dat die bisscop heet
dat hi binnen sinen oever geet
die dyaken hilt sijn spot
mettem alse met enen zot
ende en wilde dies doen niet
die bisscop sinen vicaris hiet
scrijf sabijn ons heren knecht
ghebiet den watre padus recht
in jhesus cristus name des heren
dattu souds binnen dinen oevere keren
noch en scade nemmeer vort
den lande datter kerken hort
werpdi weder indie riviere
alst gedaen was also sciere
schiet gheent water vanden lande
ende dedere nemmeer scade no scande
pieter men mach merken hier in
des overhorichs menschen zin
want een lijfloes element
dat gebot ons heren kent
daer die mensce niet omme gevet
die zin ende redene hevet
tote spoletten binnen der steden
was een man van heilecheden
ysaac hiet hi vorwaer
ende quam van over mere daer
tote spoletten quam hi ter steden
ende hevet den coster ghebeden
datmen hem orlof geven soude
te bedene alse lange als hi woude
ende menne uter kerken niet en stake
alsemen ne gene getide sprake
ende lietene beden sonder verdrieten
so dat hem die costers lieten
in sijn ghebede es hi ghestaen
ende stont iii daghe al sonder waen
een costre was fier als hi dit sach
ende riep alsem int herte lach
dese triwant staet hier ter stede
iii daghe ende iii nachte mede
vor die liede ende bit
enen plat gheefti hem na dit
ende drevene alse enen triwant
uter kerken daer te hant
altehant voer naer dat
die quade gheest in sijn vat
ende waerpene vor des ysaacs voete
lude riep hi ende onsoete
die duvel uut des menschen monde
ysaac verdrijft mi nu ter stonde
niemen en kende dien ysaac
dan die duvel die dit sprac
ysaac viel upten zieken neder
entie duvel moeste uut weder
wijf ende man aerm ende rike
al wart lopende gemeenlike
ende elc pijndem dat hi mochte
hoe hine mettem thuus brochte
niet verre vander selver stat
maecti ene celle naer dat
daer hem ane quamen gesellen
die hem dor gode wilden quellen
ende leveden onder sijn gebot
men boot hem goet ende lant dor god
sine moenke haddent gaerne gesien
ende hi gaf hem dit wort mettien
moenc die up erderike
goet souct ende wille werden rike
dans gheen moenc alsic gevroede
dus nauwe wachti sine aermoede
ende hoedde sere met ghewelt
alse die rike vrecke doet tghelt
in miraclen began hi dijen
den gheest haddi van prophetien
want up enen avont hi dede
spaden werpen daer ter stede
in sijn hof tsinen jongers hi seide
hoe vele hi wilde dat mer leide
snachts alse mattinen waren geseit
sprac hi ten jongers nu bereit
poelment een deel ende alsoe
dat het si gereet wel vroe
alst dach was daer si toe saghen
dede hijt inden hove draghen
ende vonden daer gravers also vele
alsi savonds dat sceen in spele
spaden hadden uutgedaen
want dieve waren uutgegaen
omme stelen datter was in
maer hem verkeerde haer zin
also alst god selve woude
teerst si in quamen also houde
lieten si den quaden wille scieten
ende gingen graven ende spieten
ende haddent al gegraven omme
dat int hof was teere somme
alse hi in quam so betide
die heilege man sprac hi sijt blide
broederen ghi hebt gepijnt sere
rust u ende et in gods ere
broedere nemmeer en mesdoet
maer alse ghi wilt enech goet
dat int hof staet eschet dor gode
men gheefter u af uwe gebode
in haren scoot gaf hi hem genoech
colen die elc vor hem drouch
ende verboot hem stelen vort
si beterden hem an sine wort
vortmeer setten si hem ant generen
ende wonnen met pinen haer verteren
eens quamen vremde liede an
als pelegrine desen heilegen man
ende baden dat hem haers ontfaermde
ende hise met clederen verwaermde
want si waren so naect nochtan
dat si cume doeken hadden an
ysaac alsi cledere baden
stille heveti hem beraden
te hem so roept hi stille
enen jongre dien hi wille
ende seide ganc henen in dat wout
enen boem dien du daer vinden sout
binnen hol te deser stede
daer in vintstu cledere mede
brincse hare te mi gereide
dien boem vant hi daer hi seide
cledere vant hire in die hi sochte
die hi sinen meester brochte
hij riep die vremde liede naer
ende seide hets cout ende zwaer
doet dit an ende laet u claghen
alsi hare cledere saghen
quam hem scaemenesse groet ane
ende scieden al confuus dane
eens was desen man gesent
onder hem ende sijn covent
twee corven met spisen geladen
die knecht diet drouch wart so beraden
dat hi den eenen stac over zide
alse hi te genen goeden man tide
dien drouch hi met als hi ginc
ysaac blidelike ontfinc
den corf ende seide groten danc
maer minne merc in dinen ganc
dat niemene toten corve gaet
die over zide geborgen staet
daer es inne een serpent
coemsture an du warts gescent
confus sciet danen de jongelinc
toten corve dat hi ginc
maer een serpent den corf besat
alsem ysaac voerseide dat
in ytalen pieter so was
een hiet florens gelooft mi das
daer vele dogeden ane lach
gode bat hi up enen dach
dat hi hem gave iet solaes
ende hine bat niet als een dwaes
want god hem enen bere sende
die hem dicken was gehende
ende hem vijf scape wachte ter weiden
ter rechter noenen sonder beiden
brocht hise emmer thuus geleet
alst tijt was dreef hise vort gereet
hier mergedem mede floreins
dies hadden nijt in haer gepeins
eens anders mans ghesellen
alsi dit horden tellen
dat hare meester die sere was goet
sulke miracle niet en doet
die euticius hiet bi namen
vier van sinen jongers so quamen
ende belageden den goeden bere
ende slougene doot al sonder were
alse florens sinen bere miste
ginc hine soeken als die niet wiste
ende vant waer hi lach doot
doch vernam hi wel al bloot
wie hem die scade hadde gedaen
ende hi vloukedse wenende saen
doe worden dandere moenke viere
alle malade daer na sciere
dies ontsach hem harde sere
florens wrake van onsen here
dien selven florens dien gevel
ene andere miracle also wel
het sochtene thuus een dyaken
want van hem was vele spraken
alse hi te sire cellen quam
sach hi om hem ende vernam
menech harde fel serpent
bider cellen al ommetrent
die dyaken vervaerdem bidi
ende riep gods man bit vor mi
dweder was scone ende claer
florens hief up aldaer
sine hande ende bat god verjaghe
dit venijn ende dese plaghe
mettien wart een donder groot
die alle die worme slouch te doot
florens sprac si sijn doot here
hoe comen si nu wech emmermere
mettien worde quamen daer mede
alse vele vogelen tier stede
alse daer menech serpent lach
elc nam tsine daerment toe sach
niewinge was in principaet
een edel man van heileger daet
een eencedel hiet martijn daer
die zat in een hol menech jaer
deerste miracle die hi dede
alse hi quam te diere stede
sittende in dat eylant clene
datter spranc een borne rene
die hem waters gaf ter noot
ende anders nemmee clene no groet
den viant waest leet diet kent
ende gaet in een serpent
om dat hine danen verdrive
om die vreese vanden live
dat serpent quam daer int gat
metten man die daer allene sat
het lach voer hem in sine gebede
rusti het lach bi hem mede
die goede man was onvervaert
ende stac sine voet te hem waert
ende sprac bidt hevestus orlof
ic en were di niet hier of
drie waerven heefti dit begaert
so dat die duvel wart vervaert
dor des mans ghestadichede
ende spranc neder tier stede
daer die berch was steil ende hooch
ende sine quaetheit die niet en dooch
togedi daer hi neder vel
alsemen mochte merken wel
want gras cruut ende haghe
verbrande al in ghenen daghe
pieter merke wel hier an
up wat berghe ruste die man
die drie jaer alsulc serpent
bi hem hadde al ongescent
boven dien gate daer hi in lach
hinc een steen daert menech sach
in der manieren of hi met allen
up sine celle soude vallen
alse offer sijn leven laghe an
ghinder so quam menech man
om te doene woch den steen
daer martijns sterven ane sceen
ende alsi alle pinen begonnen
hoe sine alre best gewonnen
so dat die roetse neghene scade
an ghenen heilegen man en dade
so wart hi daer gesteken dane
verre daer sijt sagen ane
ghelijc oft dor negene saken
der cellen niet en dorste genaken
alse dese martijn alsict vernam
eerstwaerf an genen berch quam
alse hi vercoos dat gat
haddi geweest in ene stat
daer ene ketene an enen steen
ghespannen was an sine been
dat hi niet vorder gaen en mochte
dan ghene ketene rochte
benedictus horde dese saken
daer wi hier te voren af spraken
ende ontboot hem aldus recht
oftu best ons heren knecht
sone saldi houden ketene ghene
dan jhesus cristus minne alleene
omme dese wort te hant
martijn sinen voet ontbant
doch en ginc hi te genen stonden
vorder dan hi eer was gebonden
eens gheviel van desen saken
gevaen so wart een dyaken
vanden lumbaerden die grote quale
daden int lant van ytale
ende desen hiltsi omme ontliven
ende bat hem dat hi moeste bliven
in sire wachte dien nacht omtrent
si seiden ja up sulc covent
eist so dat hi di ontga
datter dijn leven voren sta
die heilege man lovede de dinc
den dyaken hi ontfinc
snachts sliepen die lumbaerde
martijn hiet doe sire vaerde
ghenen dyaken vlien te hant
in mach sprac hi dats di becant
want vlie ic du moets sonder blijf
dor minen wille verliesen tlijf
vlie sprac martijn met desen
onse here moete met u wesen
dus dwanc hine dat hi ontran
ende hi bleef borge over den man
up dien morgen die lumbarde
eeschsten haren man ten zwaerde
maer die priester antworde hem
hi es ontslopen ziet waric bem
den lumbarden dochte best gedaen
datmen hem soude thovet afslaen
om te dodene met corten tormente
si namene na den parlemente
ende leedene uut met haren swaerden
doch ghebat hi den lumbarden
sine ghebede te doene ene tijt
doe was daer een hiet belijt
diene onthoveden soude ende seide
du maecs ons te lange beide
ende stakene metten voeten mettien
ende seide valle up dine knien
ende recke den hals hets groet tijt
martijn oec onlange ontbijt
hi dede dat hem hiet den man
maer hi seide here sente jan
ontfanc vor mi selve dat swaert
dat swert hief up die lumbaert
maer hine conde gebringen neder
aerm no swert hier no weder
ende bleef staende al gerecht
die lumbaerde baden echt
alsi den pape na hare wise
gheeert hadden met groten prise
dat hi upstonde ende daerna dan
ghenesen soude genen man
doe stont hi up met groter ere
maer hine wilde nemmermere
bidden voer den quaden man
hine swoere dat hi vort an
kerstijn man en name tleven
die lumbaerde hebben hem gegeven
van rove beesten menech ene
hi seide hine ontfingre ghene
maer wildi dat ic bidde vor u
so gevet mi vele gevangen nu
diede die naden vleesche leven
horen si of vinden si bescreven
iet van gheesteliken saken
hen ware of sise conden genaken
met valsceliken ogen te siene
sine pleghen niet te ghiene
desen twivel altegader
en hadde niet onse eerste vader
die verloos dat paradijs
hi bleef wetende ende wijs
van dat hi horde ende sach
eer hi quam in desen wach
nu merc oft eneghe gelike
heeft gevallen in erderike
dat ene vrouwe draget kint
ende mense in enen karker bint
ende soe geneest des kints aldaer
soe houdet up ende leret daer naer
alset comet te sinen zinne
die moeder tellet hem daer inne
vander manen vander zonnen
vanden sterren die anden troen ronnen
van visscen vogelen ende beesten
van hoocheden ende van jeesten
hij die indie deemsterhede
gheboren was aldaer ter stede
ende anders niet en hevet beseven
dan gevancnesse ende kaerkerleven
pieter al heveti ander gehort
wat sal hi gheloven der wort
hine hadse ondervonden
also eist bi hem die in zonden
gheboren sijn in deemsterheden
in deser aermer erdscher steden
alsemen hem seget sulke dinc
die haer oge nie en bevinc
so twifelen sire an alsijt horen
maer daer si in sijn geboren
ende si tasten mogen ende sien
alleene houden si hem indien
hierbi die sceppere diet al bediet
datmen ziet ende niet en siet
hevet ghesent tonsen zinnen
den heilegen gheest die ons doet kinnen
metten ghelove vul van trouwen
dingen diemen niet mach scouwen
wie so si sijn die hebben ontfaen
desen gheest sien sonder waen
dat die dingen sijn al claer
die dogen niet en scouwen daer
dat die ziele na smenschen doot
levet  dat es redene groot
maer metten gelove gemanc
en doet men niet alle dage ganc
toten heilegen ons heren
die hem ontliven ende onneren
lieten omme jhesus cristus minne
om die miracle die daer inne
ghescien so dicken ende so groot
ne leveden si niet na die doot
dan ne mochte niet ghescien
hadsi oec selve niet versien
ander leven dan hier up de erde
sine hadden pine ende onwerde
omme niet gedoget also vele
dat si verdrougen al te spele
nu leven die zielen wat somen seget
want daer haer pulver leghet
ghenesen zieke ende staen up dode
dit machmen wederseggen node
oft wi die ziele hier in dit leven
den lachame sien sine crancheit geven
ende hi niet dooch sonder hare
mogen wijt niet proeven openbare
dat die ziele hevet leven groot
oec naer des lachamen doot
want dat pulver entie beene
doen miracle menech eene
oec vintmen pietre menegen man
die dogen vanden zinne can
so suveren dat hi sach te waren
die ziele uten lachame varen
een man was hiet spes bi namen
die maecte cloestre vele te samen
ende was xl jaer ommetrent
van sinen ogen al staerblent
daer naer gaf hem god sine ogen
ende wilde hem mede vertogen
sinen ende die hem was bi
daertoe mede so seide hi
ganc henen visenteren gedichte
dine cloestre dine ghestichte
ende sech hem die heileghe wort
hi ghinc weder ende vort
ende hiet hem ende leerde
dattem niemene en keerde
uten weghe dien hi hem hadde gegeven
beede in leeren ende in leven
dese xvdages waer si omme gegaen
ende keerde tsinen cloestre saen
daer riep hi die broeders tsamen
ende ontfinc daer in gods namen
daer hi mids onder hem stoet
gods lichame ende oec sijn bloet
ende begonste mettem na desen
bede zinghen ende lesen
ende in die bedinge ende inde feeste
sciet die lachame van den gheeste
alle die broederen die daer waren
sagen uut sinen monde varen
alse eene witte duve tien tiden
ende boven duert bedehuus liden
ende sonder pine dorescone
upwaert clemmen inden trone
int selve jaer seide dabt steven
was een priester goet in sijn leven
die berechte die prochie sine
met sorghen ende met groter pine
die een wijf hadde te voren
eer hi te priester wart gecoren
maer sint hi quam ter paepscap inne
so begaf hi sine papinne
ende antieredse in diere gebare
alse oft soe sijn zuster ware
ende scuwedse in allen saken
ende en lietse hem niewer genaken
naer sine paepscap xl jaer
viel hi in enen rede zwaer
ende ghereedde hem ter doot
sine papinne dor die noot
was bi hem ende sach tien stonden
sijn lijf metter doot gebonden
ende leide hare ore ten monde noch
ende horde oft hi iet ademde doch
die priester gevoelde das
die cume in hadde een geblas
ende sprac alsem god gaf orlof
wijf ganc woch trec bet of
noch leeft dat vierkijn al eist clene
doe wech dat caf dat stro gemene
alse die ghene van hem sciet
wies hem cracht des lives iet
ende hi wart roepende gi heren mijn
willecome so moetti sijn
twi ghewerdechdi nu recht
te comene tuwen armen knecht
ic come totu eer iet lanc
grote genaden hebt ende danc
alse hi dicken achter een
dit riep alse die niesende sceen
die bi hem stonden vrageden de sake
te wien dat hi also sprake
doe antworddi in diere gebare
alse of hijs in wondre ware
en ziedi niet al hier ter stede
pieter ende pauluse mede
der apostele prince ende bloeme
doe keerdi hem ende sprac ic come
met desen worde enddi tleven
ende hevet den geest upgegeven
pieter men mach wel verstaen
daer die zielen uten lachame gaen
dat daer es de hemelsce zanc
omme alsi horen dat geclanc
dat hem niet en werde leet
vanden lachame dat gesceet
het gesciede te rome aldus
van enen aermen ende hiet servulus
dies du selve hads conde
omme dat hi lach lange stonde
int portael daer men utevaert
te sente clements kerke waert
aerm ter werelt vor gode rike
aelmoesne bat hi vriendelike
van langere ziecheit versleten
want alse wijt mogen weten
was hi jechtech tote in sijn ende
want het wiste wie sone kende
dat hem noit so vele en sochte
dat hi hem verkeren mochte
noch staen noch sitten conde
noch hant bringen tsinen monde
desen diende sijn selves moeder
ende met hare een sijn broeder
ende wat hi in aelmoesene wan
gaf hi vort die aerme man
ter scolen en haddi nie gegaen
noch oec boecstave verstaen
nochtan haddi bouke ter ure
vander heileghere scrifture
lieden van goeden levene
dien plach hi herberghe te gevene
so dedi den selven lieden
die bouken lesen ende bedieden
so dat hi naer sine persone
die scrifture verstont wel scone
in sinen evele in sinen sere
dancti emmer onsen here
ende lovede gode in sire gebede
so verre leeddene die ziechede
dattem tevel ter herten slouch
ende gode dochte dat hi genouch
verduldichede hadde gehat
ende hi hem wilde lonen dat
alse dese wart geware das
dat hi biden stervene was
die liede die hi hadde dor god
gheherberget in sijn aerm cot
bat hi omme upstaen te desen
dat si mettem souden lesen
salme om dat hem sijns levens ende
bi ware ende oec ghehende
ende alsi lasen ende hi mede
hiet hise swigen daer ter stede
ende riep lude ende openbare
swighet alle ende hort hare
ne condi niet horen met mi
wat sanghe inden hemel si
ende alsi horen souden daer toe
gaf hi den gheest in weet hoe
ende alse die ziele henen sciet
so grote roke hi ginder liet
dat al dat was tier stede
vervullet was ghinder mede
omme dat die mensceit tallen stonden
in vele quaetheit es gebonden
so mogen wi dies wel geloven
dat die stoele van hier boven
die de ingelen verloren
ghedoepte kindere ende nieboren
vervullen sullen sekerlike
ende al wetewijt dat si hemelrike
besitten die clene kinder
die in kintsceit comen ghinder
nochtan kindere die spreken mogen
sijn vele diere niet toe dogen
want die zonden van diese wonnen
dat ghedoghen niet en connen
want een man in dese stat
van ons allen bekennet sat
omtrent iii jaer es dat ghone
ende hi hadde eenen sone
omtrent v jaer hadde dat kint
dat haddi te sere ghemint
dat kint was van sulken zeden
quam hem ane iet onvreden
so spraect lachter ende onnere
der mogentheit van onsen here
dat te zwaer te seggene es
die vader en achte niet des
so dat hem anequam ziecheit groot
dat kint ende tijdde ter doot
die vader seiden si diet saghen
hilt inden scoot ende begant clagen
dat kint sach ende verheeste
met beweenden ogen quade geeste
omme te nemene algader
twee waerf riept hulpe hulpe vader
ende keerde dansichte ins vaders scoot
van vreesen diet hadde so groot
wat siestu sprac hi lieve sone
bevende antworde tgone
more seide het hebbic ghesien
die mi henen willen tien
ende te hant daer uptie stede
lachteret gods mogenthede
ende staerf alst met rechte soude
omme dat onse here togen woude
dat hi bi sire onhovescher talen
den duvel dat kint liet halen
daert af die vader niet en scout
in sinen levene alst was out
die felle lumbaerden sonder waen
hadden twee moenken gevaen
an enen boem hingen sise te samen
daer si haren ende namen
alst avond was hebben si vernomen
hare gheeste singende coemen
utermaten scone ende claer
also dat si hadden vaer
die ghene diese hadden ghevaen
dit was waerheit sonder waen
die goede die ter rusten tiden
al eist dat si onlanghe liden
pine oft eeneghe sware doot
wat leghet hem daer an clene of groet
mach lichte si suveren hem daer mede
some vergetene roekelooshede
in minen clooster hier ter stat
ghesciede eenen moenc dat
die gerontius hiet bi namen
dat hi quam in zwaerre mesquamen
snachts sach hi vor hem comen dare
van boven ene witte scare
die gingen voer sijn bedde staen
ende begonden seggen saen
om die dinc wi hier comen wouden
dat wi uut desen cloestre souden
somege broedere sonder letten
in onse ridderscap besetten
eenen hiet hi dat hise te samen
alle scriven soude bi namen
dander screef al dat hi hiet
doe seidi desen die ons siet
settene mede oec int was
hier bi was hi seker das
wie dat ghene moenke waren
die sterven souden vander scaren
des morghijns dedi verstaen
wiere sterven soude saen
ende dat hi volgen soude mede
also hi te wetene dede
doe worden si van evele zwaer
deen staerf voren dander naer
hi was die leste ende volgede mede
in die langhe weeldichede
een moenc was in onsen tijt
hier int lant hiet mellijt
die sinen bisscop die vor hem stont
ende diene troeste dien maecti cont
ic hebbe gelevet mine daghe
want ic sach dins gene saghe
eenen jongelinc alse mi dochte
die mi eenen brief toe brochte
hi seide ontdoe ende les
daer vandic die waerheit des
dat ic storve in cortere tijt
ic vant minen name dats mijn delijt
ende oec alder gherre namen
die ghi te pascen dopet te samen
met guldinen lettren bescreven
dies moeten wi alle laten tleven
die moenc staerf upten selven dach
ende also alse hijt bescreven sach
storven si cortelike tere scaren
die te paschen gedoept waren
also dat si in corten daghen
allegader begraven laghen
echt was ene sterfte hir inde stat
een portre was ende hadde gehat
eenen herde over sijn vie
simpel ende oetmoedich was hie
dien man ontstaerf sine meisniede
also alse storven andere liede
ende ghene herde die staerf mede
maer hi bequam weder ter stede
ende seide ic was in hemelrike
ende sal u seggen gewaerlike
roep minen here ic noemse bi namen
die hier sterven sullen tsamen
doe noemdise alle sinen here
ende seide vervaerdi min no mere
dune sterves niet te derre stont
ende want u allen dat si cont
dat ic was in hemelrike
ic can alle tongen gemeenlike
doe sprac hem ane in griex sijn here
ende hi antwordde min no mere
alse oft hire in ware geboren
doe riepmere eenen bulgre voren
die sprac hem in bulghers an
alse wel antworddi dien man
alse oft hire in geboren ware
ten derden daghe begonsti zware
echt te tidene tsinen ende
waerbi het was dattene bekende
niemene dane god alleene
maer hi staerf in groten wene
want hi schorde met sinen tanden
sine aerme ende oec sine handen
ende staerf ende bleef doot te samen
niemen ontginc dien hi bi namen
ghenoemt hadde hine bleef doot
ende dander en hadden ghenen noot
gheliker wijs rechts alse de goede
met gode varen in sire hoede
so eist te ghelovene noot
dat die quade na hare doot
varen in dat helsche vier
ende des machmen geloven hier
dat dat vier pijnt te samen
beede zielen ende lichamen
doe tlant woesten die goten quaet
was hier een man ende hiet reperaet
een voerbaer man ende quam ter doot
al sijn ghesinde dreef rouwe groot
alse haer here doot lach neder
mettien quam hi ten live weder
ende seide sent woch metter vaert
te sente laureins kerke waert
ende maect ons daer der maren vroet
wat tyburtius de pape doet
nu was die selve pape een man
die der werelt al lach an
nadien dat sijn vleesch begaerde
een bode liep woch siere vaerde
ende haestem sere darewaert
die wile dat hi was in die vaert
seidi dat hi den pape bekende
dat hi gheleet was na sinen ende
daer hi sach ghereet te hant
een utermaten vreselijc brant
ende tyburtius was gespreet
up geent vier groot ende breet
ende daer up verbrant altemale
reperatus naer dese tale
heeft echt sinen ende genomen
die bode die es weder comen
die ten pape was ghesent
ende seide hi es uptie stat gehent
eenen vorbaren man hier inde stat
gheviel up enen pasceavont dat
dat hi uter vonten ontfinc
ene joncfrouwe diemen dopen ginc
naer noene so es hi thuus comen
ende hevet dranx so vele genomen
dat hi dronkenscap aneginc
die selve die hi ter vonten ontfinc
sine gheestelike dochter daer ic af scrive
heet hi dat met hem wonende blive
ende binnen diere heilegere nacht
dedi met siere cracht
an hare dat swaer was mesdaen
spaeschdages so es hi upgestaen
ende hem gedochte siere mesdaet
henen gaet hi ende baet
in derre manieren oft dwater conde
ofdwaen sine dorperlike zonde
ende sine bescedenheit wrougedem daer
of hi mochte sonder vaer
toter kerken gaen wale
want hi ontsach der lieder tale
tantierne die kerken updien dach
ende ghinghe hire in oec hi ontsach
die wrake van onsen here
doch verwan die werelt ere
ende ginc ter kerken openbare
maer emmer stont hi in groten vare
alse die emmer waent te ware
dat die dievel in hem sal varen
die messe en scaet hem niet een stro
ute gaet hi blide ende vro
ende des naests dages sonder waen
es hi stoutelikere ingegaen
dus dede hi vi daghe achter een
so dat hi sonder vreese scheen
ghelijc dat god niene hadde gesien
sijn mesdaet noch sijn messcien
ofte altemale vergeven mede
omme sine grote ontfaermechede
upten sevenden dach daer an
staerf vander ghadoot die man
ende wart begraven na den zede
langen tijt ter selver stede
daer hi lach sachmen dore tsant
upwaert gaen enen brant
onthier entie vlamme die erde
vanden grave al verterde
ende wat so daer binnen lach
daer togede god daerment sach
wat die ziele dogede van dien
daerment niet en mochte sien
in cycilien dats menegen cont
bernen berghen talre stont
ende heeten die potten van vulcane
dat vier wasset emmer ane
want sore meer te tormenten in vallen
so si meer wassen ende wallen
dit wille god onse here togen
omme te payene des menscen ogen
om dat die ongelovege felle
dien torment van der helle
niet mogen sien in ogeschine
die stede der helscher pine
daer hevet men dicke wile gehort
groot ghescrei ende sware wort
die goedertierheit van gode
die ordineert dat sulc van dode
weder coemt te desen live
ende si vor manne ende vor wive
tellen den swaren torment
die den lieden es ombekent
want pieter du kennes in dit leven
enen edelen man hiet steven
die telde mi die waerheit das
dat hi te constantynoble was
ghevaren in ene besichede
ende wart ziec daer in die stede
so dat hi daer der doot betaelt
een ersatre was daer gehaelt
diene ondoen soude na de zede
ende oec eerlike balsemen mede
des dages ne was hi niet vonden
ende bleef onbegaet tien stonden
hier binnen warti geleet ter hellen
ende sach vele dat hi te voren tellen
hadde gehort te meneger stonde
dies hi gheloven niet en conde
doe brochtemen vor den rechter saen
diene niet en wilden ontfaen
ende sprac ghine sout mi desen niet geven
maer enen yserman heet steven
te lachame keerdi tier ure
ende stevene sijn ghebure
die bi hem woende dyserman
staerf ende voer ten rechtre dan
dus worden die wort waer vonden
alse mense proevede tien stonden
een ridder was in dese port
die staerf in die grote mort
die hier te voren ghesciede
maer al daer toe sagen de liede
es hi becomen ende indien
teldi wat hi hadde ghesien
hi vertellede daer hi lach
dat hi eene brugge sach
daer onder ene riviere liep
swart stinckende ende sere diep
een mist rees ute ghere vloet
van stanke zwaer ende al verwoet
over die brugge an dander zide
waren die mersce scone ende blide
daer bloemen stonden ende cruut
die soete roke gaven uut
daer in sachmen sonder wee
dat volc wandelen alse snee
die soete lucht es daer so goet
dat soe daer die liede voet
daer sijn woningen menech ene
van werke claer ende reene
daer sach hi mede die ghone
maken eene scone wone
daer dwerc af dochte guldijn wesen
maer hine mochte niet van desen
wesen vroet wien mense visierde
upten oevere vander riviere
stonden vele woningen oec
daer an slouch die vule rooc
ende sulke oec alse hem dochte
dien hi genaken niet en mochte
die brugge hadde sulken aert
quamer een dies was onwaert
hi viel indie swarte vloet
quamer oec een die es goet
die ghinc henen alse die vrije
indie scone praierie
eenen pietren sach hi daer
die staerf over iiii jaer
die in die kerke was groet here
liggende inden swarten sere
met vele ysers vaste gebonden
ende alse hi vragede tien stonden
twi hi alginder ware
was hem geantwort al openbare
omme die felle herte sine
want alse hi gaf discipeline
iemene omme sine mesdaet
was hi so fel ende so quaet
dat hijt dede omme felle wrake
meer dan omme beteren de sake
ende dit kennen wi selve mede
dat het was des pieters zede
daer sach hi enen pape comen
dien hi pelegrijn horde noemen
die daer vrilike over ginc
alse een reine van alre dinc
ter selver brucgen die daer lach
die selve ridder daer comen sach
stevene daer wi eer af spraken
over die brucge wildi hem maken
maer hem begaf saen de voet
so dat hi half indie vloet
hinc ende uptie brugge lach
doe riep hi o wi o wach
doe quamer swert volc diene mettien
neder alle wilden tien
doe quamer wit volc te samen
diene biden aermen namen
ende upwaert trocken tier tijt
alsi stonden in desen strijt
die ridder die dit anesach
quam hi te live daer hi lach
ende en vulsach niet de dinc
hoet mettien stevene verginc
van desen steven mogen wi verstaen
dat hi vlescelike hadde mesdaen
doe hi was in desen levene
ende hi gerne oec plach te gevene
sine aelmoesen den aermen
dies tracmen upwaert metten armen
ende dat men nedertrac mettien
machmen ter onsuverheden tien
maer wine weten noch diet sach
hoet hem verginc up dien dach
doch kennen wi vanden selven stevene
dat hi wandel was van levene
naerdien dat hi was ter hellen
alse ghi horet hier boven tellen
alse gregorius vertelde dese saken
pieter seide sijn dyaken
wat meent datmen maken dede
indic scone reene stede
eene zale van goude fijn
ghelovewijs het dinct boerde sijn
dat si daer sijn van eneger werde
dingen die behoren ter erde
wat souden die zielen daer met scaffen
dies simpele geloven dat sijn affen
gregorius antworde gaf
pieter wien twifelt hier af
hore so plomp es daerme diet
men dadem verstaen niet
gheestelike dinc bi eneger saken
hen ware bi utelikere spraken
engheen betekent ons de rede
wie so hi si diemen die stede
daer ghereet wi mogen verstaen
dat hi hier wel hevet gedaen
ende dat hi loen daer sal ontfaen
die nemmermeer en mach ontgaen
ende sine aelmoesene ende weldaet
die hi hier dede ende zayde sijn zaet
dat es tjegen tgout gelijct
om dat diere es ende scone blijct
hier bi mach men verstaen wale
wat soe meent die guldine zale
want ic des hier boven vergat
die selve ridder die tellede dat
dat hi temmer dragen sach van goude
jongen lieden ende oude
joncvrouwen ende kindere mede
daer men thuus af maken dede
daer wi bi verstaen wel mochten
dat si hem ginder werken dochten
die ghene dien hi in dit leven
sine aelmoesene hadde gegeven
also woende een man hier bi
deusdedit so hiet hi
een goet man waest ende maecte scoen
van hem sach hi een visioen
datmen in dander werelt mede
desen een huus maken dede
maer die makers en wrochten niet
dan upten saterdach als hi siet
ende dese redene heeft ondervonden
wildine bekennen met conden
waer bi dat wesen mochte
want wat hi inder weken wrochte
ende boven cleder ende mont
hem overbleef dat was ons cont
gaf hi te sente pieters dan
des saterdages onder daerme man
onder wijf ende onder kinder
dattem en bleef meer no minder
in minen cloester hier in de stede
was een pijnlijc moenc mede
die sine broeders volgede daerin
inden abite niet inden zin
desen waest alte zwaer
datmen hem seide wel ende waer
hine dede wel no goet
oec en haddi ghenen moet
dat hi doghet horen mochte
dese wart siec harde onsochte
so dat hi doot was al gemene
int lijf dan indie borst allene
die broeders gingen vor hem staen
ende daden hem sermoen also saen
want sine rechts al spuwen saghen
doe begonsti roepen ende clagen
gaet van mi laet dese sake
ic bem ghegheven enen drake
die mi verswelgen niet en can
want ghi mi staet so vaste an
mijn hovet in sinen mont
ghevet hem stede nu ter stont
dat hi mi nemmeer en pine
maer come saen ende neme tsine
dandere seiden die waren vroeder
wat eist dattu seges broeder
seine di dats wel gedaen
dander seide inne cans bestaen
want die scellen vanden drake
duwen mi so met ongemake
die broedere uptie erde vielen
ende baden gode vor der zielen
met tranen so si best conden
die zieke bequam daer ten stonden
ende seide gode onsen here danc
die drake die mi sere dwanc
die es woch want uwe bede
drevene uut siere stede
bidt gode vor mine zonden
ic wille bekeren nu ten stonden
ic bem gereet ic wille mi baten
ende vort meer de werelt haten
dus quam bider broeder bede
die moenc weder ter salichede
in enen anderen cloester was
een ander moenc die plach das
dat sijn gelaet so scone sceen
datmen waende dat beter geen
en was  maer alsmen sider kende
sone waest el niet dan scende
dese wart ziec ende ontboot
dat broederscap clene ende groot
elc liep ende wilden sijn gehende
want si waenden altoes smans ende
ende iet goets horen ende verstaen
maer hi sprac hem ane saen
bevende ende an sinen danc
ic bem sprac hi nu in bedwanc
den duvel gegeven sonder raste
ghi wanet dat ic met u vaste
ende ic at heimelike over zide
dies bem ic al nu bi tide
den drake ghegheven al
die mi hier verslenden sal
ende mi nu al hier ten stonden
voete ende been hevet gebonden
mijn hovet in sinen mont gesteken
alse die mi wille den geest uutbreken
ende zughen uut miere herten
mettien staerf hi met groter smerten
die drake en lieten niet tien stonden
berou hebben van sinen zonden
men sal wanloven niet een twint
hennes oec vagevier datmen vint
daer hem in zuveren bi stonden
vele sielen van someghen zonden
alse van dagelijcschen dinghen
alse ydele worden lachgen singen
ende diere gelike daer an en staet
niet alte grote mesdaet
nochtan weetmen wel over waer
dat hier af ghinder geen wert claer
hine hebt in desen levene
verdient met bedene ende met gevene
ofte in anderen weldaden
dat hi ghinder vinde genaden
want mi es cont ere saken
hier was ter kerken een dyaken
die paschalius bi namen hiet
die emmer pijnde ende riet
so dat cont was onder de clerke
wie dat paues soude sijn inde kerke
so lauwereins so symachus
die selve paschalius
was met laurence altemale
jegen alle die bisscoppe weetmen wale
ende bleef inden selven wille doot
dat hi en weec clene no groot
hi staerf daermen ten grave drouch
daert anesach lieden genouch
dat sine almatike ghenas
eenen die beseten was
lange daer na sente germaen
een heilech bisscop sonder waen
dien was geraden om sijn gesonde
dat hi hem baden begonde
teere stede daert water spranc
dat was in sinen uutganc
ende alse hi ginder in es gegaen
vant hi paschaliuse daer staen
midden daer die waterganc
wallende uter roetsen spranc
hi wart vervaert doe hine sach
hi vragede waer bi het wesen mach
dat so goet man alse hi was
iet mochte verbueren das
paschalius seide om el ne gene sake
sone staic dus tongemake
in dese stede met tormente
sonder dat ic met laurente
jegen den paues was symachus
maer ic biddi doe aldus
dattu vor mi does dine gebede
vintstu mi hier niet weder ter stede
so es ghehort die bede dine
ende ic bem quite vander pine
die bisscop voer paschaluse bat
ende keerde cortelike na dat
ende vant paschaliuse niet daer
dies wille hi weten over waer
dat hi verloost was bi sire bede
want hi onwetende mesdede
dies moeste hi naer sine doot
purgeren sine mesdaet groot
ende om die aelmoesne die hi dede
in sinen live so haddi vrede
dicken pieter gevallet dat
daer een heilech man rumt sijn vat
dat hi vervaert es vander doot
alse du mi van enen here groot
hores vertellen daer hi lach
vervaert up sinen stervedach
naer sine doot hi hem verbaert
in eenen abite sere geclaert
sinen jongers ende dede verstaen
hoe lievelike hi was ontfaen
indien vaer lichte tier stonde
dedi af someghe zonde
die hi wanic vor sinen ende
an hem selven niet en kende
dicken stille ende openbare
troost god die herten van vare
dat si ne ghene vreese groot
ne sullen hebben vor die doot
want met mi was een moenc tsamen
die anthonius hiet bi namen
die themelrike tidende began
met vele tranen emmer vort an
die heilege scrifture hi besochte
so hi nerenstelijcst mochte
niet datter clergien in scouwe
maer alle worde van berouwe
dat sijn zin daer bi ontstake
alse hi sulke worde sprake
indie begherte van hier boven
snachts na sijn bidden ende na sijn loven
quam hem ane een visioen
ende men seide gereet dijn doen
god die heet di henen varen
hi antworde ic hebbe te waren
ne genen cost te vaerne mede
men antwordem tier stede
maecstu van dinen zonden gescal
sij sijn di vergeven al
alse hi eens dit hadde gehort
bleef hi noch in vare vort
ter naester nacht was hi vort
ghedaget in sulke wort
na vijf daghe quam hem an de rede
daer hi sinen ende in dede
een ander moenc hiet merubus
was met ons dien geviel dus
dat hi hadde in allen stonden
salme binnen sinen monde
harde selden gebrac hem dat
sonder alse hi sliep oft at
up enen nacht quam desen man
een visioen dus gedaen an
dattem van hemele ene crone
van witten rosen overscone
up sijn hovet neder quam
mettien hi een evel nam
ende staerf in groter sekerhede
ende in groter bliscap mede
van sinen grave niet verre af
wilde een hiet pieter maken sijn graf
xiiii jaer naer des mans doot
daer wart te hant de roke so groot
die uut sinen grave es comen
ghelijc recht of alle de bloemen
die die werelt heeft gehat
ghelegen hadden in dat vat
vele lieden begeren ende seggen
dat si in kercken willen leggen
ende dat coemt hem te bederven
hen si of si in zonden sterven
want haren vrienden gedinct daer ave
alsi bescouwen hare grave
ende bidden daer voren onsen here
quaden lieden scadet sere
datmense in goeden steden leget
also alse dit bispel seghet
want een bisscop die felix hiet
seide eens dit ende looch niet
dat hi eene nonne kinde
die hare zuverhede minde
maer haer tonge was tallen stonden
te spottelijc ende al tontbonden
dese staerf ende wart geleget
indie kerke alsemen daer pleget
snachts sach die costere dit visioen
hi sachse bringen ende staen doen
vorden outaer ende ontwee sniden
ende deene heelt bernen tien tiden
ende dander heelt bleef ongescaet
des dages alse hi upstaet
telde hi dit den broederen vor waer
ende ledese vorden outaer
al daer hise bernen sach
upten steen die ginder lach
sachmen lijctekijn van viere
min no meer in der maniere
alse of soe daer alte hant
in mensche vorme ware verbrant
die patricius valeriaen
die en wilde niet afstaen
siere onsuverhede tote siere oude
noch oec en ghene gemate hi woude
hi staerf te brixem indie stat
die bisscop want mens hem bat
dedene indie kerke begraven
want hi was ghemiet met haven
des nachts daer na quam sente faustijn
want die selve kerke es sijn
ende sprac ten costre ende seide ganc
ende sech den bisscop eer iet lanc
dat hi tfleesch dat hi hier leide
want het stinct werpe upter heide
doet hijs niet sech sonder zaghe
hi sterft inden xxxsten daghe
die costre en dorste dit visioen
altoos den bisscop niet ondoen
des xxx daghes ginc al gesont
die bisscop slapen inder nacht stont
ende es ghalike bleven doot
dit es fine waerheit groot
oec was een ander hiet valentijn
die bescermere hadde gesijn
vander kerken van meilaen
van live van zinne licht sonder waen
die oec begraven was te waren
in syrus kerke des maertelaren
snachts hordemen in de kerke groot luut
alse of men met cracht uut
eenen uter kerken trake
die costers omme dese sake
liepen ter kerken ende vernamen
twee swarte geesten die te samen
an dies mans voete hadden ene line
entien selven valentijn
mesbarende uter kerken slepen
si worden met vare begrepen
ende elc liep weder daer hi lach
tylike alset was dach
hebben si dat graf ondaen
ende en vonden daer in niet sonder waen
doe so vonden sine in een ander graf
liggende een deel bet af
ende al noch die voeten sine
ghebonden metter selver line
hier bi merke pieter te waren
dat die in zonden sijn in zwaren
ende in kerken hem graven doen
dat sijs ontfaen zwaer pardoen
wats hier te rome ghesciet
dat welna kennet al dit diet
dat hier een man vander stede
hem selven oec graven dede
indie kerke van januare
dat was een vray maertelare
also dat die costre hort
sinen gheest roupen dese wort
uten grave daer hi in lach
ic verberne algader wach
doe dit riep die keytive
ontboot die coster sinen wive
dat wijf sendde lieden daer
te proevene oft ware waer
dat graf hebben si upgedaen
sine doot cledere sonder waen
die hebben si ongescaet daer vonden
ende indie kerke brocht tien stonden
maer sine vonden groot no clene
van sinen lachame dinc en gene
nu merken wi dat de ziele sine
was in sonderlingere pine
daer dat vleesch af als wi spreken
uter kerken was gesteken
eist dat de zonden naer de doot
te swaer niet si noch te groot
so mach de mensce met offeranden
der zielen vele in staden standen
ende scijnt oft si begerte groot
daertoe hadden naer die doot
een priester woende in sinen dagen
daer waerme fonteinen springen plagen
ende daer bade waren gheset
alse hi met evele ware belet
ghinc hi hem baden in dat bat
so dat hi eens daer ter stat
quam gegaen ende sach tier stonde
enen man dies hi niet hadde conde
die sine scoen te hant trac af
ende sine clederen hi hem gaf
ende alse hi uten bade ghinc
so plach hi na wel al sire dinc
dit dede hi meneghe stonde
so dat die pape peinsen begonde
in ghenen bade dijn goede vrient
die di altoos so wel dient
also dat hi mettem drouch
van brode een deel sijn gevouch
ende teerst dat hi quam in dat bat
vant hi ghenen man in dat
die hem diende al daer ter stede
alse hi dicken te voren dede
ende alse die pape was uutgegaen
ende sine clederen anghedaen
boot hi gheent broot ghenen man
die te hant weenen began
twi so biedstu mi dat vader
des en maghic niet algader
nu merke wel ic was here
van deser stat wilen ere
maer omme mine mesdaet groot
settemen mi hier na mine doot
maer ontfaermt di mijns iet sere
offer dit broot vor mi onsen here
ende bidt vor mine zonden
ende en werdic dan niet vonden
alstu weder comes hier baden
so bem ic ter gods genaden
die pape verloessene met desen
dus die hem mensche dochte wesen
togedem daer al openbare
dat hi gheest geen mensche ware
die pape weende ende bat
eene weke voer hem nadat
ende sanc messe voer hem mede
doe quam hi baden daer ter stede
ende hine hevet den man niet vonden
hier bi machmen wel orconden
dat si nemen niet node
beede zanc of messe die dode
want sise bidden hem die leven
ende oec vray lijctekijn gheven
dat sire bi van haren zonden
in dander werelt sijn ontbonden
een man in enen cloester was
dien die duvel gheriet das
dat hi drie bisante ontstac
mede te doene sijn ghemac
alse oft ware sijn eigijn goet
dat geen moenc doen en moet
si waren onder hem vonden
doch beweendi die zonden
eer hi uter werelt schiet
doch alse hi doot was ic hiet
dat men groeve in onreinre stede
ende sijn ghelt up hem mede
ende men seide dijn gelt dat si
in verdoemenessen met di
omme dat hem elc castie daermede
te doene dat die broeder dede
xxx daghe naer sine doot
quam mi berouwenesse an groot
van dien moenc ende ic dochte
dat hi zwaer genouch becochte
sine dompheit ende seide ic woude
datmen vor hem bidden soude
doe gincgic xxx daghe mede
voer hem doen messe ende gebede
wi vergaten dat ghetal
vanden xxx dagen al
dat men vorden moenc bat
doe verbaerdi hem nadat
dat die xxxste dach was leden
sinen broeder teere steden
die them seide broeder hoe staet
hi antworde tote nu waest quaet
maer heden up desen dach
quamic daer ic genade sach
sijnt brochti dit int covent
ende wart vertelt ende bekent
dat was die xxxste dach
datmen siere zielen plach
oec heeftmen vernomen mede
dat die messe zanc ende gebede
den levenden hevet goet gedaen
want het was een man gevaen
van vianden daer sijn wijf af plach
te offren up somegen dach
die wart ontsleghen ende al vri
nochtan en wisti niet waerbi
doe hi dit telde in sijn claghen
wart twijf geware van dien daghen
doe soe messe ende ghebede
ende offerande voer hem dede
pieter mi telden goede liede
dat dese miracle ghesciede
een bisscop soude te rome comen
ende indie zee heeftene genomen
een tempeest groot ende zwaer
sodat hi waent sterven daer
een scipman sat in enen boot
die met eenen zeele groot
andie stiere sat gebonden
die ontbrac die zee tien stonden
so groot waren daer die waghen
dat si den man onlange saghen
entie bisscop metten sinen
quam teenen eylande met pinen
den scipman ende oec den boot
hilt hi verloren ende doot
ende dedem aldaer tien stonden
messe doen voer sine zonden
ende voer te rome naer dien
alse hem dweder liet gescien
doe vant hi daer sinen scipman
groot wonder so ginc hem an
ende vragedem hoe hi emmermee
leven mochte in sulke zee
doe teldi van vele plaghen
die hem gesciede inder waghen
alse mi gebrac der lijfnere
verlosic hulpe ende were
ende viel in enen drome diep
dat ic no weder wiec no sliep
doe quam daer een alse mi dochte
die mi broot ter spisen brochte
ende alsic dat hadde ontfaen
quam mi mine cracht an saen
saen daer na quam een scip an
dat mi uter vreesen gewan
ende brochte mi te lande met hem
so dat ic hier comen bem
die bisscop rekende openbare
dat dat die xxxste dach ware
van dat hi messe upwan
dat verledecht was de man
dus helpet die messe uten noden
beede levende ende doden
maer nu moetmen dat gemoeden
messe helpt niemen dan den goeden
die hier so leveden haren dach
dattem bedinghe helpen mach
beter eist nochtan ende noch als goet
dat een voer hem selven doet
dat hi wilde datmen hem dade
naer hem voer sine mesdade
hets beter wesen ongevaen
dan gebonden ende dan ontgaen
een huusman die vroede liede
gherne ontfinc ende sine meyseniede
ende alle daghe ontfinc mede
aerme ten male dat was sine zede
eens quam onder der aermer scare
een aerm mensche tetene dare
die huusman naer sine zede
ende naer sine omoedichede
nam water na alsemen ginc dwaen
ende wille water gheven saen
ende teersten dat hi twater ghiet
sone can hi vinden niet
no den ghenen scouwen na dien
dien hi waende hebben gesien
hier omme hi wonderen began
ter naester nacht so quam hem an
onse here aldaer hi lach
ende seide over menegen dach
hevestu mi ende mine lede
ontfaen in grotre hovescede
maer ghistren hadstu mi ontfaen
in mi selven sonder waen
hier laten wi die bispele bliven
die sente gregorius wilde bescriven
in dyalogus sinen bouc
ende sullen vort doen ondersouc
die rechte ystorien vanden tiden
entie met waerheden overliden
focas alse die jeeste telt
die wart keyser met gewelt
ende bi siere overmoedichede
verslouch hi mauriciuse mede
ende sijn wijf ende sine kinder
dies was sine sorge te minder
oec slouch hi vele edelre liede doot
die hi waende dat clene of groot
hem ane trike scaden mochten
ende anderen man te kiesene sochten
dese vacht uptie persiene
sware wighe daert onsiene
den romeinen ende zwaer verginc
want die zege vander dinc
gheviel den persienen al
entie romeine hadden tmesfal
al sulc dat si verloren surie
ende jherusalem die stede vrije
in sinen tiden was de strijt
die geduurde langen tijt
tusscen den coninc van vrankerike
lottarise ende dies ghelike
diedericke ende sine neven
die te coninc was verheven
in bourgoenyen naden rechte
na sinen vader hyldebrechte
lottaris moeder vredegont
die was doot ter selver stont
ende te parijs met groter haven
te sente vincens oec begraven
dat men te sente germeins nu heet
ende buten in de mersch nu steet
die coninc diederic die de crone
in borgoenyen drouch  so scone
no weder vromeger noch vroeder
en wistemen  sijn oudermoeder
was brunilt dat felle wijf
die felste die nie hadde lijf
soe rieder toe het was haer gere
dat hi versaemde groot here
up lottarise sinen neve
want hine slands gerne verdreve
lotaris hevet dit vernomen
ende es met here up hem comen
metten fransoysen te hant
alse te verwerne sijn lant
up die rone die riviere
versaemden die heren sciere
daermen anchstelike vacht
met stouten wille met groter cracht
ende daer was so grote mort
dat van versleghen ende versmort
dat water so vele brochte
dat cume gelopen mochte
daer sachmen boven inde lucht
den ingel gods met groter vrucht
met menegen swerde boven de lieden
die ystorien ons bedieden
datter meer bleef inden dan
doot dan xxxm man
maer diederic hadde den zege
want lotaris trac enwege
alse hi sijn here sach verladen
ende ghescien so vele scaden
ende es gheweken metten sinen
ter seinen waert met groter pinen
diederic behilt dat velt
ende rovede met gewelt
vranckerike ende keerde thant
te borgoenyen in sijn lant
met groten rove ende met goede
ende met groter overmoede
brunilt was vro ende louch
die desen mordadegen raet slouch
brunilt en genoegede niet
dat so ongetellet diet
bi haren rade doot es bleven
soene dede dat hare ii neven
onderlinge hadden gevecht
want haer sone coninc hildebrecht
hadde enen sone die tydebrecht hiet
dien hi tlant van oestrike liet
alse die bouc hier voren telt
maer tydebrecht die dat lant helt
was bastaert niet getrouwet kint
desen raet ver brunilt vint
dat soe sprac tote diederike
du versinnes di onwiselike
dattu ne esches niet altegader
den scat noch van dinen vader
ende sijn rike  hets dijn met rechte
wat bestaet tydebrechte
over waer gelove mi des
dat hi dijn broeder niene es
ene hoere was die moeder sine
ende dijns vader concubine
in overspele geboren nochtan
wat machmen weten wiene wan
diederic vernam dit wel
die wreet was ende sere fel
here versaemde hi metter vaert
ende so ten duutschen lande waert
up sinen broeder tydebrechte
te sulpen daer was tgevechte
bider stat recht upten velde
den zeghe verloes met gewelde
tydebrecht ende weec naer dat
tote colne indie stat
diederijc ende there sijn
verherijeden tusscen mase ende rijn
al tlant na orloges maniere
doe vielen ane hem de ruwiere
ende seiden ons genadech here
wi willen u dienen vort mere
en doet ons nemmeer overdaden
diederic sprac nu sidijs beraden
of ghi wilt genaden ontfaen
dat ghi mi geeft uwen here gevaen
of sijn hooft deen vanden tween
anders en esser troest ne geen
doe si vernomen hadden dat
voeren si te coelne indie stat
ende seiden ten coninc tydebrechte
dijn broeder ontbiedet di van rechte
sent hem sijns vaders scat
hi trect uten lande na dat
hier an hebben si geloghen
ende haren here bedroghen
doe ginc hi mettem ten pallayse
daer hi waende sijn met payse
ende leeddese teere kiste
daer hi grote cierheit in wiste
daer wart hem thovet afgeslegen
ende sinen broeder gedreghen
heimelike over die mure
clommen si die ghebure
doe wan diederic die stat
daer hi in vant groten scat
daer quamen hem an de ruwiere
ende oec die rijnvranken sciere
te sente gereons inde kerke
ende swoeren hem hulde sterke
ende ontfingen een ende een
ghinder van hem haer leen
doe dochtem aldaer hi stont
dat hi mordadelike was gewont
in sine side sere onsachte
ende heet datmen die duere wachte
ende seide een gesworne ruwier
hevet mi gesteken hier
alsemen onder die cleedre siet
sone vintmen anders niet
dan recht ene knorre groot
een ghaelkijn staende al root
van danen es diederic gevaren
uten lande met sinen scaren
here van ii conincriken
sine ommesaten moesten hem wiken
te mets voer hi indie stede
met rove ende met gevane mede
ende hadde gevaen sijns broeder kinder
ene dochter ende ii sonen ginder
die sonen didi vanden live
ende wilde nemen teenen wive
sijns broeders dochter want soe scone
was ende hare geven die crone
daer was sijn oudermoeder brunilt
die scoren dede menegen schilt
die ontsach in haren zinne
ware eene rechte coninghinne
dat soe verlore daer mede
algader hare mogenthede
ende seide hoe mochtstu gheteemen
dattu souts te wive nemen
dijns broeders dochter het ware zonde
diederic antworde tier stonde
jane seidstu mi openbare
dat mijn broeder niet en ware
gods onvriendinne van hemelrike
mordaet te vindene sonder gelike
van allen morde ondersocht
twi hevestu nu dit upbrocht
dat ic minen broeder soude verslaen
mettien trac hi een zwert saen
ende soudse hebben gesteken dure
maer men ontracse hem tiere ure
want vele volx daer bi hem stoet
in hare behout haer brunilt doet
ende visierde mordadege sake
hoe soe hare best gewrake
alse die therte hadde gevenijnt
om venijn soe hare pijnt
ende maecte enen dranc
daer sijn lijf an was belanc
ende gaeftem bi sulken bode
die de mort niet dede node
ende hi die hem niet en wachte
dranc geent venijn staerc van crachte
ende staerver achter saen
die vite van sente columbaen
die in sinen tiden was
alsemen hier te voren las
entien hi met groter scande
ghedreven hadde uten lande
seghet van desen diederike
dattene god van hemelrike
te mes slouch bider stat
ende hi so swaer endde in dat
of hi binnen al ware verbrant
lichte tfenijn dat die viant
hem gaf was vander maniere
dat het bernde gelijc den viere
in tormente in grotere noot
bleef hi sekerlike doot
brunilt na des neven leven
hevet haren nijt verheven
up sine kindere dat felle wijf
ende nam hem haer lijf
mordadelike alsemen vint
een sijn alre joncste kint
slouch soe selve doot allene
sijn hovet ontwee met enen stene
doch so doet ons dit verstaen
die vite van sente columbaen
datter een was hiet segebrecht
dien hevet soe also berecht
dat soene met haerre scalchede
in borgoengen maken dede
coninc omme dat soe behelde
met hem tlantscap met gewelde
alse dese coningen waren verslegen
hebben over een gedreghen
die borgenyoene entie loreine
entie rijnvranken ghemeine
dat si lotarise wilden ontfaen
ende hem wesen onderdaen
si maecten mettem vasten vrede
ende daden hem manscap mede
ende hebbene over here ontfaen
in alt rike sonder waen
dat clodoveus wilen besat
die deerste was wi lesen dat
coninc vanden vrancscen heren
die hem ten doepsele wilde keren
lotaris was wel in wane
biden worden van columbane
te besittene vroedelike
al diederix sijns neven rike
want hi hadt hem wel vorsproken
dat sijn rike soude sijn tebroken
here vergaderde hi metter vaert
ende trac te bourgoenyen waert
omme te hebbene al dat
dat die felle brunilt besat
met haren neve segebrechte
some scriven si dat hi met gevechte
tlant wan ende sinen neve verslouch
die vrancsce ystorie claret genouch
soe seget dat hi quam inder gebare
alse oft sijn wille ware
brunilde te nemene te wive
die ghemaect hadde vele keytive
gheleede so gaf hi hare
dat soe quame daer hi ware
maer gheen geleede heeft soe ontfaen
dat soe vri mochte henen gaen
maer soe quam met fieren zinne
ghepareert als ene coninghinne
doe hise sach sprac hi te hant
sech quaet wijf recht gods viant
wanen quam di macht ende raet
te vulbringene so menech quaet
dattu so edel een geslachte
so staerc ende so groot van machte
verderven souts met dinen rade
ende sake sijn van so swaerre scade
mettien hebben sise omme geringet
ende om hare daghe ghedinghet
borgenyoene ende fransose
ruwieren ende avelose
ende seiden het ware recht groot
dat soe storve dorper doot
lotaris en wilde niet letten
ende deedse up enen kemel setten
ende voeredse dor there gemene
ende si vliekense alle beghene
ende daer naer in corten stonden
wart soe an wilde paerden gebonden
te sticken gesleept ende gescuert
desere doot hadose verbuert
daer na waren hare gescorde lede
alle versament teere stede
ende te pulvere verbrant
anders graf men geen en vant
datmen jonste haren live
dus staerf die galle alre wive
seghebrecht gewaghet das
die te gembloys moenc was
dat soe den vranken was so zwaer
datmen wanen wilde vorwaer
dat sibilla die prophetersse
sprac van desere quadersse
soe scrivet het sal uut spaenyen comen
eene die men mach evele noemen
vor haer upsien sullen sterven
vele coningen ende bederven
soe sal verderven upter erden
ghescort met voeten ende met paerden
soe brochte up ende hare paertije
in vranckerike symonie
dat niemen bisscop wesen en mochte
dan diet jegen die heren cochte
nochtan al was soe aldus quaet
also alse hier bescreven staet
soe dede der kerken ons heren
werdicheit ende vele eeren
ende maecte cloestre sekerlike
vele scone ende oec rike
so vele dat wonder dochte
hoe soet emmermeer vermochte
dese lotaris hiet de grote
die naer sinen wederstote
al vranckerike hadde in hant
vanden rine tote spaengen lant
alse hem sijn rike an was gewassen
trac hi over rijn in sassen
daer heidijn volc was staerc ende stout
ende verwanse met gewout
sodat hise ter vrancscher crone
onderdede harde scone
oec dede hise alle slaen te doot
die so lanc waren ende so groot
dat si verlingeden sijn zwaert
daert lant mede gewonnen waert
bertoude slouch hi haren here
in eenen stride met grotre ere
van sinen hove was doverste raet
een pippijn daer noch af staet
menege dinc werdich van love
ende swertdraghere vanden hove
van desen pippen die wi noemen
sijn die brabantsche heren comen
haer geslachte vindic al claer
maer ic en vinde niet wel die jaer
besceden van hem allegader
hoe lange elc kint na den vader
regneerde up erderike
doch seggic u hier cortelike
hare geslachte bi siere namen
ende elken wanen si quamen
in aspengouwe was een karleman
die mogentheit des lants gewan
die wan den eersten puppine
noch staet die hooftstede sine
up haspengouwe tote landen
want al dat stoet in sinen handen
dese nam in acquitaengen een wijf
ende wan an hare lijf
grimilden ende geertruden der maget
die gode hevet so wel behaghet
dat hi te nivele dor hare mede
meneghe scone miracle dede
dese geertruut ende ixe haer moeder
ende grimilt mede haer broeder
maecten menegen cloester goet
noch eene dochter was daer vroet
puppijns dochter ende ixen te samen
die becge hiet bi rechter namen
die nam te manne een hiet anguijs
die van dogeden hadde prijs
dese anguijs was sente arnouds sone
raet van vrancrike was de ghone
metten goeden pippine van landen
dien wi noemden te handen
sidert wart arnout bisscop te mes
ende een clusenare naer des
ende dede miracle menechfout
also dystorie hier naer hout
karlemans sone puppijn
daer die brabanters af comen sijn
die schiet vanden erdscen levene
alsemen visupc xl ende sevene
ons heren jaerscreef ende wart te landen
begraven van kerstinen handen
grimilt sijn soens oir wart al niet
maer begge alsement bescreven siet
sijn dochter hilt thertogherike
met haren man anguise vromelike
anguijs wart daer na verslegen
van hem die hem waren jegen
ende regneerde xxxviii jaer
int hertogedoem weetmen vor waer
na hem wart here die sone sijn
die gheheeten was pippijn
ende hadde sijn huus ende sine zale
up die mase tote haerstale
tusscen ludeke ende trecht
dese verwan in een ghevecht
rabboude der vriesen hertoghe
sijn name wart verheven hoge
want men hietene gemeenlike
swertdragere ende hertoge van vrancrike
na anguise was hi vorwaer
hertoghe xxix jaer
puppijn becgen sone die wan
karle maertele den stouten man
die here was gheweldechlike
over die coningen van vrancrike
ende hadde ten wapenen meer eren
dan sine vorders al die heren
ende was here in desen levene
xx jaer ende daertoe sevene
karel marteel wan pippine den clenen
die doe ghelike vant ne ghenen
van vromichede van coenen live
die vrancsce coninge waren keytive
in sinen tiden dus eist ghesciet
dat hi also die paues riet
deerste was vanden brabantscen connen
die de vrancsce crone heeft gewonnen
dese was na den vader here
xxvii jaer ende nemmere
puppijn wan karle den groten
die cume oint prince mochte genoten
die regneerde naer den vader
coninc ende keyser bede te gader
xlvi jaer heilechlike
na hem quam inden rike
loduwije die goedertiere
die naer sijns vaders maniere
coninc ende keyser was
xxvi jaer sijt seker das
dese loduwije karel den kaluwen wan
dien tlant van vrancrike quam an
maer eer hi staerf was hi keyser mede
min dan ii jaer nar de waerhede
maer naden vader drouch hi crone
xxxii jaer te lone
na karle quam lodewijc sijn sone
ii jaer regneerde die ghone
ende staerf sonder hoir genouch
sonder dat sijn wijf kint drouch
sine bastaerde hilden vi jaer
omme dit vrancrike dus daer naer
doe v jaer een keyser die karel hiet
sijns oems sone die dede verdriet
doe een ode ix jaer
dies oec niet bestont een haer
nu quam te manne loduwijes sone
die ghedreghen was de ghone
tien tiden dat die vader staerf
sodat hi vranckerike verwaerf
ende was coninc over waer
omtrent xxvii jaer
ende wart van sinen man gevaen
daer hi moeste sonder ontgaen
sterven in fellen prisoene
sijn kint was jonc te sulken doene
een radolf van borgoengen hertoghe
was coninc vri ende hoghe
in vrancrike xiii jaer
doe quam te sire cronen daernaer
lodewijc simpel karles sone
vranckerijcs coninc was de gone
xix jaer gheweldichlike
indie crone van vrancrike
doe wart coninc lottaris sijn sone
xxxi jaer waest die ghone
tote noch ginc derve an dese line
int conincrike al toten rine
dat al was in hare gewelt
ofte datment al van hem helt
dese goedde altehant
met lottrike ende met brabant
sinen broeder die karle hiet
bi desen waest dat verschiet
bider rivieren vander schelt
tkeyserrike die omme tgewelt
van brabant die vrancsce crone
sciet hier al en waest niet scone
karel lodewijcs simpels sone
brachte weder die ghewone
dat hem brabant liet gedogen
te sittene onder sine hertoghen
dese was hertoge bekant
van lottrike ende van brabant
up desen staerf de vrancsce crone
ende hem wanse af harde onscone
hughe capet grave van parijs
die naradich was ende wijs
ende leeddene torliens gevaen
daer hi niet en mochte ontgaen
bi desen mesfalle worden ontogen
ute brabant die hertoghen
want karles sone die otte hiet
staerf ende liet achter hem niet
karel liet alsict vernam
ene dochter daer hoir af quam
gheerberge daer ic af las
dat soe gravinne van brusele was
die den ouden heinricke wan
dien tgravescap van brusele quam an
heinric doude wan lambrechte
die des vaders erve besat met rechte
van lambrechte es heinrijc comen
dien wi grave van bruesele nomen
dien vermordde een sijn gevane
alse die pijnde also tontgane
heinrije van lovene die liet
enen sone die heinrijc hiet
die na hem nam sijns vader erve
te sinen rechte te sinen bederve
dese vive alse wijt bekinnen
waren graven ende gravinnen
van bruesele ende van lovene te samen
ende en hadde ghene hertoge namen
dese heinric dachterste grave
daer die brabanters quamen ave
hadde eenen sone van groter waerde
ende hiet godevert metten baerde
die verdreef doe vromelike
van limborch hertoghe heinrike
dat hi beweste der masen lant
moeste laten in godeverts hant
ende godevert wart verheven hoghe
bi skeysers vonnesse hertoghe
over lottrike ende brabant
dus quam die name ter rechter hant
dus wart godevert metten baerde
beede met vonnesse ende metten zwarde
deerste hertoghe van hem allen
sidert dat tlant was tevallen
dese godevert metten baerde
wan eenen anderen godevaerde
die hertoghe naer den vader was
van brabant sijt seker das
dander godevert die wan
eenen sone eenen jongen man
die oec godevert was ghenant
ende was oec van brabant
die derde godevert erfelike
dese godevert die wan heinrike
die eerste hertoghe die so hiet
daermen sinen name bescreven siet
heetmenne den ouden heinrike
te coelne staerf hi menscelike
ende was met rouwen groot
in brabant bracht te gravene doot
heinric doude heinricke wan
den goeden ridder den stouten man
die tlant van over mase dorreet
ende vor colne die stede street
ende dese wan daleem dien casteel
dat brabant noch hout al gheel
te vileer wart hi begraven
indien cloester rike van haven
dese liet heinricke sinen sone
hovesch ende sachte was de ghone
ende staerf niet out van daghen
dat mochte brabant te rechte clagen
dese heinric dese soete man
wan desen hertoghe jan
die hadde eenen ander broeder
haddi gheweesen bet vroeder
so hadde hi hertoghe gebleven
dus wart dese jan verheven
hertoghe te sine met geslachte
int jaer ons heren xiisupc lx ende achte
dus waerre vi manne danne
vanden eersten karlemanne
tote kaerle die taken leghet
daermen wonder ave seghet
ende van karle den here hoghe
tote karle den hertoghe
dien so swaerlike messciede
waren vi andre liede
ende vanden selven karel waren
vi manne oec te waren
tote godeverde metten baerde
die brabant weder brochte ter waerde
ende van godeverde tote desen janne
sijn vi man nu merct danne
nu keren wi ter jeesten weder
die wi hebben gheleget neder
in keyser fokes eerste jaer
staerf gregorius overwaer
daer wi hier te voren af spraken
van dingen die hi wilde maken
int ander jaer van fokas rike
wart gecoren redenlike
paues te rome indie port
sabianius daermen af hort
wonderlike dinc hier naer
van siere doot ende emmer waer
in desen tiden gesciede mede
dat een aerm man ter bede
aelmoesne teenen scepe bat
ende men antworddem ter stat
indit scip ennes geen broot
ende els dan stene clene no groot
daerme sprac so moete god weten
wat daer es ende men mach eten
dat al groot ende cleene
moet ghedijen teenen steene
god ghehorde sine bede
ende wart al stene up de stede
datmen eten mochte doch blever ane
buten die eerste gedane
in rome wart die honger so groot
dat si gregorise na sine doot
mesprijs spraken want hi den scat
die de kerke hadde gehat
ghegheven hadde so mildelike
ende en wisten ghemeenlike
hem meer te mesprise doen
dan sine bouke ende sijn sermoen
te bernen die hi hadde gemaect
die goet waren ende wel geraect
ende also van sire namen
hem ontsetten alte samen
maer pieter werde die saken
sente gregorius dyaken
ende seide te hem ic zwere u dat
daer ic bi minen here sat
ende screef dat hi mi hiet
dat ic sach in lieghe u niet
ene witte duve te meneger stont
haren bec steken in sinen mont
ende doe soe woch voer sprac mijn here
ende ic screef doe sine lere
es dit waer alst es al bloot
so blivic noch heden doot
want hi verboot mi up mijn leven
dats van mi gene tale worde verheven
alse hi dit seide onlange nadat
bleef hi doot daer up die stat
dus wilde die jongere sijn leven
vor sijns meesters boeke geven
int jaer daer naer sabiniaen
die den paues stoel hadde ontfaen
ende diene te rome indie stat
een jaer ende v maent besat
bleef emmer vort ongemate
weder sinen heileghen vorsate
ende alse begevene liede quamen
die te voren altesamen
gregorius te voedene plach
ende si riepen here owach
en laet ons niet sterven uptie strate
van hongre want u vorsate
plach ons te voedene dor god
so antworddi dan als een sot
al hilt u gregorius te samen
om die hoocheit van siere namen
wine moghent al niet gevoeden
des en wildi hem niet hoeden
nochtan quam hem in drome an
gregorius ende scout den man
iii waerven omme dese sake
dat hi ontbere der achtersprake
ende hi bet milder ware den aermen
ende haer noot hem liete ontfaermen
te spotte hijt al varen liet
ende en wilde hem betren niet
ter vierder waerf quam hi hem te voren
errelike alse die hadde toren
ende dregedene ende sloughene mede
up sijn hovet aldaer ter stede
doe wart die vrecke paues in wake
int hooft wart hem wee om de sake
so dat hi onlange daer naer
staerf in tormente zwaer
dese paues sabiniaen
die visierde ende dede staen
datmen ter kerken luden soude
alsemen den dienst gods doen woude
na hem was paues gecoren
bonefacis van rome geboren
die sette dat upten outare
een wit cleet gheleit ware
viii jaer ende lettel mere
was hi paues ende here
dese bejagede an foeken mede
dat die kerke van rome der stede
hovet van allen kerken ware
want constantinoble screeft openbare
in keysers foekes vierde jaer
staerf augustijn over waer
die den ingelschen ontfaen dede
eerst dat tekijn van kerstijnhede
na hem wart bisscop gecoren
een hiet laureins alse wijt horen
die dat bisscopdoem besat
te cantelberghen indie stat
paues was also corte stont
een bonefacis dats ons cont
die de vierde was vander namen
ende geboren alte samen
van valarien die stede
sijn vader die hiet jan mede
dese bonefacius die gewan
an keyser foeken den stouten man
een out tempel hiet panteoen
dat ghemaect was in sijn doen
in heidinen tiden wilen eere
in alrehanden goden ere
alse hem fokas dat tempel gaf
stac hi met heilegen worden af
alle die duvele van dier stede
ende wijede dien tempel mede
in onser vrouwen ere marien
ende mede belas hijt in dat wijen
in deere alre martelaren
dus wart daer ute gedreven te waren
die duvelen ende hare wet
dese feeste was gheset
ter elleffer maent upt beghin
hier af quam die costume in
datmen sidert updien dach
alre heileger feeste dede gewach
die tempel heet noch ter stonden
te rome tonser vrouwen te ronden
in des keysers foken tiden
daer wi die redene af overliden
so was te alexandrien
die heilege bisscop die vrie
sente jan die aelmoesenier
die om sine miltheit ghier
sulken scone name ontfinc
dese als hi was een jongelinc
van xv jaren alse hi seide
woendi in cypre daer hi hem meide
up enen nacht sach hi staen
ene joncvrouwe wel gedaen
daer hi up sijn bedde lach
claerre dan die zonne of dach
verchiert boven allen wane
die noeptene ter ziden ane
hi wart in wake ende ziet
dat daer es ende anders niet
ende hilt over ene vrouwe scone
die up thovet hadde ene crone
van olivebome mede
hi seindem na tkerstijnhede
hi sprac wie bestu ende hoe dorstu mede
alhier comen terre stede
daer ic lach indie ruste mine
lachende met bliden anschine
sprac soe dit soutstu ondervinden
ic bem deerste van sconinx kinden
besiestu mi in dinen dinghen
ic saldi vorden keyser bringen
vor hem sone heeft niemen macht
die jegen mi iet heeft geacht
want ic was diene comen dede
ter mensceit enter ontfarmechede
omme te behoudene de menscelichede
mettien verloos hise tier stede
jan es te hem selven comen
ende hevet dit visioen vernomen
hi seide ic wane ende gelove mede
dat aelmoesne ende ontfarmechede
betekent dese vrouwe claer
want sekerlike ende over waer
dat het quam emmer bi hem beden
dat god met mensceit hem wilde cleden
sijn bedde rumde hi harde saen
ende hevet sine cledere an gedaen
no niemene daer binnen wect
maer ter kerken waert hi trect
entie dageraet ghinc an
mettien ghemoetti enen man
van clederen naect ende het was cout
doe seidi vrient nem ende hout
ende gaf hem sine clederen doe
eer hi quam ter kerken toe
quam hem te gemoete een scone man
die witte clederen hadde an
die hem een ghuerdel met gelde gaf
alse hi hem danken sal daer af
want hem die gene dat beval
ghef daer du wilt eist som eist al
so siet hi omme maer hi en mochte
niet gesien die hem dat brochte
doe peinsedi dat van gode ware
dese dinc al openbare
te alexandrien alsict vant
dat staet in egypten lant
wart hi patriaerc ghewijt
ende bisscop ghebenedijt
hi gaf al dat hi ghewan
ende men gaf den heilegen man
goets genouch want elken dochte
dat ment niet bet besteden mochte
een rike man so woende daer
dien de dieve gingen so naer
dat si hem tsine up namen so rene
al toten bloten stro alleene
doe quam hi ten milden sente jan
ende seidem sijn verlies vortan
ende bat hem dat hi sijns soude ontfaermen
den patriaerc ontfaermde sijn caermen
sinen drussate hiet hi tier stont
dat hi hem gave xv pont
gouts maer die houdere was daer af
maer v pont gouts hi hem gaf
daer na niet lanc quam ene vrouwe
ene weduwe ghetrouwe
die hem bescreef van goude te waren
te sinen behouf v centenaren
alse hi tghene hadde ontfaen
riep hi sinen uutgevere saen
hoe menech pont gaefdi den man
die mi nu bidden began
here sprac hi xv pont
also alse hiet u heilege mont
doch hevet hi binnen verheest
sijn lieghen biden heilegen geest
ende proevede bi hem diet ontfinc
dat het was gelogene dinc
doe brachti die borse vort
daer ghi af hebt gehort
daer in v centenaren van goude
die soe gaf te haren behoude
ende seide god eescht u te waren
dandere x centenaren
want haddi xv pont gegheven
ons waren centenaren bleven
xv vanden haren diet brochte
die vrouwe lijede dat haer gedochte
dat soere xv hadde ghenomen
alsoe te hem soude comen
entie in brieve gheset
maer alse soet mercte bet
sach soe die x afghedaen
doe dochte soe in haer selven saen
ic wane die wille gods dus blive
dat icker maer ne geve vive
sine uutgevers die baden
dat hi hem dies dade genaden
want nemmermeer nadien
ne sout hem meer vort gescien
dese en was nie gevens moede
ende selve hilt hi daermoede
een portre quam eens te hem gegaen
ende sagene met enen clede staen
alte sticken ende ne bore goet
so dat hem tgeent toren doet
want hi was een rike man
ende sendde hem een goet cleet an
ende bat dat hi dat dragen woude
ende sijns daer bi gedinken soude
node so ontfinc hi dat
maer dats hem die man verbat
ende alse hi geent cleet hadde an
nachts clagedi ende stan
alst seiden sine camerlinghe
wie sal seggen dese dinghe
die omoedeghe jan hevet bedect
een cleet datmen diere mect
entie broeders van jhesum kerste
hebben couts ende cledere berste
ay hoe vele aermer sijn
die wel gherne dat sopekijn
mijns waermoes souden genieten
datmen ter cokenen uut moet ghieten
menech soude drinken gherne
den wijn diemen al te scerne
stort inden kelre mijn
wat waenstu jan hoe vele sijn
die van aermoeden verderven
ende du ontbeids der hogher erven
ende verswelghes te dinen dissche
den wijn entie grote vissche
ende rusts in dine camere mede
noch hiertoe te dire onsalichede
hevestu ane dit diere cleet
te waren di wert ongereet
in gods weelde te comene vort
maer du souts horen des riken wort
die lazaruse ontseide de crumen
dies moesti indie helle tumen
hem was geseit ghedinke dies
dattu hads der werelt kies
ende lazarus al ongeval
ghebenedijt si god van al
die aerme jan die en mect
niet maergijn nacht dus tsine verdect
bet so decken hare lede
si hondert ende xl daer mede
teerst dat was verdaghet
hiet hi datment ter maerct draget
die rike man cochte diet gaf
ende teldere dat ghelt oec af
ende droucht den bisscop up genade
ende hiet echt dat hijt andade
hi ontfinct ende vercocht
echt hevet hem die man brocht
entie patriaerc ontfinc
dat cleet ende danctem der dinc
wi sullen sien sprac hi nu
wie eerst sal moeden so ic so du
want ghene man was sere rike
dus clene te samen ende soetelike
mayede hi den man sijn goet af
dat hi vort den aermen gaf
gherne plach dese heileghe man
sijn couten te leggene daer an
te vertelne heileger lieden leven
eens hevet hi sinen zin verheven
van syndonius sephenioene
eenen abt van hoghen doene
die eenen gaf sijn overste cleet
ende niet verre danen en leet
hine sach noch enen zware beven
dien hevet hi sinen roc gegeven
naect sat hi cume in sine brouc
ende las enen ewangelie bouc
so dat daer een voren leet
abt wie hevet di ontcleet
dese antworde gaf hi mettien
ende liet hem dewangelie sien
daer na hi oec den bouc vercochte
ende tghelt hij den aermen brochte
sijn jongre seide abt vader mijn
waer es die ewangelie dijn
sone dat wort dat mi riet
vercoep tine ende vort hiet
ghef den aermen was dat brochte
mi daertoe dat ict vercochte
omme dat ic mi getroesten mach
upten swaren doemesdach
eene weduwe eens an hem quam
daer soene comende vernam
want soe hadde hongerege kinder
sydonius hadde meer no minder
maer hem selven hi hare brochte
dat soene den grieken vercochte
die bekeerdi ten kerstijnhede
alle met sire doget tier stede
alse jan van sephinione las
alte barenteert dat hi was
ende sprac tote desen dage heden
waendic doen iet dogedachticheden
in wiste nie eer dat wesen mochte
dattem een dor miltheit vercochte
hi hiet datmen naer die dode
messe ende bedinghe dade te gode
ende aelmoesne dade mede
want hi wiste teere stede
enen mensche sonder waen
die in persen was gevaen
die daer ontliep uter scharen
quam thuus met ere maren
dat hi doot ware daer bleven
sine maghe ende sine neven
daden over hem ghebede
aelmoesne ende messanc mede
up kerstdach ende up pascedach
ende up tsinxene hoet gelach
over iiii jaer hi ontran
ende quam te cypre die selve man
ende seide tote sinen maghen
dat emmer in ghenen daghen
quam een als de zonne claer
in sijn gevancnesse daer
ende ontbant mi daer ic lach
ende leedde mi daer mi niemene sach
harentare ende daer na saen
des naests dages wasic ontgaen
doe warens die mage beraden
om aelmoesne die si vor hem daden
dat te staden stont den man
aldus sprac sente jan
dus staet aelmoesne in staden
die zielen die noot hebben genaden
een man gaf hem gouds vi pont
ende bat hem ter selver stont
dat hi vor sijn kint bade
ende voer sijn kint dies gelike dade
dat in affrike gheseilt ware
jan bat die aelmoessenare
ende tscip ende al dat goet
voer henen inder zee vloet
ende alt volc bleef te live
dat kint staerf doe riep die keytive
wat man wat es mi ghesciet
snachts in sinen droem hi siet
enen man in sente jans abijt
die hem vraget wat hi hem wijt
dijn kint es in hemelrike
ende alle die lieden ghemeenlike
waren alle verdronken mede
en hadde gedaen mijns selfs bede
want tfonnesse was gegheven
over tgoet ende up haer leven
ende god gaf mi haer lijf
ende dijn sone ware een keytijf
haddi ter werelt gheleeft
nu eist beter dat hi hemelrike heeft
dese ende andere menege weldaet
van desen janne bescreven staet
dat wi niet en mogen vertrecken
wi moeten up onse materie mecken
die keyser daer ic af sprac focas
die met overdaden was
comen andie keyser crone
handelde sine dinc onscone
want hi wart quaet ende fel
up sijn ghesinde also wel
alse hi up die vremde was
sere so vernoyede das
den romeinen enten grieken mede
van siere overdadichede
also dat die senature
woch senden in diere ure
tote eracliuse in affrike
die daer hilt ten roemscen rike
dlant bedwongen ende was mede
patricius van rome der stede
waert dat hi over wilde comen
die crone werde saen afgenomen
foken diese tonrechte besat
ende vanden heren ware gehat
eraclius hevet dit verstaen
dattem trike es onderdaen
ende versaemde scepe vele
te comene teenen nijtspele
jegen foken sinen viant
alse hi overquam ant lant
verwan hine met wighe saen
ende hietene te hant verslaen
ende wart na sine doot
keyser ende here groot
foeke hadde alse wijt lesen
viii jaer keyser ghewesen
dese eraclius alsict verstoet
was scone hovesch ende goet
sine aventuren sullen staen
inden bouc hierna sonder waen
daer doet menre af ondersouc
maer hier endt die sevende bouc
eraclius naer focas doot
ontfinc dat roemsche rike groot
int jaer gods naer onsen ziene
vic ende oec dertiene
ende was keyser xxx jaer
dese vant die dinghen zwaer
inden roemscen rike ghescepen
die persiene hadden begrepen
azien naer mauricius doot
ende daden rome mesprijs groot
die hunen die doe hieten averre
hadden verbrant naer ende verre
europen ende sere versleten
die doe pannonien hadden beseten
maer hi zuveret met eeren
alse u die bouc hier na sal leren
in eraclius eerste jaer
so wart namecont ende claer
sente jans baptisten name
met miraclen scone ende bequame
so dat te maurenna es gevallen
ene stat die staet in gallen
ene vrouwe was daer alse wijt horen
die baptisten hadde vercoren
ende bat nerenstelike gode
dat hi hare bi sinen bode
iet sendde van haers heren leden
nerenstelike bleef soe in deser beden
ende in hopen vaste ende claer
achter een vulle iii jaer
doe belovede soe onsen here
dat soe en ate nemmermere
eer soe ontfinge dat soe bat
binnen vii dagen soe niet en at
des sevends dages vant soe daer
liggende upten outaer
enen dume wit ende claer
ende soe was vro ende ontfingene daer
iii bisscoppen quamen daer ter steden
om den dume anebeden
ende haddenre gerne iet af gehat
daer ontfingen si ter stat
iii dropelkine up een wit cleet
ende elc nam tsine gereet
ende keerde danen si quamen
blide ende vro te samen
in eraclius ander jaer
so wart te rome paues daer
deusdedit die here vercoren
ende was van rome geboren
sijn vader hiet steven een subdiaken
desen ghevielen scone saken
want hi custe eenen malade
daer god ane dede sine genade
want hi ter stede wart gesont
dese sette dat es cont
dat wie soet ware wijf of man
hoe soe hi quame daer an
die sijn kint ter vonten hieve
datmense sciede al waren si gelieve
ende wie so sine gevadere name
waert man of wijf hoe soet quame
datmense sciede bider kerke
in desen tiden alsic merke
ende oec in dit selve jaer
was dat men sprac verre ende naer
van sente amante in vrancrike
dese bekeerde heilechlike
enen diemen hiet bave
ende was up aspengouwe grave
die hem ghenerde met rove
hi brachtene so ten gelove
dat hine moenc maecte openbare
te ghent ende enen clusenare
teerst haddi een edel wijf
ende wan an hare lijf
sire dochter ageltruut
die der werelt al ginc uut
ende diende gode toter doot
in zuverheden in dogeden groot
baven ghevielen dese saken
men soudem ene celle maken
ende een die mortere soude halen
up ene karre versprac met talen
baven om dattem die honde
sine beesten verjageden tier stonde
die duvel die dat verhort
warp up hem om dat selve wort
die karre ende dat last daer mede
ende hi staerf daer uptie stede
alsene bave sach liggen doot
weendi ende dreef jammer groot
ende hevet vor hem so gebeden
dat hine verwecte daer ter steden
wilen doe hi rovens plach
gheviel hem up enen dach
dat hi enen tonrechte vinc
maer sidert hi indie ordine ginc
so sach hi den selven man
ende ginc hem so met beden an
dat hijt vor sine zonden dade
dat hine alse enen dief begade
scoere hem thaer af bonde hem de hande
ende leeddene te siere scande
in eenen stoc met beden beenen
omme sine bede omme sijn wenen
deet die man diet node dede
daer lach hi ter selver stede
al tote sinen stervene bi
nachts ende daghes weende hi
omme die zonde om die ondoget
die hi dede in siere joget
water bi maten hi dranc
gherstijn broot met asscen gemanc
was sine spise sijn bedde was
die coude erde sijt seker das
ende daer up ene quade hare
ende asschen ghespreet aldare
sijn orcussijn dat was een steen
die wilen so weeldich sceen
lach in dusgedanen delite
omdat hem god niene verwite
die duvel die des hadde nijt
hi pogede in alre tijt
hoe hine uter cellen brochte
dat sine penetencie niet en dochte
maer dat was al omme niet
met dien sente bave vorsiet
dattem naect sijn stervedach
hij ontboot so hi eerst mach
sinen abt florebrechte
ende oec hiet hi sinen knechte
dat hi te thorout soude gaen
ende eenen pape bringen saen
die dommelijn bi namen hiet
want hine te sprekene begert iet
eer hi vander werelt schede
lettel iemene wiste gherede
den wech van ghent tote thorout
want het was ongeweget wout
doch dede die bode datmen hem hiet
ende en meste des weghes niet
ende brochte in corten stonden
den pape daer dien hi heeft vonden
bave tijdde ter doot waert
ende bat den pape dat hi bewaert
sinen lachame naer sine doot
daer naer ontfinc hi te sire noot
gods lichame ende verschiet
des eersts dages en twifels niet
vander maent die october heet
daer endde sijn rouwe ende sijn leet
ende rechts uptie selve wile
verbaerdi over menege mile
van nivele sente geertruden
die met haren reinen luden
met haren joncvrouwen daer sat
ende geboot hare up die stat
dat soe cledere sendde baven
daermenne mede soude graven
ende soe deet met grotre vaert
alse diere therte toe hadde waert
in desen tiden alse wijt lesen
was sente lievijn ende van desen
so moetti een lettel horen
hi was van scollant geboren
vanden besten ende vanden meesten
sijn moeder alse wijt verheesten
eer soene ter werelt sach openbare
was hi gheheilecht in hare
dese doe hi was een kint
alsemen van hem bescreven vint
dedi miraclen menech eene
want hi die viande onrene
uter lieder lachame verdreef
een sijn voestermoeder doot bleef
met sire beden sonder waen
dede hise vander doot upstaen
erdsch bisscop dedemenne wijen
hi ginc predeken ende castien
ons heren wort in meneger stede
dor die zee ginc hi mede
ende verloeste vander doot
scipmanne in vreesen groot
hi quam over in vlaenderen vort
ende predecte daer ons heren wort
alse hi quam tote ghent
vant hi sente baven ghehent
ende doen meneghe gherechtenesse
xxx daghen sprac hi messe
te sinen grave ende voer te hant
over schelt daer in brabant
daert nochtoe niet en was claer
van heidijnscap weetmen vorwaer
tote houthem hi castijede
ende gods wort wies ende dijede
so dat hi groot voc bekeren
dede ane die wet ons heren
daer was hem die tonge uutgesneden
ende ghenas weder tier steden
ende tfier van hemelrike verbrande
uptie stede daer sine viande
alse hi vele goets hadde gedaen
moestijs van gode loen ontfaen
ende werden sijn maertelare
dattem lief was ende mare
alse hi toter stede quam
daermen hem sijn leven nam
heefti andie mordenaers bejaget
datmen hem so lange verdraget
dat hi mach doen sine bede
aldaer bat hi uptie stede
dat wie so des dages gedochte
daer hi sinen ende up sochte
of daer sijn gebeente ware
dat god geven wilde dare
vrede pays ende vullen tijt
entie sware pine verlijt
ende siere ghenaden rochte
dattem god sine pine sochte
ende hi sprac here dese keytiven
en laet oec niet verloren bliven
al doen si onwetende quaet
maer teerst dat si sijn versaet
mijns bloets gevet hem dor mi
dattem leet van herten si
van boven quam hem dat wort
dat sine bede ware gehort
ende daer gaf hi up te handen
sijn lijf gherne den vianden
die hem gaven daer tien stonde
vele smertelikere wonden
ten lesten slougen si hem thoeft af
alse dies en achten niet een caf
te houthem lach hi daer naer
begraven harde menech jaer
daer hi vele wonders dede
sidert met groter hoochede
was hi te sente baves brocht
sijn dach es hebbic besocht
des naests dages sente maertijns dach
houdene die wille ende mach
in eraclius derde jaer
gesciede een orloghe zwaer
in ingelant van edelfride
die coninc was in dien side
datmen heet nortumberlant
die quam alsic bescreven vant
jegen die scotten ende van waleslant
want elc was anders viant
die waloise bolgen utermaten
dat dingelsche tlant besaten
dat haren vorders der bertoene
hadde geweest van ouden doene
die waelsce moenke plagen tsamen
dat si mede te wighe quamen
met haren prince ende baden mede
om haers heren salichede
dattem god den zege gave
maer dingelsche wonnen den wijch ave
den walloysen enten scotten
also alst te voren den sotten
sente augustijn hadde vorsproken
dat bi hem soude sijn gewroken
dat si benijdden alte samen
dat dingelsce kerstijnheit annamen
uptie moenken so quam mere
nochtan die wrake van onsen here
daer blevenre xiic doot
l nauwelike daer ontscoot
die te banger ontfloen mede
in haren cloester ter vaster stede
dat noch int lant van wales staet
daer pijnlijc toeganc toe gaet
ten naesten jare geviel echt
dat staerf die coninc edelbrecht
van cantelberge die deerste was
coninc alsemen hier voren las
die in inglant kerstijn waert
na hem wart coninc in dien aert
kerstijndoem alse die keytive
ende nam siere stiefmoeder te wive
doe quam hem ane naer dat
die duvel diene dicke besat
laureins die na sente augustine
vanden bisscopdoeme drouch de pine
quam hier omme in sulc ongedoude
dat hire tlant omme rumen woude
maer dat hem onse here verboot
doe gaf hem god gratie so groot
dat hi den coninc hevet bekeert
ende so ghewiset ende gheleert
dat hi donwetteghe huwelijc liet
ende hi vander dolinghen sciet
in eraclius vierde jaer
sprac men miracle scone ende claer
van sente lauwe bisscop van sans
die sine reinecheit hilt ghans
dese eens daer hi messe las
daert menech ansach diere was
quam vanden hemele tusscen sine hande
een precieus steen als teenen pande
dat hi wert wel ware diere eeren
dien dieren steen hilden die heren
indie kerke menech jaer
die scone was ende dore claer
in eraclius vijfte jaer
so wonnen met orlogen zwaer
die persien tlant van surien
ende wonnen met haerre paertien
jherusalem die heileghe stede
oec slougen siere volcs doe mede
xcm bi rechten ghetale
ende vingen weetmen wale
den patriaerc zakarien
dus horen wi segebrechte lijen
hughe seget dus van flori
bet claerre hoe die redene si
ende scrivet die coninc cosdroe
die persen dwanc ende daertoe mee
van damasch die vaste stede
ende destruweerde daertoe mede
die heileghe port jherusalem
entie heileghe steden in hem
hevet hi altemale verbrant
ons heren cruce dat hire vant
hevet hi genomen ende gevoert dane
in persen onder dandere gevane
want alse helena tcruce vant
dede soet clieven alte hant
te constantinoble soe helt
met hare rechts deene helt
ende dander helt liet soe mede
te jherusalem indie stede
datment daer anebeden soude
dat nam cosdroe met gewoude
want hijt cierlike beslegen vant
ende voeret te persen in sijn lant
maer daertoe dorsti hem niet keren
dat hi quame ten grave ons heren
eraclius die keyser sende
boden an hem die hi wijs kende
ende bat hem sere ende sinen lieden
dat si vandien lande scieden
ende ghenen tribuut en sette in dat
maer name besprokene scat
dies ne wilde niet cosdroe
maer sonder antworde min no mee
liet hi de boden ten keyser varen
alse dies wat doen en hadde te waren
eraclius wart des gheware
in sinen sesten jare
cosdroe ende sine paertie
wonnen egypten ende alexandrie
ende lybien ende carthago
binnen affrike also
doe sach hi dat qualike ginc
met al der roemscher dinc
doe dede hi cronen constantine
ten keysere den sone sine
ende hietene augustus bi namen
europen beval hi te samen
sinen sone ende nam sijn here
jegen cosdroe ter were
int tiende jaer van sinen rike
ende porrede vromelike
upten vierden dach van aprel
ende dat was oec also wel
des maendages indie pascedaghe
jegen ongheval ende plaghe
nam hi die ymagie van onser vrouwen
also alsemen seget entrouwen
die bi miracle was bescreven
ende noit mensce screef in sijn leven
constantinobele rumde hi de stat
ende liet sinen sone in dat
diemen noemet in latijn
eraclius constantijn
dien beval hi sere ende staerke
saergius den patriaerke
ende bonosise den patrijs
die vromech was ende sere wijs
sijn here trac hi dore surien
ende quam met sire paertien
tote gosocen eene port
die cosdroe hevet toegehort
cosdroe verhorde die mare
dat die keyser comen ware
ende vlo woch alte hant
ende verbernde up dat lant
al dat coren vanden velde
die keyser wan met gewelde
steden dorpen vort ende weder
ende warpse ter erden neder
cosdroe nam twee wise man
ende beval hem sijn here dan
sarbaram ende sarabega
ende geboot hem hoe soet gae
dat si upten keyser striden
eer sine int lant laten riden
eraclius hevet dit vernomen
ende es met sinen here comen
volgende indie rechte strate
ende quam over die eufrate
een deel senddi van sinen here
jegen die twee princen ter were
selve met sinen here hi leet
den groten berch die taurus heet
ende quam up saroen de riviere
daer was gemaect ene brugge diere
met eere harde staerker veste
doch so wan hise int leste
daer jeghen quam saraban
met menegen stouten heidinen man
ende slouch vor hem sijn getelt
over die brugge met gewelt
die romeinen waren fier
enter rusten onghier
ende liepen nu xii nu tiene
ende streden uptie persiene
ongeheten ende ongescaert
saraban dies geware waert
leide laghe een deel bet af
sodat hi den rugge gaf
alse oft hi ware gesconfiert
dus haddi die dinc ghevisiert
dus trac hi over menegen man
met siere scalcheit saraban
den keyser enten wisen lieden
waest leet sine constent verbieden
alstem tijt dochte hi wederkeert
ende sine laghe die was geleert
dat si van achter up hem quam
ende worden dien romeinen gram
si lietenre menegen onder voet
dus ontgolden si haren overmoet
met desen zeghe met desen gevalle
quamen die heidine met gescalle
uptien oever van dier rivieren
ende scoten na haerre manieren
upten keyser die metten sinen
die brugge hilt met groter pinen
maer die keyser gaf niet den rucge
met cleenre menechte hilti de brucge
manlike ter selver stonde
daer ontfinc hi menege wonde
al en gincker en gene ten live
want god en wilde niet datti blive
doe quam daer uut der persen lant
een ruese een groot gygant
midden uptie brugge recht
ende souct anden keyser gevecht
dien stac die keyser met enen spere
te hant dore te ghere were
ende waerpene doot neder sciere
indie lopende riviere
die heidine die dit saghen ane
vloen al wikende dane
selve die prince saraban
vloe ende mettem al sine man
cosdroe die dit versiet
enen anderen die saym hiet
sendde hi daer met groten here
upten keyser dat hine were
die quam gescaert met gewelde
jegen die romeine te velde
daer wart gevochten indien stride
ridderlike an elke side
maer die keyser wan den zeghe
want sine herte was alleweghe
an marien der moeder ons heren
dat soene houden moestc inder eren
een haghel quam met siere bede
uptie heidine daer ter stede
diere vele slouch sonder were
maer up onse kerstine here
sone was clene no groot
van sulke dingen ghene noot
echt hevet cosdroe ter were
versament een mekel here
enen die raxaces hiet
gheboot hi dat hi besiet
die es upten keyser comen
ende hevet up hem wijch genomen
met eere geweldighere cracht
daermen bitterlike vacht
eraclius leide met trouwen
sine bede ane onser vrouwen
overmids die hulpe van hare
verwan hi dien ende sine scare
vander zonnen upganc toter noene
so vochten die heren coene
daer bleef raxaces doot
ende mettem een here groot
enter persienen iii scaren
die mettem versleghen waren
nu suldi horen vort an
van cosdroe den riken man
hi was so hoghe verheven
dat hi screef vor alle die leven
ende hiet hem alre heren here
ende alre coninge coninc dats mere
die lieden van sinen geburen
die hi metter aventuren
bedwanc met sire mogentheden
dedi hem oec anebeden
met sire cracht met sinen gebode
alse wi doen onsen here gode
dese maecte alsict hore
enen selverinen core
daer in sinen troen van goude
daer hi selve in sitten woude
beset met ghesteenten dure
indien troen stont die fighure
der zonnen enter manen scone
enter sterren vanden trone
ghelijc alse een erdsch hemelrike
oec haddi gheleet subtilike
bi condute water daer
heimelike niet openbaer
daer hijt alse hi wilde mede
uut sinen hemele reinen dede
ons heren cruce stont daer bi hem
dat hi in jherusalem
den kerstijnhede hadde gherovet
alse of hi seide ghelovet
ic bem god ende gods gheselle
alse hi also alsic u telle
gevochten hadde groten onzege
jegen den keyser alleweghe
sendde hi sinen sone echt
omme te houdene tghevecht
jegen die stoute romeine
die heren laghen in enen pleine
daer tusscen hem liep die dunouwe
niet alsic bescreven scouwe
die dunouwe die dor nichen vliet
maer een andere die also hiet
die dor tlant loept van persi
daer deen den anderen lach bi
ginc ene brugge tusscen hem tween
daer drouch men dies over een
datmen ane die twee heren
altemale soude keren
so dat si quamen teenen eenwighe
up die brugge met groten prighe
ende wien so daventure gave
den zege den anderen te winne ave
dat hi sonder strijt ende were
here bleve over des anders here
dus quamen si uptie brucge tsamen
ende gaven ende namen
grote slagen met ongenaden
so dat die kerstine baden
over den keyser also sere
dat hem god daer gaf die ere
ende cosdroes sone bleef doot
sijn volc sonder wederstoot
quamen over ten keyser saen
ende worden hem onderdaen
hare wijf ende hare kinder
hulden den keyser ghinder
die lande die ten roemscen rike
behorden wan hi vromelike
die cosdroe met ghewelt
vrijede verherijede ende onthelt
ten lesten quam eraclius gereden
aldaer ter selver steden
daer cosdroe sat mogendlike
in sijn erdersch hemelrike
ende in sinen troen van goude
want hem niemen seggen en woude
omme sine wreetheit groot
dat sijn sone was bleven doot
ende alsere eraclius in quam
wart hi vervaert als hine vernam
ende groetene in sinen vaer
eraclius antwordde daer
omme dattu dat cruce ons heren
al hier heves geset in eren
na dine maniere wiltu ontfaen
kerstijndoem ic late di gaen
ende geve di lijf ende let
ende late di bliven onbeslet
dlant dat di dijn vader liet
updat di al dit gesciet
dattu lijen wilt daer bi
dat jhesus cristus dijn god si
nochtan willic an dijn belof
ghisele ontfaen hier of
hevestu dit te doene onwert
so moetstu smaken hir mijn swert
dander ne wilde sonder waen
der vorwaerde niet anegaen
ende eraclius trac sijn zwaert
ende slouch hem thovet af ter vaert
den coer brac hi altemale
den troen entie diere zale
ende nam tgesteente selver ende gout
ende ghaltre mede sijn zout
entie kerken maectire mede
die cosdroe vellen dede
dat cruce ons heren wan hi daer
ende voer in blider ghebaer
toten lande van jherusalem
some lieden quamen jegen hem
ende some volgeden si hem na
ende riepen lude gloria
in excelsis sit deo
alse die keyser blide ende vro
quam ten berghe van oliven
daer god te hemele wilde cliven
ende hi dalen soude in die stat
ter selver porten daer god sat
upten esel ende inreet
alse indie passie bescreven steet
up sijn paert sat eraclius
chierlike versiert ende aldus
alse den keyser es betame
ende peinsde als hi ter porten quame
in te vaerne sonder letten
maer die porte sloot metten wiketten
entie inganc wart tier ure
ghelijc eenen vasten mure
ende wart ene geheele weech
die keyser ontsach gods gedreech
ende sach upwaert inden trone
daer sach hi een cruce scone
claer gelijc enen brande
dingel gods hebbende in de hande
ende seide alse god van hemele quam
entie passie anenam
ende in dese porte leet
en was met puerpere niet gecleet
noch gecroent met finen goude
no geen paert hi hebben woude
maer upten ezel was hi geseten
dat wi niet en souden vergeten
siere grotere omoedichede
dit sprac hi ende daer na mede
voer hi inden hemel weder
die keyser es gebeet neder
die deser wort was saen beraden
ende dede af sine diere gewaden
ende hevet hem ontscoet
met lijnwade hi hem gorden doet
ende nam dat cruce gods te hant
ende so henen daer hi vant
den wech diene ter porten leet
die tranen liepen hem al heet
upwaert hi die ogen slouch
dat cruce hi ter porten drouch
met groter omoedicheden
die steene weken daer ter stede
entie porte an haren danc
maectem rumen inganc
daer quam te hant so soete lucht
ute persi met snelre vrucht
ens mensce die geloven mochte
hoet der lieder herte sochte
die keyser sette in sine stede
dat cruce met groter werdichede
daert cruce gods up was verheven
noch houtmen den dach in onse leven
met feesten so men scoenst mach
in september upten xiiiisten dach
nu leggen wi vanden keyseren neder
ende keren ten pauesen weder
doe paues deusdedit was doot
doe wart paues ende here groot
bonefacis die alte samen
die vijfte was van sulker namen
geboren vanden principaten
dese verboot dor gene onsaten
datmen niemen uuttrake met crachte
die de kerke gods besachte
ende gaf den moenken die waren papen
dat si heren vrouwen knapen
binden ende ontbinden mochten
diet ter noot ane hem sochten
dese was sachte ende goedertiere
boven allen menscen maniere
ende ontfaermech oec van zinne
ende hadde onder die clergie minne
hi gaf ute datmen verwate
kerkedieve om hare onmate
ende dat niemen hant en stake
an heilech gebeente om gene sake
hine ware priester of goet man
in desen dat cosdroe wan
dlantscap up dat kerstijnhede
was int lant van persen mede
anastasius een toverare
dien dat leven wart ommare
ende wart een kerstijn man
dien vinc cosdroe ende leidem an
kaerker ende menech sware bant
doe hinc hine met eere hant
daer naer hine onthoveden dede
ende hem lxx daer mede
in desen tiden was sente galle
vermaert bi naer vor dandre alle
in almaenyen van heilegen live
desen ende andere wel x waerf vive
leerde sente columbaen
den rechten woch te gode gaen
in desen tiden so was mede
in spaenyen in cycilien die stede
bisscop sente ysidorus
heilech ende wijs wi lesent dus
die vele scoenre boeke maecte
daer hi nuttelijc omme waecte
daer wi hier af somege bloemen
sullen seggen ende noemen
int let daer du in heves mesdaen
daer in saltu die pine ontfaen
hets grote pine men maecht kinnen
quade coustumen verwinnen
want coustumen die lange geduren
keren hem somwile ter naturen
wiltu reine sijn van live
so en sie up ne ghene wive
die den serpente vele es bi
selden es hi venijns vri
der omoeden eerste graet
es datmen na de waerheit staet
ende mense int herte houde sterke
ende menre gerne dan na werke
want waerheide scuwet den zin
daer en gene omoede es in
omoede en mach niet vallen
peins omme al dat mach gevallen
ende hout dinen zin indien
dat alle dingen mogen gescien
laet di die dinc niet genoegen
in di die eenen anderen mesvoegen
dattu connes leere enen anderen
want laetmen die wijsheit vort wandren
soe wast emmer daermense spreet
bedectmense soe bederft gereet
wes int horen emmer snel
ende sprec selve altoes wel
goeden ende es di teer ghereit
naden ende eist datmen al beit
wes dinen knecht so fel niet
men minne di meer dan men ontsiet
daer vreese es daer moet trouwe vlien
daer lieve es moetmen trouwe gien
scuwet die eere in allen stonden
daer du di ane waens besonden
so hogere persoen so sine mesdaet
te meerren tormente staet
so hogren staet so swaerren val
want men emmer dalen sal
hier laten wi ysidorius wort
ende gaen ter materien vort
in des keysers eraclius tiden
daer wi die redene overliden
so regneerde in vrancrike
grote lottaris mogendlike
daer ghi hier voren af horet tale
sijn rike ginc weetmen wale
van spaenyen tote al over rijn
oest ende west waest al sijn
of datment hilt van hem te lene
sonder vrieselant alleene
dat was nochtoe ongewonnen
enen sone van edelre connen
hadde hi die hiet dagobrecht
dien hevet hi also berecht
dat hine beval in handen
den getrouwen pippine van landen
karlemans sone van aspengouwe
die vromech was ende getrouwe
entie dicken ter noot
dede dat hi hem bat ende geboot
dat hi hem leere ere ende scame
sulc alse coninge betame
ende settene gheweldichlike
coninc te sine in oesterike
daer mets die hoeftstede af was
pippijn die bewant hem das
dat hi dagobrechte den jongen
onder dede ende sijn bedwongen
kerstijn ende heidine sine gebure
waest hem soete ofte sure
so dat hine in corter achte
te alsulker hoocheit brachte
dat voer hem in eneger wijs
en geen coninc gewan meerre prijs
van aelmoesne van zachteden
van scoenheit van hogen zeden
van gerechtechede in gedinghe
die kerke mindi sonderlinge
so dat dorentore sijn rike
der kerken stont aermelike
dedi emmer betren datte
ende oec van sijn selves scatte
die name van hem ente vrucht
ginc wide alse vlieget de lucht
ende levede in sijn rike
alse salomoen wilen vredelike
maer alse coninc lottaris staerf
ende hem alt rike verwaerf
vander rone toter nort zee
van spaenyen ten rine ende mee
volgede hi onnutten rade
ende hadde te siere schade
ghelijc heidinen keytiven
minne gheleit an vele wiven
daerne puppijn omme schalt
dat hi bi naer sware ontgalt
want die coninc heeften begeven
ende stont nauwe na sijn leven
maer puppijn was stout ende vroet
ende es die hem nauwe hoet
jegen die scalcheit vanden lieden
diene weder den coninc verrieden
hoe dat sine in eneger vaert
mochten vinden onbewaert
oec scout dien coninc sente amant
die doe bekeerde vlaendren lant
dat hi hem so onwettelike helt
dagobrecht es die niet en telt
up ne gheen castiement
maer hi ghebiet uut ende versent
sente amande uut sinen lande
ende beteech hem dat hi hem scande
anesprac ende overdaet
want hi hem lachterde sine mesdaet
doch alse ghi hier na sult horen
en bleef hi niet aldus verloren
hine bekeerde hem ende bekende
kerstijnlike vore sinen ende
alse u die jeeste sal hier naer
tellen ende maken claer
lotaris diemen noemt groot
alsic u seide die bleef doot
alse hij hadde ghedreghen crone
xliiii jaer wel ende scone
dese balch eens up sinen sone
dagobrechte want die ghone
hadde eenen sijns vader raetsman
die hem mesprijs leide an
doen slaen ende tsiere onwaerde
thaer uutgetrocken vanden baerde
so dat hij den vader ontsach
ende ontliep hem ende ontlach
buten der stede van parijs
in dat capellekijn sente denijs
dat noch doe was aerm ende clene
ende hadde rente wel na ghene
alsene die vader daer wiste
no met crachte noch met liste
sone conde hire so naer comen
dat hine daer ute hadde genomen
doe hi die miracle sach
vergaf hi hem daer hi lach
dat hij anden ridder mesdede
ende gaf hem vasten vrede
hier omme alse dagobrecht
coninc wart alst was recht
naer lottaris sijns vader doot
dede hi deerste eere groot
ende rentese van renten vrie
ende maecter oec ene abdie
ja tote maersaelye indie stede
indie tolle rente hise mede
ende makedse vri alle ghemeene
sonder onder den paues alleene
hier naer salmen alse es recht
meer seggen van desen dagobrecht
up eraclius xvste jaer
so reet hi den sarrasinen naer
ende dwancse anden roemscen rike
die te voren ghemeenlike
onder die persiene waren
ende so waer hi wilde varen
hem was emmer de zege gereet
sidert hi up cosdroe street
bleef hi algader met sinen here
liggende int lant van over mere
ende dwanc an sine hande
beede rike ende lande
die hem cosdroe hadde ghenomen
doch es hi in dolingen comen
want cyrin bisscop van alexandrie
dien god selve vermalendie
ende sergius die patriaerc mede
van constantinoble die stede
verkeerden sinen heileghen zin
ende brochten hem dat in
dat cristus ware van ere nature
niet god  al spreket de ware scrifture
so dat hi hem ane hem hilt
ende staerckede dat met ghewilt
oec verkeerden hem therte sine
ongeloveghe jacobpine
dats ene secte die seggen dat
over mere in meneger stat
dat sente jacob apostel ons heren
haren vorders wilde leeren
haer ghelove  maer si lieghen
si seggen in haer bedriegen
dat cristus was marien sone
ende soe maget bleef na tgone
maer niet en seggen si dat hi god ware
ende hi te hemele voer openbare
bi desen ontreinde mede
die keyser sine gelovelichede
eraclius die eerst was goet
ende an sterren hem wel verstoet
hevet ane die sterren versien
dat sinen rike soude messcien
ende dat die lieden souden dorriden
die hem met rechte doen besniden
om dat te werne wijslike
ontboot hi in vrancrike
den coninc dagobrechte
dat hi de jueden van sinen rechte
alle gemeenlike dopen dade
ofte verdreve sonder genade
maer dat was verlorne pine
hine peinsde niet om de sarrasine
die hem oec besniden mede
daer hem af quam donsalichede
want god omme sijn ongeloven
lietene sine vianden roven
ende gaf hem in elker zide
onzeghe in allen stride
want die sarrasine die quamen
van abrahame ende agar te samen
diemen heet agarene
si namen hem damasch al reene
surien entie heilege stede
van jherusalem namen si hem mede
met hurimare haren here
entie tuerken die oec mere
scade daden den roemscen rike
met mahumette sekerlike
haren prophete diese vortbrachte
die was van ysmaels geslachte
nu suldi horen hier gheset
wie hi was dese mahumet
mahumet was een man
die met comanscepe wan
die hi achter lande haelde
hier cochte ende hier betaelde
dicken voer hi sine vaert
met kemelen te egypten waert
ende was bekent in meneger stede
met jueden ende met kerstinen mede
ende leerde mettem alst sijn soude
die niewe wet ende die oude
dat hire wel af spreken conde
alst was te doene ter meneger stonde
daertoe wart hi een toverare
bekent machtich ende mare
alse hi dus hadde ommegegaen
quam hi int lant van cordes saen
daer eene joncfrouwe was sonder man
die was geheten cadigan
vor hare ondedi dor hare waerde
sine specie sine penewarde
die scone waren ende diere
ende van meneger maniere
so dat geent wijf in lanc so bet
hare conscap heeft an hem geset
ende mahumet gincse vrijen
met scalcheit ende met toverien
so dat hise in dole brochte
ende dede hare verstaen alsi mochte
dat hi selve messyas ware
daer die jueden beiden nare
hier toe staerctene int bedriegen
sijn toverie ende sijn liegen
want sine scalcheit die was groot
so dat dese mare utescoot
onder die jueden harentaren
ende quamen met groten scaren
entie sarrasinen mede
gelopen aldaer ter stede
alse volc dat was in vare
van dus sonderlinghere mare
doe begonsti daer ter stede
nieuwe wette veinsen mede
ende brochte orconde menechfoude
uter nieuwer wet ende uter oude
noch spreect ysmaels geslachte
vander wet die hi vortbrachte
ende lijen openbare das
dat hi hare wetbringere was
cadigan dat dulle wijf
sach naervolgen den keytijf
jueden ende heidine mede
ende peinsde dat gods mogenthede
in ghenen man hadde ghewesen
ende namene te manne na desen
so dat mahumet die lande
daer gewan in sine hande
over een stic quamen daer na
die lieden van arabia
ende sijn mede an hem ghevallen
so dat hi wart here van hem allen
ende hi oec mettem begonde
alstem tijt dochte ende stonde
te stridene up tlant van persij
dattem langhe hilt harde vri
cadigan sach ene waerf wel
hoe mahumet haer here vel
vanden groten evele sere
ende soe droevede in lanc so mere
dat soe sulken onreinen man
in huwelike oint ghewan
maer mahumet troestese ende sprac
en es niet sulc ongemac
alse du wanes daer ic af vel
het doet dinghel gabriel
alse hi comet tote mie
want ic bem mensche alsicken zie
sone mach mine vleschelijchede
niet ghedoghen sine claerhede
ic en moet ter neder vallen
twijf hilt hare an sijn callen
ende waende dat ware waerhede
so waenden darabiene mede
ende sijn geslachte de ysmaliten
want men vant in ouden viten
ende waende dat god selve bevel
sinen inghel gabriel
hem te seggene sine wet
ende hise in brieve hadde gheset
te desen dingen ledene dus
een quaet moenc hiet sergius
die mesdede in sine abdie
ende wart gesteken uter paertije
ende altemale henen gedaen
dat was een moenc nestoriaen
dats ene maniere van kerstinen lieden
die de scrifture qualike bedieden
die niet en willen lijen das
dat maria gods moeder was
ende haer sone was mensce alleene
niet god ende mensche gemeene
dese sergius was van onsen clerken
verwaten vander roemscher kerken
alse hi uten cloestre ran
so quam dese onsaleghe man
in mech ende vant indien lande
volc van gheloven twierande
heidine die hadden afgode
ende jueden metter wet ghebode
aldaer so vant hi mahumet
metten afgoden beslet
ende pijnde so vele ende riet
dat hi vanden afgoden sciet
daer naer so riet hi hem saen
kerstijn te sine nestoriaen
also dat hem mahumet
daer mede hem hevet beset
ende sergius jongre was
die leerde hem ende las
dat nieuwe testament ende doude
ende hi verstont alse die woude
leeren sulke dinc die dochte
daer hi tfolc met bedriegen mochte
alse dit die jueden versaghen
ontsagen si hem van sulkere plaghen
dat mahumet bi sulken dinghe
vray kerstijnheit ontfinghe
ende vruchten datten nestoriaen
groot volc soude doen ontgaen
ende quamen van hem si drie
tote mahumette ende seiden zie
wi willen dine jongren wesen
doe so leerdi oec van desen
vele vander ouder wet
dat in sinen bouc es gheset
sergius die nestoriaen
die es in enen hole gegaen
in een foreest daer hi sat
daer hem mahumet dat hi at
ende verterde sendde ghenouch
ende alst dan was sijn gevouch
gine mahumet daer vroe ende spade
ende wrochte bi sinen rade
bi desen moenc nestoriaen
wart sijn bouc die heet alcoraen
daer sine wet in staet gescreven
eerst den arabienen gegeven
alse mahumet wart gheset
indie oude ende de niewe wet
so ginc hi ter eerster wilen
simpelen lantlieden ghilen
die wilt waren ende ongeleert
ende heveter vele an hem bekeert
doe tijddi over ene stont daer na
ten volke van arabia
ende seide hi ware een prophete
hem ghesent bi gods gehete
ende thaerre salicheit geset
omme dat hi die oude wet
die den jueden was te zwaer
entie niewe wet daer naer
die den kerstinen te swaer was mede
so gevougelike sachten dede
dat si waren also sochte
dat mense wel ghedragen mochte
ende soudem tekene togen des
alse wilen dede moyses
so dat hi versamen dede
tfolc teere sekerre stede
dat tfolc ghemeenlike vername
dat van gode die bode quame
ende daer hi stont in sijn sermoen
ende sine worde soude ondoen
sach tfolc datter wart bedrogen
dat eene duve quam gevlogen
die geleert was te sulker dinc
dat soe up sine scoudere sitten ginc
ende stac haren bec in sijn oren
ende lasere ute coren
dat hire selve in hadde gesteken
want hise uphilt met sulken treken
ende alse die duve dat coren at
waenden die domme lieden dat
dat soe hem hadde brocht de wort
ende sulke dinc alse ter wet hort
oec so haddi enen stier geleert
dat so waer so hi hem bekeert
dat hi quam daer hine vant
ende nam tetene van siere hant
dien haddi andie horne gecnocht
sine wet ende heefse hem brocht
ghelijc of soe van hemelrike
hem ware ghesent properlike
oec haddi begraven vate
upten velde buten der strate
daer hi wilde te sulker stede
die hi vul melke ende honechs dede
ende seide die sine wet ontfingen
si souden van erdschen dingen
ghenouch hebben ende wesen sat
ende omme dat si souden geloven dat
dede hise graven indien stonden
daer si melc ende honech vonden
ende seide dat dat lijctekijn ware
dus geloveden si harentare
die simpele liede an sine tale
ende wilden dat wanen wale
dat hi van gode die wet hem brachte
dit waren miraclen die hi wrachte
wie so noot hadde van goede
of dor mesdaet van aermoede
gerumet hadde sijn selves lant
entie hi staerc ende dapper vant
of scalc van zinne die trac hi an
ende sendedse in rove dan
ende dede roven ende morden
met sire hulpen met sinen worden
dicken verloes hi ende wan
so dat hi eens quam tsinen man
die hem sine liere afsneet
ende dedem mede alsulc leet
dat hi hem sine tande brac
doch dat hine metten live wech stac
welken tijt so hi quam in pinen
so belovede hij den sinen
dat hi hem soude na dit leven
betren wille ghenouch geven
scone hovinghe ende ander lijf
ende drinken ende scone wijf
dus quam hi up met deser vrese
van aermen verstotene weese
die sident wart here groot
eer hi quam ter quader doot
doch haddene al sine maghe leet
want si wisten dat ghereet
dat hi en geen prophete ware
maer ghilerre ende mordenare
int beghin alse hi hem hiet
prophete soe en liet hijs niet
hine nam enen kemel enen man
dien hi eerst predeken began
sijn begin dat was dus swaer
doch haddi liii jaer
die van mech haddene onwaert
want si kenden sinen aert
alse hi daer quam die keytijf
hoeden si xl sijn lijf
sine quaetheit ende sine mort
ware te lanc te bringene vort
want hi al storte menschen bloet
ende hi lieden nam haer goet
hier up wakedi ende lach
ende pijndem oec nacht ende dach
nochtan dedi ander verdriet
want wie hem dese mort ontriet
of diene begreep van eneger dinc
daer en halp en gheen verdinc
hine morderdene of dedene slaen
so waer hine conde begaen
waest slapende so hoe dat was
hine scaemde hem niet das
oec was hi van sinen live
onghier up alle wive
so dat hi in sire scrifturen
beroemde der onreenre naturen
dat hi alleene hadde daer an
die macht wel van xl man
ende seide sine genouchte ware
in sconen wiven openbare
ende in cruden die wel roken
dit sijn dorpre propheten sproken
ende oec van sinen sconen wiven
liet hi andre man up haer cliven
so lettel achtes die keytijf
ende seide men vint genouch wijf
ende dat ennes gheen wijs man
diere te vele sins leghet an
sidert seide hi in sinen alcoraen
dattem god dede verstaen
dat si der dinc ontsculdich ware
doch so looch hi openbare
hij seide dat hi verstont wale
der wulven enter beesten tale
dit waren sonder redene wort
oec ontginc hi eens eere mort
ene jodinne gaf hem tetene
ende soe en dede hem niet te wetene
dat die arst was ghevenijnt
want soene te dodene pijnt
hi warts bi sire scalcheit geware
dat gheent scaep ghevenijnt ware
ende lieter sinen geselle af eten
die staerf aldaer hi was geseten
daer af maecti roemsch genouch
ende seide dat vanden scape dbouch
hem hadde geseit com niet an mi
want ic sere gevenijnt si
oft waer was dat hi horde dit wort
waer omme en heefse el niemen gehort
ende twine haddi sinen vrient benomen
dat hire niet an ware comen
dese valsche prophete mahumet
hevet in sinen alcoraen gheset
in bem niet ter werelt ghesent
datmen mi bi miraclen kent
maer ic bem gesent metten zwerde
wie dat maect onwerde
tontfane dat ic bescrive
datmenne doe vanden live
gherechter wijf haddi in sijn leven
xv edele hevet men bescreven
onder heidine ende jodinnen
ende twee onnedele te siere minnen
ende alsonder nacht ende dach
van anderen amien sijn bejach
het es scame van desen dief
te telne eenen langen brief
maer dese onwettege tyrant
destruweerde persen lant
so grote macht haddi te samen
die persiene die dicken quamen
enten romeinen namen tlant
hadden alsict bescreven vant
enen coninc die hormisda hiet
een jaer regneerdi ende el niet
mahumet haddem gedaen
scade groot sijn volc gevaen
ende ghedestruweert sijn lant
hi brochte mettem menegen viant
mahumet die moet al waghen
ende was scalc van sinen dagen
ende vacht uptie persiene
met vordeele want hi hadt onsiene
die mindere menechte waren de sine
ende dat waren die sarrasine
hormisda verloes dat velt
ende alt lantscap dat hi helt
mogendelike entie conincs crone
daer endde dorperlike ende onscone
dat rike van percen dat menech jaer
sinen ommesaten was zwaer
entie persiene leerden tsine
bedwongen onder die sarrasine
dat si te voren harde lange
hadden ghehat in bedwange
dit was alsemen vint vorwaer
in eraclius xxste jaer
daer wart geminct troemsce rike
bi mahumette jammerlike
sine valsche dorperheden
ende sine grote onmenscelicheden
ware te telne te swaer
hi levede liii jaer
ende viel in enen evele groot
so dat hi geware wart der doot
ende hiet alse hi doot laghe
datmenne wachte iii daghe
want men soudene halen scone
ten derden dage inden trone
maer als hem devel ginc bet in
so verloos hij sinen zin
ende staerf alse hi ziec lach
up sinen xiiiisten dach
sijn lachame hief hem groot
ende hem cromde metter doot
sijn mindste vinger achter waert
sine vrient hebbene bewaert
drie daghe naer sijn beheet
ende gewasschen ende gecleet
hij staerf upten maendach
tote des woensdages hi lach
test avont was dien dach lanc
ende so lanc so meer hi stanc
die gene die wachten sine upvaert
worden met torne verswaert
ende worpene henen al naect
cume was hem een graf gemaect
daerne sijns oems sone in dalf
sine quaetheit scrivic niet half
want mi verdrietes soe was so groot
dus bleef die valsce prophete doot
daer die sarrasine af roemen
dat hi hem van gode es comen
een deel hort van sire wet
die biden duvel was geset
sonder redene ende genaden
vul van dorperlikere daden
omme dat indie oude wet
besnidenesse was geset
so wildi hare volgen indien
datmen wanen mochte ende sien
dat hi van abrahame ware comen
die eerst besnidenesse heeft genomen
so was hi oec van bastaerdien
van ysmaels sone siere amien
dies gheboot hi datmen besnede
die lieden van sire wet mede
in sinen bouc alcoraen
daer alle sine gebode in staen
ende seide al openbare
dat sine wet so heilech ware
dat no duvel no mensce vulbrochte
datmen sulke wet ghewrochte
haddemense up enen berch geleit
die berch hadde gebogen gereit
ende gheneghen siere wet
dus sulke boerden sijn gheset
in sinen bouke den alcoraen
oec so seidi sonder waen
eer die werelt wart verheven
dat mahumets name stont bescreven
inden troen van hemelrike
dit es truffe sekerlike
ende omme datmen in kerstijnhede
vastens pleget ende doen gebede
hevet hij tijt van vastene geset
ende oec van te doene gebet
ende welken tijt si hem sullen dwaen
al staet in sinen alcoraen
swijnijn vleesch verboot hi mede
ende al omme der jueden zede
ende hi gaf orlof elken man
alse hi wilde dochtem goet dan
dat hi van sinen wive sciede
maer datmen dien man verbiede
dat hire hem niet kere weder an
eer soe neemt enen anderen man
sijn paradijs dat hi bescrivet
daer sijn volc in geervet blivet
dans niet dan eten ende drinken
ende euwelike in luxurie stinken
sine helle die hi bescrivet
daer hi seghet dat al in blivet
die sine wet niet willen ontfaen
dats euwelike brant sonder waen
ende bitter spise van enen bome
dien hi assatum heet alsict gome
daer nie scrifture omme peinsde
dan mahumet die de name veinsde
met deser truffen met derre ghile
ghinc hi omme toter wile
dat hi staerf sonder gelove
ende met morde ende met rove
versament hadde een groot diet
want hi elken gebruken liet
dese duvel scorde jammerlike
in sijn incomen eraclius rike
alsic indie ystorie hier naer
u seggen sal al openbaer
in eraclius xxiste jaer
so rees een orloge swaer
tusscen romeine ende sarrasine
die onder hem plagen te sine
die redene quam bi deser dinc
een spadoen die ghinder ginc
enten ridderen sine cledere gaf
alse die verleent was daer af
alse die heidine ridderen quamen
ende cledere hieschen ende namen
naer haer recht na haer doen
doe sprac aldus die spadoen
onwerdelike in sinen dinghen
mijn here en caent niet vulbringen
dat hi sine ridders te tijt cleet
wat ongevalle ende wat leet
legeter ane nu ter stonde
te cledene dese heidine honde
die sarrasine bolgen te handen
beede van torne ende van scanden
die hem sprac die spadoen
anders ne weten si wat doen
dan elc voer onder die sine
ende brochte daer toe die sarrasine
dat si omme die scande wreken
den roemscen rike gaen ontbreken
ende gingen vechten ende striden
uptie romeine tien tiden
die romeine werden hem wale
want si hem drie ammirale
afsloughen inden wighe
doe rees die nijt met groten prige
entie sarrasine vochten
emmertoe alsijt vermochten
in desen tiden so ghevel
binnen vranckerike also wel
dat die coninc dagobrecht
bekende oec sijn onrecht
dat hi puppine hadde verstoten
den besten van sinen genoten
ende heeftene weder genomen
te sinen rade te siere vromen
sine amien liet hi varen
ende hiltem kerstijnlijc te waren
ende bat gode omme enen sone
god die gaf hem naer tgone
enen sone daer na hi sande
omden goeden sente amande
die weder oec te hove quam
entie coninc alse hijt vernam
viel hem te voeten ende bat genaden
van alsulken mesdaden
alse hi them waert hadde gedaen
dat hijt hem vergave saen
ende sinen sone kerstijn dede
sente amant horde de bede
ende doepte tkint na kerstijn recht
ende hiet bi namen segebrecht
ende alse daer antworde gebrac
geent kint antworde ende sprac
ende antworde amen sonder sage
doet en hadde maer xl daghe
ende tien tiden wart amant
jeghen sinen wille te hant
bisscop van tongre ende van trecht
dat up die mase staet recht
daer hi iii jaer sat met eren
ende predecte dat wort ons heren
in eraclius xxiiiste jaer
so wart echt orloge zwaer
tusscen de romeine ende sarrasine
dat die keyser entie sine
niene mochte wel geherden
hine vluchte siere verden
dat cruce ons heren dat hi wan
up cosdroe den stouten man
van jherusalem omden onvrede
te constantinoble indie stede
int jaer ons heren visupc ende sesse
ende xxx spreect die ware lesse
sidert geviel daer naer
alsemen screef ons heren jaer
mccxl ende sevene
dat loduwijc van goeden levene
die coninc was in vrankerike
ende voer thunus staerf kerstijnlike
een groot deel des crucen gewan
ende dat brochte die heilege man
te parijs in sine capelle
omme dat eraclius geselle
vanden ongelove was
so jonste hem onse here das
dat hi verloos ongevalichlike
vele vanden roemschen rike
want hem wonnen af dorperlike
omme dat sine mesdaet blike
die sarrasinen tlant van surien
ende wonnen met haerre partien
antyochen ende jherusalem
ende alt lant daer up hem
dat daer over mere lach
ende tote noch an desen dach
sone waest noit sint bedwongen
noch onderhorich der roemscher tongen
also alst te voren was
bidi so wachtem elc man das
hens man seker dat hi goet blive
voer dat ende van sinen live
god en hebs hem sonder waen
selve sekerheit ghedaen
dese eraclius daer god dor dede
ende oec onse vrouwe mede
so menege miracle scone
ende die onder skeysers crone
so menegen edelen zege vacht
ende so vele eren hadde gewracht
an te haelne dat cruce ons heren
soudem ane ongelove keren
dat was jammer alte groot
hi bleef in ongelove doot
ende es vanden watre bleven
in sinen tiden ende naer sijn leven
crancte sere jammerlike
al omme ende omme troemsce rike
in sijn xxiiiiste jaer
daden scade ende toren zwaer
die wester goten den romeinen
want si in spaenyen ontreinen
die cracht vanden roemscen rike
ende wonnent hem af gemeenlike
met sisibadus haren here
die kerstijn was te prisene sere
ende maecte kerstijn daer de jueden
ende maecte lammere daer van rueden
in sijn rike aldore weder
ende warp hare wet ter neder
dese was een vromech here
ende te prisene wel sere
want hi die kerstine wel helt
onbesmet met sire ghewelt
in desen tiden ende tesen stonden
so wille die wise beda orconden
dat oswalt van nortumberlant
hadde die crone in sire hant
een heilech coninc alsemen telt
die de mogenthede helt
over volc van vier manieren
want tlant was gedeelt in vieren
hi hadde onder die crone sine
scotten ende poitevine
ingelsche ende bertoene
menegen wijch plach hi te doene
daer hi verwan met rechter beden
sine vianden upter stede
dystorie van bertaenyen seghet
daer vele in bescreven leget
dat in coninc oswals tiden
up hem quam vechten ende striden
cadewalle der bertoenen here
ende hi up hem vacht so sere
dat hi up hem wan dat velt
ende regneerde met gewelt
uptie bertoene xlviii jaer
ende alse hi doot was namen daer naer
die bertoene sinen lachame
ende goten een beelde bequame
van copere dat si so begaden
dat sire sinen lachame in daden
doe setten sine dor sine waerde
up enen mettalinen paerde
ende setten vort oec dat
te lonnen inde grote stat
up ene porte rechts als een wonder
ene capelle maecten sire onder
daer men gode in dienen mochte
ende daermen gods in gedochte
dat daden si in diere gebare
dat hi dingelsce sasse ware
in desen tiden quam adriaen
dien geleert hadde columbaen
ute scollant in ingelant
ende wart mare ende bekant
elynant scrijft van hem wale
dat doe dese in scotscher tale
predecte dat wort ons heren
ende hi dinghelsche wilde leeren
dat oswalt selve upstont gereet
die coninc cierlike ghecleet
ende brocht in ingelscer talen vort
datmen in scots hadde gehort
ende dat die selve oswalt plach
alse hi daerme liede sach
dat hi hem sine spise ontrac
omme den aermen te doene gemac
tien tiden waren in vrankerike
heileghe lieden sonder ghelike
dats sente loy die daer te voren
met lottarise was vercoren
entie broedere mede also
ado rade ende dado
daer sente loy van sire ervachtichede
eenen cloester maken dede
daermen af seggen sal hier naer
sente loy maecte vorwaer
tote parijs indie stede
oec eene abdie mede
daer hi sente aurea in sette
abbedesse te sine bi wette
over ccc joncrouwen fine
die dor gode dede menege pine
daer god oec omme dede
menege scone wonderlichede
eens so quam hare mare
dat hare slutersse doot ware
ende soe die slotele so vaste helt
men constse genemen met gere gewelt
doe quam dabedesse dare
daer dander lach up die bare
ende iii daghe hadde doot gewesen
ende seide zuster antwort na desen
waer sijn die slotele waer es echt
die dinc die ghi hebt berecht
te hant so ontfinc soe tleven
ende hevet rekeninge gegeven
van haren dingen daer ter stede
ende gaf die slotelen mede
ende lach neder metter vaert
ende voer ter rusten waert
ander menech wonder groot
gheviel hare na hare doot
ende oec mede na haer leven
dat van mi es onbescreven
in desen tiden sente amant
alse hi gehouden hadde in hant
dat bisscopdoem van tongerne de stede
ende van tricht uptie mase mede
iii jaer so vernam hi wel
dat sijn castien niene bevel
dien vanden lande ende sijt onwerden
doe voer hi henen sire verden
in anderen vremden lande castijen
sijn bisscopdoem hoerwi lijen
beval hi eenen die landoalt hiet
dien hi in siere steden liet
alse erdsch priester over de sine
dese landoalt plach eerst tsine
sijn jongre ende was een man gerecht
mettem woende sente lambrecht
die doe was een jongelinc
ende alle doghet anevinc
eens edels mans sone die aper hiet
diene daer te leerne liet
die sidert bisscop ende martelare
wart alse staet hier nare
oec in des eraclius tiden
daer wi die redene af overliden
was sente arnout raet van hove
doverste ende van groten love
puppijns gheselle van landen
die vranckerike hadde in handen
in lottaris tiden ende echt
onder den coninc dagobrecht
sente arnout alse wijt horen
was neven vlaenderen geboren
ende hertoge daer over scelt
angijs sijn sone diet na hem helt
dat lant alse wi horen seggen
nam pippijns dochter te wive vrouwe beggen
sente geertruden zuster der maget
daer men hier na af gewaget
dese arnout liet kinder ende wijf
ende wart eencedel ende keytijf
omme den loen van onsen here
daer na coesmen te groter eere
bisscop te mets indie stede
daer hi vele vromen dede
den aermen was hi sere sochte
hem selven so hi meest mochte
ontrac hi spise ende dranc
ene hare drouch hi al was hi cranc
ende doepte eenen lazersen man
alse hi kerstijndoem ghewan
wart hi ghesont in ziele in live
die te voren was keytive
vor sine doot alst was in scine
trac hi weder ter wostine
daer hi sinen ende in dede
in uutnemender heilechede
van danen was hi oec na dat
brocht te mets weder in de stat
ende in ene kerke daer geleget
diemen tsente arnouts thetene pleget
dese sente arnout hadde enen sone
clodolf was genant de ghone
die bisscop sint van trieren waert
ende volgede sijns vader aert
in uutnemendere heilechede
ende doda sijn moeder mede
sente arnouts wijf wart clusennesse
te trieren daer soe ons heren lesse
dicken heilechliken las
alse die goet van dogeden was
eraclius alsic eerst seide
staerf in groter onsalicheide
alse hi xxx jaer hadde gewesen
keyser alse wi van hem lesen
ende sijn sone constantijn
wart keyser  het moeste sijn
dat hi iiii maent niet en besat
want sijn stiefmoeder benam hem dat
die hiet martina die valsce quade
bi pyreus des patriaercs rade
want soe vergavene met venine
doe wart soe met dusdaenre pine
keyserinne al waest niet scone
met haren sone eraclone
maer dat dat onlanghe was
want den rike vernoijede das
ende men sneet hare af die tonge
haer sone eraclone die jonge
sneetmen den nese af ende in ellenden
dede mense beede versenden
ende constant die oec heet constantijn
sijn sone die staerf omme tfenijn
wart keyser naer den oudervader
ende waest met onneren algader
xxvi jaer met lettel eeren
hi begans int jaer ons heren
visupc xl ende drie
na hem quam cume argers ie
in sijn eerste jaer wart doot geslegen
sente oswalt daer hem quam jeghen
penda die coninc der bertoene
die hem was viant in allen doene
van hem scrivet elynant
dat noch sine rechter hant
die der kerken vele goets gaf
metten aerme geslegen af
metter huut gheel noch es
alse die lachame algader des
te pulvere es worden nu ter ure
na die menscelike nature
want alsene penda hadde verslagen
hinc hine alse vianden plaghen
hovet ende aerm ane enen stake
alse in sonderlinger wrake
oswijn sijn broeder haelde de lede dien
diese in een vat sluten dede
ende brachtse te brembramborch na dien
daer mense noch al gheel mach sien
te durem seitmen daers sijn hovet
daer haeltmen bate des gelovet
die stake daer penda verwoet
sine lede ane hinc bebloet
hevet menegen gestaen in staden
die met evele was verladen
die dwater dranc daer men in dwouch
andere miraclen ghenouch
hevet hi gedaen  sijn broeder oswijn
ontfinc dat conincrike sijn
nu was tlant van overmere
al verloren sonder were
sijnt dat eraclius in sijn leven
uten lande was verdreven
ende mahumet was verstorven
ende naer hem hadde trike verworven
ebubert een sijn compaen
diet iii jaer hilt hebben wi verstaen
na ebuberte so quam int rike
met scalcheit behendelike
haudumar ende was here
xii jaer ende nemmere
men vint lesende van hem
dat hi in jherusalem
ter stat daer in ouden doene
die tempel stoet van salomoene
hem eenen tempel setten dede
maer tfondament hilt ghene stede
ende gheleet al vander stat
daer rieden hem die jueden dat
dat hi soude doen gheheeten
dat cruce dat te mont calveten
boven stonde te doene af saen
so soude sijn gestichte staen
haudumar doet sijn covent
vort meer so stont sijn fondament
doe maecti sinen tempel vort
die daer noch staet indie port
ende heet salomoens tempel heden
daer noch die heidine anebeden
noch doe regneerde in vrancrike
dagobrecht gheweldechlike
die gewonnen hadde twee sone
deen hiet zegebrecht enten gonen
waest dien doepte sente amant
ende amen antworde te hant
daer dandere tontide zweghen
dien sone heefti toegedreghen
den getrouwen puppine van landen
ende bevaelne in sinen handen
want hi sine trouwe proevede
doe hi kint was ende hijs behoevede
ende beval hem metten sone
al oesterike ende alt gone
dat mets toehort der riker stat
daer hi ins vaders tiden sat
dats vander mase tote over rijn
puppijn nam indie handen sijn
den jongelinc ende brochtene scone
in oesterike up toter crone
noch enen sone dagobrecht liet
die clodoveus bi namen hiet
dien achti te latene te lone
naer hem die vrancsche coninc crone
ende alse dagobrecht xiiii jaer
in groten vreden ende sonder vaer
coninc hadde gesijn in vrancrike
in bourgoenyen in oesterike
ende gheseten bleef hi doot
te sente denijs daer in rijcheit groot
van hem bleef ende vele haven
aldaer so wart hi begraven
ende was deerste alsict versach
vrancsch coninc van diere lach
een heilech man was die vorsach
van hem ditte daer hi lach
datmen sine ziele brochte
te gods vonnesse alsem dochte
daer vele clagen over hem quam
vanden heilegen daer hi nam
der kerken goet dattem toehorde
doe wildene met dien worde
die duvel trecken indie helle
maer sente denijs ende sijn geselle
sente mauricis si verbaden
so dat hi daer vant genaden
want dat hi eerde die twee
in sinen live dan dandre mee
dit was lesen wi voer waer
in des constantijns ander jaer
in des keysers derde jaer
so wart bisscop over waer
sente remakel te maestrecht
dat sente amant teerst hadde berecht
tien tiden was iccen broeder
pippijns wijf sente gertruden moeder
rodoaut bisscop van triere
een man van heilegher maniere
ende sijn zuster severa mede
was abdesse daer indie stede
van levene ene heilege vrouwe
dies geniet soe nu der trouwe
int vierde jaer van constantijn
quam toten fellen sarrasijn
haudumare een persien
ende hi gheliet hem in dien
oft hine anebeden woude
ende alse hi hem nygen soude
stac hi hem inden buuc een swaert
daer hi af staerf metter vaert
dies waren droeve die sarrasine
ende namen indie stede sine
enen coninc hiet houtinem
x jaer regneerde hi achter hem
int vijfte jaer dat constantijn
keyser ende here hadde gesijn
was sente fursijn sere becant
over heilech in yrlant
die quam over in vrancrike
ende na hem quamen dies gelike
sine twee broedere daer deen folliaen
af hiet ende dander vulcaen
die worden bekent in gallen
daermen kent onder hem allen
heilech ende goet van live fijn
sijn broeder sente fursijn
was van kinde up gheleert
van volke dattem an gode keert
onder moenken ende papen mede
daer menne lettren leeren dede
also alse god voerdien
voeracht hadde ende voersien
ende wart in sijn selves lant
een predicare wide becant
so dat daer hi eens predeken ginc
eene ziechede hem bevinc
dat hi keerde tes vaders wone
omme te plegene sire gewone
alse hi sijns vaders huus was bi
al lesende zalme so ginc hi
daer quam hem ane ene deemsterhede
dat hi staende bleef daer mede
doe dochti recht wesen doot
ende wart al dor die noot
ten naesten huse daer gedragen
vanden gheenen die sijns plagen
daer sach hi vier hande comen
diene hebben upgenomen
in beden ziden die mettem vlogen
metten vloghelen ten hoghen
dies gelike gescepen mede
sach hi alse in ene deemsterhede
daer na alse hi die twee sach
diene drougen van daer hi lach
sach hi den derden ingel mede
diene drouch aldaer ter stede
met enen witten scilde sire vaerde
ende voer gewapijnt met enen swaerde
dese drie waren even claer
ende zongen dit versekijn daer
die heileghe die sullen varen
van dogeden in dogeden te waren
doe hordi enen anderen zanc
van ingelen onbekent ende lanc
doe sprac een ingel van gere scaren
ten anderen diere quamen gevaren
dat menne ten lichame soude leden
furcine was onbequame dat sceden
vanden ingelen ende ware
gherne bleven in haer schare
maer dingel seide wi keren te di
alse dine sorghe vuldaen si
saen die ziele dat vleesch an nam
ende en wiste hoe soere in quam
alse furcijn dus wart genesen
sach hi droeve omtrent hem wesen
sine vrient ende hem beclagen
so dat hi hem bat toedraghen
gods lachame dien hi ontfinc
twee dage bleef hi in dese dinc
siec ende van lachamen cranc
ende peinsde omden heilegen zanc
des derds dages omtrent midnacht
leget hi vroilike ende wacht
ons heren ghenaden groot
ende wart ontbonden in die doot
hem dochte rechts of hi sliepe
ende men oec totem riepe
met swaren worden over luut
datmenne soude driven uut
alse hi die ogen hevet ondaen
sach hi el niemene bi hem staen
dan deerste twee inglen an elke zide
enten derden gereet ten stride
die stont ten hovede metten swaerde
entie duvel die mesbaerde
alse hine dragen sach sire vaerden
daer sach furcijn ander waerden
een swart zwerc ter luchter zide
ende duvelen gereet ten stride
die vaste scoten te hem waert
maer daer bescuddene metter vaert
met sinen schilde dinghel ons heren
daer sach furcijn voer hem keren
een einselijc vier ontsteken al
ende onder hem een sere swart dal
dat vier nakede te hem waert
dingel sprac wes niet vervaert
want dattu niene heves ontsteken
dat en mach an di niet wreken
doe voer die inghel der dure
ghelijc alst ware tusscen twee mure
so sciet hi dat vier ontwee
dattem en scaedde min no mee
nochtanne datter binnen waren
vele duvelen met haren scaren
een duvel wrougedene ende sprac
hi nam ghiften ende ghemac
van sulken dient qualike wan
doe antworde dingel wattan
hi waende naer sijn verstaen
dat hi beteringhe hadde gedaen
doch moeste dordeel voer gode
daer wart furcijn uut alre node
quite ghewijst ende vri
voert ter bliscap so voer hi
daer hi vele heileghe sach
diene kenden updien dach
entie vreese vanden vianden
ende vandien viere verginc te handen
ten lesten sach hi ende bekande
twee bisscoppen van sinen lande
die hi ter werelt hadde gekent
ende niet lange en waren gehent
te hem met groter claerheit beten
diene ter werelt keren heten
doe sweech hi alse die droeve was
ende seiden en vervare di niet das
want selve onse here woude
dat hi ter werelt keren soude
die ingele voeren themele te samen
sonder die drie die met hem quamen
ende alse hi dalen soude ter erde
quam hem te gemoete an sire geverde
gheent grote vier dat hi ontsiet
dinghel ghenen brant al sciet
een man quam uten viere gesprongen
dien die duvele daer toe dwongen
dat sine worpen up furcine
sine lierewange updie sine
huertte hi als hi hem quam an
dien kennede die heileghe man
dat was die ghene die hem sijn cleet
ghegeven hadde up sijn versceet
entie zondege man verbroyde
hem sine scoudere dattem moyde
ende sine lierewange mede
doe waerpene weder daer ter stede
dingel van danen hi quam
in dat vier fel ende gram
dinghel sprac tote furcine
van onversienhede quam dese pine
hadstu van desen zondare
sine ghichten gemaect onmare
sone hadstu niet inscine
in dinen vleesche dese pine
predeke ende castie mede
berouwenesse in elke stede
alse hine dus hadde geleert
heet men hem dat hi keert
ten lachame daer hi utequam
ende men seide hem wes niet gram
dine coemt te ghenen stonden
gheen wille vort te doene zonden
dus quam hi weder in sijn vat
daer menech toesach up de stat
maghe clerke ende gebure
die saghen an dese aventure
ende versuchten sere mede
omme die dulle menscelijchede
ende hem wonderde sere ende lange
vander inghelen hogen gange
die ten hemelrike gaet
ghene brant dat verstaet
die hem an scoudere ende an lier
gene man gaf die lach int vier
bleef hem te lijctekene an
doe ginc woch die heilege man
predeken ons heren wort
ende seide weder ende vort
wat hi gehort hadde ende gesien
den goten predecte hi na dien
in yrlant castijede hi lange
maer der lieder overgange
ne consti niet ghedoghen
want si verterden ende vertogen
ende oec waren si hem some fel
doe rumdi tlant ende dede wel
ende quam in ingelant gevaren
daer na so quam hi te waren
in oesterike daerne ontfinc na recht
met eren coninc zegebrecht
die was coninc dagobrechts sone
aldaer so gaf hem die ghone
enen cloestre te makene stede
daer hi folliane in dede
sinen broeder abt wesen
selve so trac hi na desen
in wostinen daer hi sat
heimelike ende gode bat
doe riepmen dicken sconinx rade
dattem dochte sine scade
so dat hi sette sine vaert
ende quam te vrankerike waert
daerne lievelike ontfinc
clodoveus die coninc
daer hi eenen cloester makede
daer hi moenke wel gerakede
inne sette te dienne gode
eens reet hi al dede hijt node
metten coninc teere stede
daer hem anequam die rede
ende staerf eerlike ende scone
ende wart begraven te perone
indie kerke neven den outare
daer sident over iiii jare
sente loy ende sente abrecht
omme te doene eere na recht
ontgraven daden ende verhieven
al dore siere groter lieven
ende vondene geheel ende reene
sonder smette groot of cleene
die goede puppijn van landen
die coninc segebrecht hadde in handen
alse hem die vader bat ende geboot
alse coninc dagobrecht was doot
alst hier voren staet ghescreven
quam in vrancrike ende heeft geheven
te compiengen indie stat
van clodoveuse half den scat
die dagobrecht achter hem liet
ende brochtene alse hem trouwe riet
te parijs indie goede stede
daer hine indie hoede dede
sijns heren sconinx zegebrecht
niet lange daer na galt hi trecht
datter menscheit bedaerf
ende wart ziec ende staerf
ende wart begraven tote landen
in sijn lantscap dat hi hadde in handen
dese voer ten langen levene
alsemen visupc xl ende sevene
screef die jare van onsen here
kindere liet hi in groter eere
eenen hiet grimolt sijn sone
naer den vader wart die ghone
metten coninc zegebrechte sijn raet
ins vaders stede dat wel staet
icce sijn wijf ende sente geertruut
sijn dochter namen haer deel uut
vanden goede alte hant
also alse hem riet sente amant
ende stichte te nyvele daer mede
enen cloester ende indie stede
wart sente geertruut abdesse
noch hout men daer haers gedincnesse
ene andere dochter waser hiet becge
daer ic af seide ende segge
die te manne nam sente arnouts sone
angijs so hiet die ghone
van wies geslachte sident quamen
coningen van groter namen
sident gheviel up enen dach
dat menne nam al daer hi lach
puppine van landen ende menne drouch
te nyvele want het was gevouch
sijns wijfs ende siere dochter mede
ende daer menne henen drouch tier stede
met stallichten mede in handen
tusschen ludeke ende landen
behilden die kersen haer lecht
jegen al des wints gevecht
nu sullen wi vanden pauesen seggen
daer wi die redene af lieten leggen
die in eraclius tiden waren
hoe si hebben ghevaren
ende in sijns soens tiden die was verheven
ende in des anders die was verdreven
ende in des constants constantijn
die niet aerger en mochte sijn
na den vijften bonefaes
die goet man was ende geen dwaes
dies ic hier te voren ghewouch
quam deerste honorius die eerst ere drouch
vanden pauescepe xii jaer
hi was geboren lesen wi vorwaer
uten lande van principaet
eens pieters sone alst bescreven staet
dese gaf gherne dor onsen here
die gods huse verchierdi sere
beede met selvere ende met goude
ende staerf in goeder oude
daer na wart paues severijn
van rome was die vader sijn
een milde man waest heilech ende vroet
ende meerde der kerken goet
daer naer quam die vierde jan
sijn vader hiet beinan
van dalmacien gheboren
dese nam den scat alse wijt horen
die de kerke hadde gheborghen
ende losseder mede uter sorghen
vele gevangene harentare
in min dan in anderhalven jare
theodorius wart daer na gecoren
die van grieken was geboren
eens bisscops sone van jherusalem
die theodorius hiet voer hem
die sette te pascheavonde te wijene
den keyser ende te benedijene
naer desen wart paues deerste martijn
te dien tiden dat constant constantijn
die keyser crone drouch met scanden
want hi wart ongelovech te handen
alse eraclius was sijn oudervader
omme dat te berne algader
hevet die paues martijn genomen
eene consilie ende dede comen
te rome vele goeder clerken
daer vermeesaemdi vander kerken
pauluse den valscen patriaerke
die dongelove doe predecte staerke
daer eraclius in staerf
die quade keyser doen verwaerf
dat hi sendde in ytale
om tlant te berechtene wale
enten paues te doene verdriet
eenen die olimpius hiet
alse olympius te rome quam
sach hi ghinder ende vernam
die consylie al te gadere
nu haddi gerne ene quade adere
daer in geworpen om verwerren
ende om den paues mede vererren
maer god hevet hem benomen
hine cons niet te hovede comen
olympius siet hem verwonnen
ende sine dinc vulbringen en connen
ende beval eenen seriant
alse hem die paues metter hant
ons heren lachame toedroege
dat hi hem thovet afsloughe
maer god verblende so den seriant
dat hi den paues ne sach no vant
weltijt dat olympius name
vanden paues gods lachame
dies lyede hi met zinne wel
die cnape sider dat hem gevel
olimpius siet dat onse here
metten paues was so sere
ende bescermde in elke stede
vrienscap maecti ende vrede
metten paues vast ende goet
so dat hi hem te wetene doet
dat die keyser hem hadde geboden
dat hine emmer soude doden
dus maecti pays jegen die kerke
ende jegen alle die roemsce clerke
ende versamende groot here
omme te vaerne met sterker were
in cycilien uptie sarrasine
die den lande daden pine
ende wildent den roemscen rike ontbreken
maer onse here wilde wreken
die zonde vanden quaden here
up troemsce rike alsi dede sere
want grote sterfte onder hem quam
die menegen dat leven nam
ende olimpius staerf mede
van evele inden selven onvrede
daer naer constant constantijn
sendde te rome die boden sijn
die den paues martine traken
uter kerken omme die saken
want hi vander heresien
den keyser selve dorste castien
ende hebbene met hem brocht
te constantinoble ende besocht
of hi den keyser volghen woude
no met dregene no met goude
sone mochtmen met ghenen dingen
die dinc anden paues vulbringen
doe was hi versent onscone
in een lant heet sersone
daer sente clement van domiciane
in versent was na minen wane
daer staerf hi om tgelove ons heren
voer gode werdich groter eeren
dese selve quade constantijn
omme dongelove sijn
dedene gheselen ende blouwen
ende leven met groter rouwen
ende ontliven mede nochtan
menegen heileghen goeden man
omme dat si niet en wilden lijen
van siere quader herisien
in des constantijns seste jaer
so quamen met orlogen zwaer
die sarrasine up affrike
ende wonnent af den roemscen rike
dus wart troemsce rike onteert
want ons ne gene jeeste leert
dat ie roemsch keyser besat
tlant van affrike naer dat
die sarrasinen hebben gheset
in affrike mahumets wet
die dorper vuul es ende quaet
ende aldaer noch heden staet
in dat selve jaer besat
tote noyoen indie stat
sente loy dat bisscopdoem
dies si noch heden houden roem
ende andoenus sijn compaen
hadde derdsch bisscopdoem ontfaen
dese loy entie vorders sijn
waren geboren in lymosijn
doene die moeder drouch soe sach
aldaer soe in drome lach
enen aerne vliegen over hare
die sere lude riep ende clare
driewaerf dat meende genouch
dat soe ene zalege vrucht drouch
in sire joget heeftene geset
sijn vader met enen goudsmet
so dat hi daer af meester waert
mettien hi in vrancrike vaert
daer hi met enen goudsmet quam
die des coninx werc al nam
so dat die coninc vragede ende sochte
wie hem van goude maken mochte
den ghereide ende van dieren steenen
doe sprac die goudsmet ic hebbe enen
die heet loy des sijt gewes
dat hi dies groot meester es
men wouch loye gout daer toe
ende men seide nu maect ende doe
hij maectem van goude daer
twee ghereiden elc also zwaer
alse tgout was dat hi ontfinc
mettien hij ten coninc ghinc
ende gaf hem dat een gereide
daer die coninc wonder af seide
dat so subtijlic was gemaect
ende van ghewichte so vulraect
doe gaf hi hem loen vulcomen
loy hevet tander genomen
ende seide here dese zadel es uwe
hijs even swaer goet ende nuwe
hets vanden goude overbleven
hets uwe bidi moetict u geven
den coninc wonderets ende dochte
hoe dat hi maken mochte
van also velen alse men hem gaf
wel here seiti ic makese daer af
met deser dinc so wies sijn lof
seere indes coninx hof
so sere so minde sente loy
die aerme entie hadden vernoy
dat hi dat sine gaf al uut
al toter naectheit vander huut
sochtene oec iemen men seidem dan
du suls vinden dinen man
in dat huus dat sulstu weten
dat die aerme hebben beseten
een man was an sine hant lam
die te siere aelmoesne quam
ende boot die ganse hant vort
sente loy seide them dit wort
ghef dander hant ende met desen
hevet hij den man genesen
eens dat hi hadde in sine gewout
waest selver ofte gout
haddi den aermen al gegeven
drie maere selvers was hem bleven
die hem geleent waren die hi te samen
den aermen gaf die totem quamen
echt quam hem meer aerme in
ende hine gedochte meer no min
dat hi niet en hadde een twint
in sinen budel dat hi vint
ene maerc gouds die gaf hi echt
ende lovede gode diet al berecht
sente loy na den lachame
was lanc inden ganc bequame
root int anscijn scone gehaer
kersp ende utermaten claer
recht haddi ingelsch gedane
simpel ende wijs te scouwene ane
sine cledere alsemen doe plach
diere ende vorbare alse int hof lach
beset ende ghebort met goude
ende met steenen menechfoude
omden hals chierlike gewracht
met werke daer an lach cracht
al sine gewaden waren diere
ende meest zidijn na slands manire
dat hi te sonderlinc niet en ware
maer naest der huut drouch hi een hare
dit hevet hi sidert al vertert
om die aerme entie ziele genert
sidert waren cranc die cledere sine
ende hij ghuerdem met ere line
ende dicken was hi naect mede
dattem daerme volc uutdede
die coninc plach hem cledere geven
want hi mindene al sijn leven
ende maecte sine herberghe te stane
al tote sijns selves ane
ende wat so hi den coninc bat
dat dede hi hem uptie stat
dat en mochtem bliven niet
want hijt al den aermen liet
vander tijt dat brunilt was
vrouwe alsemen hier voren las
tote dat coninc dagobrecht
vrancrike hevet berecht
was symonie sere upgeheven
die verstaken ende verdreven
andoneus ende sijn gheselle
sente loy daer ic hier af telle
doe waren si bede bisscop gecoren
deen te riemen alst staet hier voren
sente loy van noyoen van vermant
van ghent ende van vlaendrelant
van corterike ende van dorneke mede
dat sidert was ene vermaerde stede
orlof hi anden coninc nam
dat in so wat steden hi quam
dat lieden die van quaden daden
waren verdeelt in galgen in raden
dat hise grouf ende afdede
daertoe haddi knapen mede
diere toe gehuurt oec waren
eens soudi metten coninc varen
in oest vranken upten rijn
ende alsi te straesborch sijn
so vernam hi mare das
dat des dages een gehangen was
die doot ane die galge hinge
sijn geselscap sonderlinghe
nam hi ende maecte een graf
ende alse die man gedaen was af
tast hi ende wreef den doden
die wile dat groeven sine boden
ende hi gevoelde waerm den man
te hant hi weder sijn lijf gewan
doe wildi met scoenre tale
gheent wonder verdriven altemale
datmens hem genen prijs sprake
doe seidi welnaer quade sake
hadden wi gedaen an desen man
maer dat ons god der eren jan
dat wi doch hebben beseven
dat hi al noch heeft sijn leven
hi heeft den man te hant gecleet
dit horden si diene hadden leet
ende wildene echt hebben verdaen
cume halp hem sente loy ontgaen
ende bejagede anden coninc mede
enen brief tsiere sekerhede
van hem hevet hine versteken
dats die werelt min sal spreken
meneghe dedi in sijn leven
miracle die al ombescreven
van mi blivet al nu ten tiden
want ic wilt cortelijc overliden
ende noch doet hi alle daghe
miraclen dans ghene saghe
noch hort van sinen dogeden mede
tote noyoen indie stede
maecti enen cloester daer joncvrouwen
gode dienen ende onser vrouwen
hi vant sente quintine mede
daermen niet af wiste de stede
waer dat hi begraven lach
te voren over menegen dach
te sissoen vant hi te waren
die twee heileghe maertelaren
crispine ende crisipiane
oec vant hi sente luciane
int lant van beauoisijn
wies geselle was sente quintijn
te parijs indie stede
ghenas hi enen blenden mede
hi verchierde menechfoude
dese grave die ic u noeme met goude
sente germeins sente severius
sente piaets sente quintius
sente genevieve sente luciaens
sente columben sente juliaens
ende alre meest sente martijns graf
den cost hem daer toe gaf
die coninc dagobrecht in alre wijs
hi versierde die kerke tsente denijs
ende daertoe den hovet outaer
ende staerf als hi hadde lxx jaer
hort hier ene miracle groot
die geviel na sine doot
alse sente loy was begraven
met ornamente met groter haven
alsemen bisscoppe graven moet
haddi an een vingerlijn goet
an sine hant dat onder de erde
mede was geleit dor sine werde
dieve hebben dat versien
ende dragen over een nadien
dat si hem snachts willen stelen
dat vingerlijn constsijt getelen
ende sijn indie kerke comen
ende ontectene te haerre onvromen
die ghene diene nam bider hant
ende dat vingerlijn gheprant
dien greep die dode ende helt
biden aerme met ghewelt
dat hi hem niet en conde ontgaen
sijn gheselle ontflo hem saen
ende liet den anderen voer hem tween
mettien dat die dageraet scheen
entie coster die kerke ontsloot
sach hi waer die bisscop doot
den levenden dief hilt gevaen
hij deet daer buten verstaen
daer quam toe wijf ende man
ende sagen den bisscop an
niemene en mochten met gere beden
noch met ghere behendicheden
dien levenden vanden doden gewinnen
die mare liep verre hier binnen
want daer menech ginc ende quam
mettien ene vrouwe dat vernam
in vrankerike sine werdinne
ende hadde sente loys vriendinne
dicke wile gheweest vordien
ende quam haers gasts miracle sien
ende doe soe gheent wonder sach
knielt soe ende bat daer hi lach
of soe hem oint iet liefs hadde gedaen
dat hi hare dien hi hadde gevaen
quite gave dor hare bede
ende hi ontloos sijn hant tier stede
ende gavene hare vri ende quite
dies dancte soe gode ende hem met vlite
ende sette hare ant keren
te haren lande waert met eren
sente loy daer ic af telle
hadde teenen lieven gheselle
sente andoneus alst staet hier voren
die te riemen was bisscop gecoren
die voer predeken in spaengen lant
ene jegenode hi vant
daert niet en hadde in vii jaren
een druepel gereint te waren
daer knieldi neder ende bat
so dat reinde updie stat
met desere miracle so wan
menege ziele die heilege man
tangiers hi enen aermen sach
die hadde gemalen up enen zondach
an eene querne dien was thout
andie hant verheelt met gewout
dien genas hi altemale
enen stommen also wale
die niet een wort in xl jaren
clene no groot en sprac te waren
dien seindi ende ghenas
eens tote verdun was
daer so jagede hi uten live
den duvel te hant enen wive
wel xliii jaer hi besat
den stoel van riemen in de stat
ende voer indie gods behout
alse hi xc jaer was out
te desen tiden so lesen wi hier
so levede sente rijckier
die int lant van parmen leget
ende daermen vele goets af seget
ende bede levende ende doot
dede menege miracle groot
te desen tiden so droegen crone
dagobrechts twee sonen scone
clodoveus in vrankerike
ende sijn broeder dies ghelike
segebrecht int duutsche lant
dat doe oesterike was genant
grimolt des goeds pippijns sone
was die vorbaerste entie gone
daer segebrechts raet meest an lach
also alse sijn vader plach
doe dochte coninc zegebrechte
dattene god niene berechte
van kinderen die naer sijn leven
inden rike waren bleven
bi grimolts rade maecti thant
xii cloestren in sijn lant
ende goedese binnen sinen live
hoe so hi vaert dattem blive
renten so vele die hem doghen
dat sire gode up dienen mogen
die noch als ons jeesten seggen
in ardenne ende in loreine lecgen
ende tusscen mase ende rijn
daer al noch moenke in sijn
dit was in constantijns viiide jaer
die den gelove was te zwaer
te dien tiden waren in gallen
vele riker lieden die met allen
hare rijchede so schichten
dat sire cloestren mede stichten
beede vrouwen ende man
daer vele ware te scrivene an
ende vele predicaers quamen
uut inglant uut scollant tsamen
die grote bederve sekerlike
daden binnen vrankerike
ende van sente benedictus mede
quamen die heilege liede ter stede
van ytale van monte cassijn
toter stat daer si nu sijn
in vrancrike bi orliens
daer si noch sijn na mijn gepens
in constantijns xste jaer
so quam sente judocus vorwaer
diemen sente joos nu heet
ute bertaengen over gereet
om te leerne aerme vite
in ponten ende sijn hermite
judatyel so hiet sijn vader
bartaengen was meest sijn algader
sonder dats hem afgewonnen
dingelsche dien sijs noch wanconnen
dese liet dat rike algader
naer sine doot sijns selves vader
maer hi ontliep ende ontcroep
so dat hi sinen magen ontsloop
in ponten daer hi priester waert
ende was capellaen eens heren waert
die hiet haymont  daerna hi bat
in een foreest ene stat
daer hi lange zat hermite
ende miracle dede seit die vite
eens daer hi sinen palster stac
eene fonteine daer ute brac
eere joncvrouwen gaf hi echt
die blent was weder haer lecht
alse hi staerf sijn na hem bleven
winnoc ende arnoud sine neven
diene daer ter erden brochten
so si eerlijcst vermochten
menech wonder dedi meer
na sine doot ende oec eer
in quaets constantijns xiste jaer
viel vanden trone groot ende claer
vier hier neder uptie liede
daer grote plaghe na gesciede
want inden somer wart plage groot
drie maent achter een vander gadoot
men sach met vlesceliken ogen
hem al ghinder claer vertogen
te constantinoble indie stede
den inghel enten duvel mede
nachts inde strate gaen genouch
entie duvel die drouch
in sijn hant alse een spiet
ende daert hem die goede ingel hiet
gaf hi der lieder doren stoot
so blever also menech doot
daer na des dages dat niet gebrac
als hi menege steke stac
echt alse constantijn daernaer
geregneert hadde xiii jaer
geviel een wijch in ingelant
tusscen den coninc penda die metter hant
den goeden sente oswalden slouch
die crone vanden bertoenen drouch
ende sente oswals broeder oswijn
dus coninc na den broeder sijn
in nortumberlant es bleven
daer menech bertoen liet sijn leven
ende in dien wijch dede sijn ende
uptien velde die coninc pende
ende besat na hem sijn lant
die selve oswijn alle die hi vant
die heidijn waren bekeerdi mede
die poitevine hi onder dede
die sere int lant daer waren verheven
so dat si onder dingelsche bleven
int xvste jaer alsict bevant
dat dese constantijn constant
troemsce keyserrike besat
so staerf icce indie stat
te nyvele puppijns wijf van landen
ende liet haerre dochter indie handen
sente geertruden dat bedwanc
vanden gods huse cort ende lanc
int selve jaer wart sente lambrecht
bisscop gecoren te maestrecht
een edel man so was die ghone
des edels grave aspers sone
die harde vele dogeden dede
met leerne ende met sire edelhede
int selve jaer so wart echt
servaes verheven tote atrecht
van sente auberte van camerike
ende van sente lambrechte dies gelike
ende van sente omare die bisscop sat
te terenborch indie stat
ende van andere diere wesen wouden
sente omaer die blent was van ouden
ontfinc al weder sine ogen
het was hem leet hine const gedogen
om dattem god nam sine roede
die hem comen mochte te goede
ende hevet gode so vele gebeden
dat hi weder wart blent ter steden
dese omaer was geboren
ute constantien recht als wijt horen
teerst wart hi moenc te lesu
in borgoengen seggic u
die gemaect hadde sente columbaen
daer naer so moesti ontfaen
van terenborch dat bisscopdoem
dies hout hi noch vor gode roem
dat hi tfolc vant heidijn daer
die te voren over vele jaer
kerstijnheit hadden ontfaen
ende waren dies al afgegaen
so dat hi altemale uutdede
die afgoden vander stede
in vastene in predicaden
in bedingen in goeden daden
dede hi menege doget groot
hi vorwiste lange sine doot
ende alse quam sijn stervedach
quam ginder daermenne sterven sach
die soetste roke entie meeste
die oyt erdersch man verheeste
menege myraclen groot
dedi naer sine doot
xxx jaer eer hi voer dane
was hi bisscop van terewane
die abt van sycuwin bertijn
die grouf doe den lachame sijn
tere stede diemen noch weet
die dor hem senthomars heet
want si waren beede te samen
van enen lande ende si quamen
int lant om els ne gene miede
dan om te bekeerne liede
nu salic u vort tellen mede
een deel van sente bertijns zede
bertijn was geboren mede
van constansen die stede
tusscen bertaenyen ende normandien
van edelen lieden ende van vrijen
ende rumede tlant met mommeline
ende met enen anderen ebertine
ende quamen in vlaendren te sente omare
daer si gode dienden al dare
hij ende sine ghesellen gingen
predeken van heilegen dingen
onder tfolc ende bekeeren
die tgelove wilden leeren
ende maecten enen cloester daer
daer sente bertijn menech jaer
abt was over een covent
dat versament was al omtrent
verre verteldemen haer doen
also dat tote noyoen
mommelijn wart bisscop genomen
ende ebertijn es daer tote hem comen
dat hi berechte met sire pine
dabdie van sente quintine
maer sente bertijn sat
in sinen cloester in sine stat
vul miraclen in dogeden groot
in sinen live ende na sine doot
die sijn bescreven daer hi leget
te sente omaers alsmen seget
in constantijns xviiste jaer
so geviel lesen wi vorwaer
dat clodoveus nam te dompelike
die coninc was in vrancrike
dat gebeente van sente denise
doch dedijs niet in quader wise
alse dies sijn deel hebben woude
up die stede ende also houde
so verloos hi sinen zin
ende hine quam nemmermeer daer in
ten naesten jare na dit doen
staerf sente amant tote elyoen
int jaer van cristus menscelichede
vic xl ende een mede
dese amant alsemen vertelt
maecte drie cloestren ande scelt
twee te ghent die daer noch staen
enten derden sonder waen
tote elymont dat noch int lant
int walsch heet asaint amant
nu moeten wi u cortelike
besceden vanden vrancscen rike
dat doe gesceden was in tween
want clodoveus was die een
ende dander broeder segebrecht
elc besat met vreden sijn recht
clodoveus overste raet
hiet ercanolt daert al an staet
des conincs doen  een edel man
segebrechts raet was oec wijs dan
grimolt puppijns sone van landen
sente geertruden broeder die in handen
alt duudsce lant hilt van sinen here
segebrecht staerf ende liet nemmere
na hem dan enen jongen sone
dagobrecht so hiet die ghone
naer sinen goeden oudervader
grimolt die vergat algader
sijns vader trouwe ende sijn werc
ende maecte daer af enen clerc
ende sendene in scollant mede
sinen sone hi heeten dede
van oesterike coninc ende here
dies bolgen die fransoysen sere
ende quamen up hem vechten
omme sulke overdaet berechten
ende hebbene in wighe gevaen
ende prosenteerdene saen
clodoveuse diene sterven dede
in gevangnesse om die valschede
dus verdaerf hi alsict screef
dat van hem quam te nieute bleef
clodoveus van vrankerike
nam sinen outsten sone hildrike
ende maectene coninc indie stat
daer sijn oem eerst coninc zat
dese hilderic was dus here
in oesterike met groter eere
dit was te voren eer die vader
sinen zin verloes algader
in constantijns xxiiiste jaer
staerf clodoveus over waer
int jaer ons heren min no mee
vic xl ende twee
hem bleven drie scone kinder
van batilden sinen wive ginder
die ene heilege vrouwe was
alsemen hier te voren las
hilderic was die outste man
dien tlant van oesterike quam an
lottaris was dander daer naer
die derde diederic vor waer
lotaris quam an vrankerike
ende regneerde mogendelike
ne waer vier jaer noch hine verwarf
ne gheen hoir doe hi staerf
sijn drussate hiet erkanout
die hadde al des lands gewout
onder hem was ebronus de quade
die nie doget en vant in rade
na desen vort daelden die heren
van vrancrike van haerre eren
want die coningen alle te samen
ne hadden ne ghene macht dan namen
datmen alleene coninc hiet
anders en daedsi lettel iet
dan eten drinken sijn te ghemake
al dorloghe ende aldie sake
waest van laste of van ghedinghe
droughen die heren sonderlinghe
diemen hiet in haerre tale
die hovetmanne vander zale
crone drougen si na haer geslachte
maer lettel hadsi meer van machte
ende dat si mochten verteren
dat gaven hem al die hoeftheren
up meye dach gingen si hem vertogen
ende saten voer der lieder ogen
ende groeten die te hem quamen
ende gaven ende namen
prosente diemen hem brochte daer
dan waren si ledich vort alt jaer
alse ghi hier naer sult horen
dat sire trike al bi verloren
hier willic dat men bekinne
wie batilt was die coninginne
batilt was alse wijt horen
ute sassenlant geboren
van hoghen coninx geslachte
ende wart gerovet met machte
ute haren lande ende vercocht
so dat soe was so verre brocht
datse verloeste erkenout
die doe hadde die meeste ghewout
in vrancrike na slands maniere
ende soe wart sine bouteliere
so dat hem sijn wijf ontstaerf
ende hi naer dese batilt waerf
maer dies es soe hem ontcomen
sidert hevet hare ghenomen
clodoveus dagobrechts sone
ende wan sidert ane die ghone
sine drie zonen hilderike
lotarise ende diederike
ene vrouwe waest die gherne gaf
aelmoesene lesen wi daer af
symonie halp soe scone
verdriven uter vrancscher crone
ende menech onrecht menech scot
ende menech onhovesch gebot
dese edele vrouwe vrie
maecte den clooster van corbie
ende te parijs indie stede
enen cloester hiet cala mede
dat clothilt teersten eerst began
die clodoveuse haren man
den eersten kerstinen coninc mede
comen dede ten kerstijnhede
indien cloestre ginc batilt
daer soe nonnen regle in hilt
niet lange eer soe versciet
eene ledere soe staen siet
die al toten hemele quam
daer dochte hare dat soe up clam
ende hare dinglen volgeden naer
dese droem wart saen waer
ende alsoe staerf die bi haer waren
sagen haren lachame verclaren
entie ingelen voerden scone
hare ziele up inden trone
in constantijns xxiste jaer
staerf sente geertruet die daer naer
ter selver wilen te trieren verbaerde
ere abdesse die haer clene vervaerde
modestis hietmen de vrouwe daer
die doe lach vorden outaer
vor onser vrouwen in gebede
ende doe soe upstont daer ter stede
sach soe staen ter rechter side
vanden outare vro ende blide
sente geertrude die seide daer
suster modesta wet vorwaer
dat ic vander werelt schiet
nu ter wilen en twifelets niet
wien so niet en twifelde daer ave
ende siec quam te haren grave
die keerde weder al gesont
ende al noch doet te derre stont
te haren beelde alsemen vint
wart levende een verdronken kint
in constantijns xxiiste jaer
staerf sente loy weetmen vorwaer
int xxiiste jaer dat constantijn
onwettich keyser hadde gesijn
staerf lotaris van vrancrike
doe namen die heren diederike
sinen broeder te coninge ginder
want lotaris staerf sonder kinder
ebronus was hier af al raet
die vromech was ende quaet
om dat hi metten jongelinge
wilde vorderen sine dinghe
niet omme dat hi die crone
hoghe wilde verheffen ende scone
maer hier jegen was sente legier
ende ander menech fransoys fier
die diederike kenden ongestade
ende ebronise valsch van rade
ende senden in oesterike echt
omden coninc hildebrecht
dat hi die vrancsce crone ontfinge
ende hi ordineerde die dinge
hilderic quam ende ontfinc de crone
ende sat in des vaders trone
xii jaer al achter een
die broeder die eerst coninc sceen
diederic want hine ontsach
dedi hem up enen dach
crune gevene ende deden ontfaen
te sente denijs moenc saen
daer was hi alse gevangen vri
up aventure hoet ginge dat hij
den broeder uten lande niet dreve
ende hi te bet in sekerheit leve
ebronius die wart vervaert
alse die waent varen hinderwaert
want doe hi was drussate vanden lande
dedi den menegen grote scande
ende bat sente legiere
die doe in alre maniere
die meeste was van sconinx rade
dat hine in enen cloester dade
ende vergave hem sinen evelen moet
die goede man dit gerne doet
ende hevet hem sijn lijf verbeden
dat hi moeste in sekerheden
te lysu inden cloester gaen
dus hevet ebronius tabijt ontfaen
daer hi onlanghe in sal bliven
alsemen hiernaer wel sal scriven
dus bleef den coninc hilderike
die crone van al vranckerike
vanden quaden keyser constantine
sullen wi nu comen ten fine
dese dreef uten lande
vele goeder liede met groter scande
ende deedse geselen ende blouwen
dattem tleven mochte rouwen
omme dat si sire heresien
niene wilden no siere paertien
om dese dinc wart hi gehat
te constantinoble inde stat
ende voer van danen tote athenen
want sijn doen was ende sijn menen
dat hi over wilde in ytale
ende verlossen altemale
tlant vanden fellen lumbaerden
dus voer hi over sire vaerden
in ytalen ende slouch sine tenten
in dat lant van boneventen
daer was een hertoge over de lumbaerde
een hiet grimolt stout ten swaerde
die jegen hem quam ten stride
ende maectem des zeges onblide
want hi slougene uten lande
den romeinen te groter scande
constant constantijn hi siet
dat hi pijnt al omme niet
te verdrivene die lumbaerde
ende trac henen siere vaerde
met sinen here te rome waert
doe quam jegen hem andie vaert
die paues valentiniaen
ende heeftene lievelike ontfaen
vi milen buten der stede
ende brochtene eerlike mede
met vele volx leeke ende clerke
al tote in sente pieters kerke
daer offerde die keyser daer
een diere cleet van goude claer
alse hi hadde xii daghe
te rome geweest leidi laghe
omme te nemene die chierhede
daer versiert bi was die stede
beede van marbre ende van latoene
dat geboot hi woch te doene
ende dat oude panteon
dat ghewijet was na kerstijn doen
in deere onser vrouwen te waren
ende oec allen maertelaren
daer hevet hi die weeghe ontect
entie taflen af geplect
die waren van latoene fijn
indie tybre sceeptement het moeste sijn
omme datment soude voeren vort
te constantinobele indie port
van rome voer hi vort ter wile
indat lantscap van cycile
te cyracusen indie stat
daer wart hi vermort in een bat
van sinen lieden ende verraden
mettien die ridders kiesen daden
enen keyser van aermenien
hiet mesentius dies vertien
daer naer moeste in cortere wile
want daer na quam in cycile
constantijn met vele scepen
ende hevet mesentius begrepen
entie vermorderden sinen vader
ende ontlivese alle gader
ende hevet ontfangen scone
naer sinen vader die keyser crone
dat was een goet kerstijn man
daer doget ende trouwe lach an
ende saget inden rike staen onsiene
ende maecte pays jegen darabiene
die damasch hilden die stede
ende oec jegen die bulgren mede
die kerken maecti al te gader
die sint dat sijn overoudervader
eraclius was gevellet waren
oec sone wildi niet sparen
dongelovege die sijn vader
hadde ghelovet alte gader
hine willetse alte gader breken
dies versaemdi horen wi spreken
te constantinoble indie stede
cc ende lxxxix mede
bisscoppe ende heileghe lieden
die in jhesus kerste bedieden
twee naturen dats sine godhede
ende oec sine menscelichede
dit was die vierde constantijn
die keyser begonde sijn
int jaer van cristus menscelichede
vi hondert ende lxx mede
ende hi drouch crone daer naer
achter een xvii jaer
dus scrivet ons segebrecht
van gembloys diet ons berecht
in des constantijns eerste jaer
grimolt die sinen vader was zwaer
die metten lumbaerden besat
boneventen die goede stat
gheviel dat hi ten ixsten daghe
rechts naer sine aderslaghe
ene duve soude scieten
die adere en consts niet genieten
soene ontspranc van pinen daer
ende dbloet liep hem uut al claer
ersatren haeldemen daer toe
om den aerm te bindene doe
ende leidenre up medicine
plaestren getempert met venine
ende hi staerf in corter stont
dese grimolt  dats den jeesten cont
doe des coninx ariprecs kinder
onderlinge streden ghinder
om te regneerne over die lumbaerde
grimolt die de hoocheit begaerde
slouch den enen doot jegen recht
die gheheten was godebrecht
ende partarich vlo alte hant
ende rumde hem sijn lant
ende grimolt die hertoge was
nam trike ende dore das
datmen hem te houdere blive
nam hi haerre zuster te wive
ende regneerde ix jaer
over die lumbaerde dats waer
ende patarich ariprechts sone
wart ontboden entie gone
regneerde in sijns vaders stede
xvii jaer lesen wi mede
in desen tiden sekerlike
so woende bi camerike
een edel joncfrouwe hiet maxillent
daer een omme groten torment
van minnen dogede hiet hardewijn
maer soe en wilde sijn wijf niet sijn
want soe gode hadde upgegeven
ende belovet haer zuver leven
ende daer soe mochte soe ontran
ende ontsloop den dullen man
doch dat hise vant ten lesten
maer hine constse niet bevesten
sine minne in haren zinne
doe maecte hise martelarinne
ende nam hare dat leven
uptie stat es hi blent bleven
ende over drie jaer nadien
gaf soe hem weder sijn zien
daer hijs met gelove haer bat
tien tiden mede lesen wi dat
dat in bertaenyen een man
staerf ende lijf weder gewan
die vander hellen enten vageviere beide
vele wonderlicheiden seide
alse beda scrivet de goede clerc
in sine bouken in sijn werc
het was seit beda een huusman
in nortumbren dien quam an
een evel ende een ongesonde
ende staerf savonts inden avontstonde
men wachtene alsemen daer plach
ende rechts alse aneginc die dach
so quam hem weder sijn leven
die hem saten daer beneven
vloen alle doe si sagen dat wonder
dan sijn wijf allene besonder
die bleef bi hem sere vervaert
doe sprac hi te hare waert
ne vervaerdi clene no groot
ic bem genesen vander doot
mi es georlovet noch vortane
metten lieden omme te ghane
maer ic moet al ander leven
volgen dan ic hebbe ghedreven
mettien es hi upgestaen
ende te siere kerken gegaen
daer hi in gebede lach
tote dien dat was scone dach
doe deeldi sijn goet in drien
deen derdendeel gaf hi met dien
sinen wive ende tander sinen kinder
dat derde namen die aerme ghinder
daer naer es hi moenc ontfaen
in malcos enen cloester saen
dat in ene riviere staet
heet tende dat in dat lant gaet
crune nam hi daer inden huse
ende bejagede eene cluse
daer hi in tote sire doot
levede in penetencien groot
dit telde hi daer hi tellens plach
wat hi in dander werelt sach
een sprac hi met claren anscine
ende wit waren die cledere sine
leedde mi woch ende onse ganc
was jegen der zonnen upganc
alsoe riset in hare macht
alse even lanc es dach ende nacht
doe quamen wi vort teenen dale
lanc ende breet diep alse wale
dat was tonser luchter hant
deene zide was al een brant
dander was vul van coude
vul van hagele menechfoude
dit was eynselijc indien tiden
zielen waren daer in beden ziden
dat dal vul die men daer waerp
vanden couden inden brant scaerp
ende alse hem dat vier was te heet
warpmense indat coude wreet
ic peinsde dat ware die helle
mijn leetsman sprac mijn geselle
neen dit en es die helle niet
met dien hi mi danen sciet
ende leedde mi teere ander stede
daert vul was dicker deemsterhede
dat ic niene sach tier tijt
dan minen ledere ende sijn abijt
daer saghic enen pitte diep ende groot
daer die vlamme utescoot
nu viel soe weder in uter maten
daer heeft mi mijn ledere gelaten
alleene want ic sijns daer daerf
daer saghic int vier menech waerf
menschen zielen in diere gebare
alse oft spaerken in vlamme ware
nu upscieten nu invallen
die stanc was groet boven allen
dat nemmermeer te segne dooch
die upwaert uten pitte vlooch
doe quamer van duvele ene scare
die brochten mettem aldare
al schachende vijf menscen zielen
die mettem inden putte vielen
daer saghic enen clerc bescoren
dandere waren leeke verloren
ende some warent wijf
die euwelike daer bleven keytijf
doe quamen up genen putte viande
die van ghenen stinckende brande
uten nesegaten ende uten ogen
bliesen die te mi waert vloghen
ende wilden mi trecken met haren haken
maer sine conden mi niet genaken
doe quam mijn leeder diese verdreef
metter claerheit datter geen en bleef
daer na hevet hi ons gheleet
mijn leedere die den wech al weet
ter zonnen upganc daer soe upgaet
alse die dach ten lancsten staet
ende wi keerden ter rechter hant
daer ic so grote claerheit vant
daer en was toe dore no gat
hoemen comen mochte in dat
daer ic ene leedere staen sach
so groot so hoge dat ic en mach
no menschelijc ogen oec nie bekende
upwaert henen daer ant ende
daer up waren wi boven te hant
maer hoet was es mi onbekant
ene mersch was daer bi ons onder
so scone so wijt dat es wonder
die vul stont van sconen bloemen
van meer dan ic can genomen
so soete was die roke daer
entie claerheit so claer
dat des geliken niet en mach
die clare zonne upten middach
daer waren zielen met witten gecleet
blide ende menech sitten gereet
alsemen mi leedde onder die schare
waendic dat hemelrike ware
ende mijn leedere heeft mi bediet
dat ware hemelrike niet
bet vort van danen gingen wi echt
daer saghic vele meerre lecht
ende verhorde den soetsten sanc
die oint gehort was cort of lanc
so soete lucht so quam van dane
dat ginc buten allen wane
ende alsic daer in waende gaen
keerde ons mijn ledere omme saen
van danen wi quamen ende seide
tiepe dal dattu sages ende tbreide
daer in suveren hem die zielen
die onlange eer si ter doot vielen
byechte ende berouwenesse groot
gheverst hebben toter doot
ende dan also sterven mede
die zielen bi gods ontfermechede
ten ordele gods al sijn vertroost
vele wertre oec verloost
met aelmoesnen ende met gebede
ende metten messange mede
dats datse best mach danen tien
dien put dien du heves gesien
dat es die mont vander hellen
diere in woent moet ewelic quellen
die scone stede daer wi in waren
dat es daer si in varen
die hier in levene kerstijnlike
sceden vanden erderike
ende niet vulmaect van saken
dat si den hemel noch genaken
die sulre al in ten joncsten dage
daer god sal doen sine clage
die in gepeinse ende in wort
ende in alle gewerke vort
vulmaect sijn varen in hemelrike
teersten dat si wisselen erderike
daer du af sages den inganc
daer du hores den soeten sanc
ende danen die soete roke quam
ic sciet van di ende vernam
wat van di soude gescien
du souds ten lachame weder tien
ende alse mi vernoyede das
wardic levende in weet hoet was
aldus sprac dingelsche man
niet hem allen die hem spraken an
maer den genen die hem gescent
ontsien te sine inden torment
of die begeren hertelike
die bliscap van hemelrike
bi siere cellen daer hi in zat
woende een moenc  bi hem wart dat
der werelt cont want hijt verhorde
van hem van worde te worde
ende was een pape die engles hiet
ende sint van danen sciet
ende voer bi yrlant daer hi sat
in een eylant daer hi at
water allene ende broot
ende leefde also toter doot
oec die coninc attafrijt
die doe was indes mans tijt
een wijs man sonder quade treken
horde dien man gerne spreken
so lange ginc hi toe ende af
dat hi hem selven begaf
inden cloester daer hi in zat
dien man dien geviel al dat
alsoet sach een broeder een man
die dit seide ende sach an
ende hiet bi namen dictelijn
hi tormenteerde tleven sijn
want int water datter liep an
spranc hi dicke de arme man
ende daer omme dede hi ditte
om te coelne sijns vlees hitte
so dat hem dicke om de dinc
dat ijs an sine cledere hinc
want hi alle wege plach dat
dat hi de clederen cout ende nat
noint van sinen live en dede
hine hadse gedroget daer mede
ende alsemen hem vragen woude
twi hi gedogede so groot coude
so antworddi nadien
ic hebt coudere vele gesien
ende alse hem iemen was beneven
die begreep sijn scarpe leven
so antwordde hi naer dien
ic hebbe scaerper dinc gesien
nu willen wi vanden pauesen scriven
ende laten dandere redene bliven
na paues martine dien slands verdreef
constant alsic hire voren screef
wart eugenius paues gecoren
die ute rome was geboren
sijn vader hiet rufijn
goedertierre mochte geen sijn
ende van meerre heilechede
te sente pieters leget hi mede
na hem quam paues vitaliaen
die was geboren hebwi verstaen
van tsampaengen altegader
anastasius hiet sijn vader
dese maecte den zanc
te rome diesmen hem weet danc
dese als hi paues was gecoren
eermenne wijede te voren
senddi boden indie stede
te constantynoble naden zede
ten keyser constantijn constant
diese met eren ontfinc te hant
die privilegie van rome mede
dat hi die vernuwen dede
ende hevet den boden gegeven
ewangelien met goude bescreven
ende met precieusen stenen beset
die de keyser om teerne bet
sente pietren sende teeren
dese paues alswi horen leren
ontfinc den keyser met groter feeste
alse hi sine coemst te rome verheeste
dese paues sendde in ingelant
enen griec theodorius genant
te cantelberge ten bisscopdoeme
die was van clergien bloeme
hi maecte bi sconen ondersouke
van penetencien vele bouke
daer hi up elke sonde gaf
wat beteringen daer lage af
daermen af up elken sondach
in rechte noch hevet gewach
adeodatus wart ontfaen
paues hier na ende was romaen
moenc haddi wilen gewesen
jobin hiet die vader van desen
so soete was hi  die te hem quam
aerm rike droeve of gram
dat hi van hem niet en ginc
hine was getroost in sine dinc
up eenen tijt binnen sire wile
quamen sarrasine in cycile
ende beroveden alt lant
dompnus wart paues te hant
ende was ute rome algader
mauricis so hiet sijn vader
dese maecte dat paradijs
vor sente pieters in scoenre wijs
in goede constantijns viiide jaer
wart dompnus paues vorwaer
indien tiden sachmen verre
van na middernacht ene sterre
anden hemel ten oestenwaert
onthier endse die dach verclaert
inden oest soe teersten sceen
ende geduurde drie maent achter een
daer na wart groot sterfte bekent
inden lande van orient
inden naesten jare daer na an
quam calmicus een wijs man
uten lande van surien
ende leerde der roemscher partijen
water vier te makene daer
hier bi daden si scade zwaer
den sarrasinen daer ter stede
want cesarien verbernen dede
scepe lieden daer en ontran
cume maer somech man
ende dus wonnen si den zeghe
entie heidine vloen en weghe
int naeste jaer quaemt te rome so
dat na dompnus quam agato
paues van rome tsine ene wile
ende was geboren in cicyle
dese custe enen lazersen man
die sine gesonde thant gewan
dese brochte teenen vrede
die kerke van rome der stede
dat soe onder rome hare dede
met grotre onderhorichede
int selve jaer was vrede geset
tusscen die van mahumets wet
enten romeinen vast ende zwaer
te geduurne xxx jaer
up dat die sarrasine allen jaer
den romeinen gaven daer
van goude fijn iiim pont
ende oec elx jaers terre stont
l gevangene in vrier wise
ende oec l orsse van prise
nu salic u hier vort besceden
wat live die vranesce heren leden
hilderic drouch crone in vrancrike
in sijn beghin goedertierlike
dies gehalp hem sente legier
sidert wart hi alte fier
maer omtrent drie jaer vor sine doot
wart sine overdaet so groot
ende so ongestade sijn zin
dat hi ghemint was te min
te maersaelgen was tien tide
een patricius dien hi benyde
vele omme sine mogenthede
oec beteech hem die coninc mede
dat hi veronrechte die kerke talverne
dus sette hi hem den man te derne
so lange dat hine dede ontliven
hector hore ic sinen name scriven
hier omme ende dor dese saken
was geslegen in wederwraken
sente preiectus alsict las
die bisscop in alvernen was
vort pijndi in alre maniere
tontlivene sente legiere
die bisscop was van austun
hier omme balch sere dat commun
sente legier en wilde niet
dat den coninc sulke quaetheit gesciet
hi liet sijn bisscopdoem staen
ende es hem begeven gaen
te lysu indie heileghe stede
daer ebronius in was mede
daer verzoenden si tier tijt
waser te voren enech nijt
coninc hilderic die vulstoet
vort in sinen overmoet
so dat echt was een edel man
daer hi up belghen began
omme dat hi een deel mesdede
dien dedi binden teere stede
an enen stake tsire onnere
ende dedene gheselen sere
die fransoys hiet badilo
die sijns mesprijs was onvro
ende hevet also nauwe gewacht
den coninc daer hi voer ter jacht
met blitilden siere coninginnen
die oec hadde een kint doe binnen
dat hine gemoete ende slouch dare
beede den coninc ende hare
xii jaer ende lettel mere
haddi in vranckerijc gewesen here
diederic sijn broeder liet onscone
sijn monecscap ende ontfinc de crone
ende was here xiii jaer
sijns gewagen wi noch hier naer
tien tiden quamen van hogen cyten
liede van vreseliker viten
die bulgren bi namen hieten
die cume iet in grieken lieten
sine ergerent wat daer es
over die mersche meotydes
daer bi dat nu es tartarie
danen quam dese partie
ende grote bulgren es noch daer
dese lieden waren zwaer
den goeden keyser constantine
ende daden hem menege pine
des keysers here voerre jegen
ende waren verjaget ende versleghen
vanden bulgren dorperlike
dus crancte dat roemsce rike
so dat si so vele scaden
in dat roemsche rike daden
dat den keyser die noot dede
dat hi mettem maecte vrede
ende moestem alle jaer
cheins met lachtre geven zwaer
hier moetic der bulgren rike
besceden hoet stont mogendlike
entie coningen diere in waren
bi namen setten ende bi jaren
haer eerste coninc hiet bathias
was xx jaer here alsict las
na hem quam coninc cherebel
xxvii jaer weet men wel
was hi here men scrivet dus
na hem wart here cormesius
die was xxiii jaer
coninc van bulgren weetmen vorwaer
daer na telesis die nemmee
ne regneerde dan der jare twee
na hem was coninc sabijn
diet waer een jaer mochte sijn
daer na was here pagaen
vii jaer mochti gestaen
cereligus daer na met machte
ende regneerde der jare achte
cardanius was daer naer
here xxix jaer
echt ruwin waest x jaer ende drie
ende daer na en lasic nie
dat die bulgren hadden macht
die ten rike worden gehacht
dese bulgren scorden onscone
met harre macht de roemsce crone
want si den goeden constantine
daden scade ende grote pine
doch alsic eerst weten dede
maecte hire jegen onsconen vrede
ten vrancscen coningen wi keren
ende van haren jeesten wi leren
diederic wart na hildrics doot
sijns broeder coninc ende here groot
over die crone van vrancrike
niet cloesteriers ghelike
ebronius hevet dit vernomen
ende es uut sinen cloestre comen
daer hi moenc in was begeven
ende leedde een vele aerger leven
dan hi te voren hadde gewesen
eer hi noint quam te desen
hi trac an hem vriende vele
alse die van fellen spele
meester was ende hadde ghelesen
hi pijndem om weder wesen
indie macht daer hi te voren
vanden coninc was vercoren
daer jegen en spaerdi ziele no macht
no weder dach nochte nacht
maer diederic was die niet woude
dat hi weder comen soude
indie stat daer hi was te voren
dies hadde ebronius groten toren
ende wart orlogende bitterlike
upten coninc diederike
die kintsch was ende niet vroet
so dat hi hem te voren doet
ende wan hem af sinen schat
daer hi lach in ene stat
ende oec rovedi die kerke mede
van haren scatte te meneger stede
diederic sach tlant gaen te scanden
want puppijns dochter sone van landen
die oec mede puppijn hiet
die en wilde gedogen niet
dat diederic van vrankerike
tlant besate van oesterike
hine wilt te hem waert keren
want tlant ginc al tonneren
na des coninx hilderix doot
sente lambrecht die here groot
wart verdreven van maestrecht
uten stoele jegen recht
ende wart moenc bi deser dinc
ende menege andere onscone dinc
ghesciede inden conincrike
dies wart geraden diederike
dat hi ontfinge ebroniuse weder
ende leide alle haette neder
nu wart ebronius maerscale te hove
ende wie so hem oec tonlove
diende in coninc hilderies tiden
dien ginc hi vellen ende riden
dus wart sente lambrecht gevelt
ende sente legier oec met gewelt
wart genomen omme dat
tote austun in sine stat
dor den coninc diederike
dien hi vorderde ten rike
dien dedi dogen eerst uutsteken
nochtan wille somech spreken
also alst staet gescreven vort
dat si hem uut waren ghebort
daer naer dedine in karkere vaen
ende met swaren hongre slaen
daer naer sine voete reene
sticken scoren up harde steene
daer na dedi hem tenen tiden
leppen ende tonge al afsniden
nochtan gaf hem god na de sake
tonge weder ende sprake
ende voerseide meneghe dinc
die sidert also verginc
oec vorseidi sonder bliven
datmen ebroniuse soude ontliven
ende hi van hem soude sijn verslegen
ebronius en wachter hem niet jegen
ende dede onthoveden sente legiere
vele miracle ghesciedere sciere
die god dor sinen wille dede
oec ontlivede ebronius mede
sente legiers broeder garine
dien senddi na den wille sine
daer na wart hi selve vermort
dus brochti sijn leven vort
toter jammerliker doot
te levene in tormente groot
sente ameit wart oec verdreven
van sans daer hi was bisscop verheven
die nu te duwai leghet
int selve jaer alsemen seghet
sachmen in maerte enen regenboge
so groot staen ende so hoghe
dat des elc mensce was in vare
ende men seide al openbare
dat die werelt enden soude
die sorge was menechfoude
nu sullen wi vanden pauesen tellen
ende vanden coningen die tale vellen
na den paues agato
was te rome gecoren do
een heilech man hiet leo ter wilen
ende was geboren van cecylen
paulus was geheten sijn vader
hi sette in kerstijnheit dore algader
datmen paes gave openbare
alse agnus dei gesongen ware
dese was van scoenre tale
ende conste griex ende latijn wale
den aermen was hi goedertiere
ende milde in alre maniere
ende indie heilege scrifture
wijs ende geraect ter cure
doe paues leo was verstorven
hebben die romeine verworven
eenen benedictus alse wijt horen
die van rome was geboren
met rechte hiet hi so tier tijt
want hi was gebenedijt
hi maecte te rome indie stede
vele tevalne kerken mede
na desen quam die vijfte jan
van antyochen was die man
hudo so hiet sijn vader
in vinder nemmeer af algader
cono die wart paues na desen
van rome was hi alse wi lesen
sijn vader hiet bonoit alse wijt horen
ende was van celymont geboren
dese leedde een heilech leven
els en wetic van hem niet bescreven
nu keren wi ter jeesten weder
die wi hier voren leiden neder
in des paues benedictus tiden
daer wi die redene af lieten liden
alse ebronius was verstorven
heeft een sine eere verworven
een fel man hiet waracho
in autsure so was do
bisscop sente vigilius
wi lesen van hem aldus
dat hi daer maecte tiere ure
onser vrouwen buten mure
eenen cloestre ende goeddene wale
ende gaf goet teenen hospitale
waracho die haddene leet
alsemen dicken gescien weet
dat die quade haten die goede
dese wart in sinen bloede
bi compiengen in een wout
gemaertelijt sonder sine scout
van waracho die marscalc was
alsemen wart geware das
haeldene sine porters tien tiden
daer hi dore sans soude liden
bi eenen kaerkere te handen
worden quite van haren banden
die gevaen waren ende saen
sijn si alle uutgegaen
ende quamen tsinen like tier ure
tonser vrouwen buten mure
hebben si hare ketene brocht
ende hem selven upvercocht
ende hare afcomene al haer leven
sente vigiliuse ghegheven
hughe seghet van flori
dat desen tiden ghesciet si
dat beede zonne ende mane mede
verloren hare claerhede
so grote sterfte quam nadat
tote rome indie stat
ende int lant al omme ende omme
men can vertellen niet de somme
drie maent so stont die plaghe
van julius tote sente baves dage
pavyen verstaerf so mede
dat die porters vander stede
diere tlijf ontdragen mochten
up berghe ende in dale si sochten
waer si mochten vinden onthout
die straten worden ru als een wout
want daer niemene up en ginc
dit was eene selsiene dinc
doch dedem god te verstane
dat si van sente sebastiane
tgebeente souden halen daer
ende maken hem eenen outaer
dit daden si ende met deser dinc
ghene plaghe al teghinc
alse dese goede constantijn
keyser hadde te rome ghesijn
met zalicheit xvii jaer
staerf hi keyserlike dats waer
te constantinoble indie stat
naer hem in sijn rike sat
sijn sone justiniaen die jonge
die doe was tsinen eersten spronge
alse van xvi jaren
ende dat sceen hem wel te waren
want hi breken dede den vrede
die sijn vader maken dede
jegen die arrabiensce sarrasine
daer af quam hem scade ende pine
jegen die bulgren hi tebrac
den vrede die sijn vader sprac
die rovers die met haerre pine
hem keerden uptie sarrasine
ende bescermden sijn rike
dedi woch doen gemeenlike
dus quamen die heidine paertijen
dicken roven in romenien
oec trac hi up enen persien
die steven hiet ende sette dien
boven sine edele liede gereet
die quaet fel was ende wreet
ende vele pinen ende onneren
dede sinen groten heren
ende die des keysers moeder dede
naect gheselen al haer lede
alsemen pleghet jonge kinder
maer haer sone en was niet ginder
omme dese dinc alsict vinde
hatene princen ende alt ghesinde
justiniaen ontfinc dat rike
int jaer ons heren sekerlike
visupc lxxx ende sevene
doch verloos hij in sinen levene
in sijn tiende jaer dat rike
alse ghi sult horen cortelike
doch bedochti hem daer naer
dat hij den rike was te zwaer
ende beterde een deel sine dorperhede
ende maecte vasten vrede
jegen die sarrasine x jaer
die sinen rike waren te zwaer
ende hi wart goet ende vroet
ende gewan enen milden moet
ende beterde vromechlike
in sinen tiden troemsce rike
so dat hi verdiende das
dat in panteon lange was
sine jeeste gheset
oec maecti menege goede wet
ende eerde die heilege kerke
maer daer na ergerde sijn gewerke
alse ghi horen sult hier naer
in sijns riken ander jaer
sat paues in rome sergius
geboren wi lesent dus
van anthyochen alte gader
tyberius so hiet sijn vader
onse here vertogede mede
desen paues in ene stede
sente pieters kerke ene stat
sere donker waest in dat
daer vant hi een out selverijn vat
van ouden so swart was dat
dat selverijn niet en dochte
alse hi tgeent vat uutbrochte
vant hire in enen zegel mede
die hi ontwee breken dede
upten zegel lach een orcussijn
van dore edelre ziden fijn
doe hi gheent vat ondede
vant hi een cruce daer ter stede
verchiert met goude ende met stenen
diere ende edel menech eenen
dat was gesloten te vier enden
met nagelen so dat sijt bekenden
ende trakense uut ende ondaden
ghene dinc met goeder staden
daer in vondsi een stic groot
vanden houte daer god doot
ende levende dor ons ane hinc
vro waren si van derre dinc
ende hilden tgene al onbesmet
sergius die paues hi set
datment elx jaers togen sal
den volke datter comet al
upten cruce dach die leget
achter oegst alsemen noch pleget
dese sergius sette mede
indie kerke desen zede
dat alsemen brake ten outare
gods lachame datmen zonge dare
drie waerf agnus dei claer
dese want bi miraclen daer
waer deerste paues leo lach
ende verdrougene up enen dach
in constantijns keysers jare
quam gevaren niet openbare
die coninginne van persi
met lettel gheselscaps hare bi
te constantinoble indie stede
cesares so hiet soe mede
daer soe kerstijndoem ontfinc
want soe quamer omme die dinc
die keyser selve hiefse daer
doe sochtmense verre ende naer
so datmense ghinder vant
men bat hare keren te hant
te haren man die bat ende hiet
maer soe en wilde keren niet
hine worde kerstijn mede
doe quam hi daer indie stede
ende ontfinc kerstijndom dan
mettem xl dusent man
ende keerde te sinen lande
met groten paise ende sonder scande
in justiniaens vijfte jaer
so rees een orloge swaer
tusscen den coninc diederike
ende puppine die oesterike
altemale bedwanc ende helt
jegen der fransoysen ghewelt
dese puppijn was becgen kint
sente geertruuts zuster alsmen vint
sijn oudervader was puppijn van landen
die wilen trike hilt in handen
angijs sente arnouds sone was
sijn vader alsict las
ende wart gerovet van sinen live
alsemen visupc lxxx ende vive
die jare screef van onsen here
doe quam indes vaders ere
puppijn sijn sone ende maecte de zale
updie mase tote harstale
tusscen ludeke ende maestrecht
ende hevet sijn hertogescap berecht
stoutelike alse een here groot
doe coninc hilderic bleef doot
doe slouch hi an oesterike sijn hant
ende berechte wel dat lant
dat nu lottrike heet bi namen
ende waser af here altesamen
diederic van vrankerike
die wille dattem puppijn wike
ende quam up hem gevaren
metten groten vrancschen scaren
ende bercharis sijn drussate
was sijn overste raet sonder bate
puppijn van harstale quam
den wijch hi upten coninc nam
ende sconfierdene ende sijn here
puppijn die stout was ter were
volgede den fransoysen naer
bercharis volc hadde vaer
omme dattene puppijn hadde leet
ent sijn scout was dat men street
ende sloughen dore puppijns lieve
haren here alse quade dieve
puppijn volgede vromelike
den coninc na diederike
so verre dat men om versoenen sprac
ende puppijn sinen sone stac
die dreu hiet in bercharis goet
selve hi alsulc zoendinc doet
dat hi neustren trac tsire paertie
datmen nu heet normendie
ende hi onder diederike
here wart van vrankerike
die dingen die bi quaden rade
ghevallen waren te zwaerre scade
hevet hi te goeden pointe gheset
entie verdreven waren bi quader wet
waren si bisscoppen ofte papen
princen ridders ochte knapen
bi ebroniuse bi waracho
ende bi bercharise also
die dede hi met groter eeren
tlant geven ende te lande keren
hier bi quaemt dat sente lambrecht
wederkeerde te maestrecht
ende fatramont diere bisscop sat
moeste rumen stoel ende stat
int naeste jaer hebben wi verhort
so quam sente willebort
in ingelant met xii gesellen
so dat men began van hem tellen
ende men gaf hem groten prijs
doe was sente wandelghijs
die van bi verdunen was geboren
van groten magen uutvercoren
van monte falcon uter stede
die twee cloesters maken dede
in neustren van sinen deele
dat een es fontenele
ende dander es viscamp up de zee
noch gheduren dese twee
xc jaer so was hi out
nochtan haddi die ghewout
alse van eenen jongen man
te fonteneel so quam hem an
die doot ende daer wart hi geleit
menege miracle ongeseit
dedi binnen sinen live groot
ende oec mede naer sine doot
sidert so wart hi ghesent
upten berch blandijn te ghent
daerne brochte arnout de grote
grave over die vlaemsche genote
int sevende jaer dat ontfaen
sijn rike hadde justiniaen
so quamen uut ingelant castien
twee papen der vrancscer paertien
want alt lant niet kerstijn was
die heidine die benyden das
die papen hieten oswal beede
doch kendemense bi enen onderscede
deen hiet die swarte dander de witte
die heidine slougense omme ditte
omme dat si hare wet ontseiden
puppijn van harstale dede hem beiden
met eeren dragen ende leggen bede
te coelne in die goede stede
inden naesten jare daer naer
so quaemt teenen wighe zwaer
tusscen puppine van harstale
enten hertoge rabboude also wale
die here was in vrieselant
dese hadde in sine hant
wiltenborch die vaste stede
ende menegen stouten vriese mede
nu was tlant vaste entie port
ende hadden dicke grote mort
upten rijn den vranken gedaen
maer puppijn heeftse bestaen
die de aventure hadde alle wege
ende god gaf hem dien zege
dat hi rabboude onder dede
ende wiltenborch de vaste stede
so dat hine brochte scone
onderdaen der vrancscer crone
ende sende sente willeborde
te predekene ons heren worde
in vrieselant in neder sassen
want dingelsche sijn gewassen
van enen tronke weetmen wale
ende spreken na eene tale
dit was int jaer jhesus vorwaer
vi hondert ende xciiii jaer
doe was mogen wi wel lijen
die fonteine van clergien
in ingelant vanden roemscen rike
benort den berghe sekerlike
dit was dalre eerste bedwanc
dat die vriesen an haren danc
vanden vrancscen rike gedogeden
wat vrijhede dat si sidert togeden
int ixste jaer dat justiniaen
die keyser crone hadde ontfaen
wart hi weder tgelove gekeert
ende pijnt hem hoe hi onteert
mochte hebben die heilege kerke
den paues sergius ende sine clerke
diene wederstonden bi wetten
wildi onteeren ende beletten
doe wart te tierchetide nacht
ende donkerhede van groter cracht
dat die zonne also verghine
daer sachmen wonderlike dinc
dat den menegen was openbare
vor middach ene sterre clare
dit wanic bediede gods wrake
om des keysers dorper sake
in justiniaens tijt den jongen
dat hi trike hadde bedwongen
in dat xste jaer gevielt dus
dat een leo die patricius
hadde geweest des keyserriken
sinen here niet en wilde wiken
maer hi onderginc sinen here
die keyser crone entie ere
te deser dinc gehalp hem starke
galunicus die patriarke
die die gevangene uteliet
want daer lach een mekel diet
indie prisoene ghevaen
die ridders name hadden ontfaen
die versament in vi jaren
in genen starken karker waren
ja sulc hadder oec met crachte
der jare gheleghen achte
mettem so quam leo saen
indie maerct te hant gegaen
daer vinc hi justiniane
ende dedem so sware bane
dat hi hem den nese afsneet
ende sendene waest hem lief of leet
tote sersone ghevaen
daer hi niet lichte mochte ontgaen
ende metter macht vanden gevanen
verdreef hi sine hulpe danen
ende trac an hem mogendelike
die werde vanden keyserike
leo die teersten patricius was
ontfinc aldus alsict las
die keyser crone int jaer ons heren
alse ons die coroniken leren
visupc xc ende sevene
ende waest twee jaer in desen levene
in desen tiden alsict vant
was moenc ende pape in ingelant
beda ende was van xxx jaren
ende van danen vort versleeti twaren
in scrivene in lesene in bedieden
die scrifture orconden den lieden
van malmesberge willem
scrivet aldus van hem
dese beda was geboren
inden utersten hornijc als wijt horen
van erderike ende hevet verlecht
met leerne aldie werelt echt
men seghet dat hi te rome was
maer willem die waent wel das
dat hi noint te rome en quam
want hijs niet van hem vernam
doch scrivet hi van hem aldus
dat die paues sergius
deerste paues van diere name
omme hem screef dat hi quame
tote sinen abt omme tontbindene
sware questien ende te vindene
redene hoe mense mach verclaren
sine vaert en screef hi niet twaren
so groot was van hem de mare
dat die hoocheit sendde aldare
van rome om alsulke noot
te ontbindene die questie groot
sulke willen wanen das
dat hi tote rome was
om sine bouke te autoriseerne
die hi maecte niet te scerne
in keyser leuwen eerste jaer
was willebort lesen wi vorwaer
te rome toten paues gevaren
die segerius hiet diene tewaren
om dat sijn name was onbekent
verwisselde hine ende hieten clement
ende wijedene bisscop om dat hi woude
dat hi den vriesen predeken soude
doe gaf hem puppijn becgen sone
prence van vrancrike was de gone
so dat men dicken coninc hiet
al en drouch hi der cronen niet
wiltenborch dat hi daer sette
sijn bisscopstoel ter rechter wette
wiltenborch hiet doe die stat
om datter wilen volc in zat
hieten die filten fel int gevecht
die vranken hietense wiltrecht
dat nu hovenstat heet weetmen wale
hiet doe ovedrecht in walscher tale
nu heetmen weder ende vort
utrecht die selve port
dus was sente willebort
deerste die ons heren wort
predecte in west vrieselant
also ict in coroniken vant
in desen tiden alsict vant
was sente kelyaen van scollant
in wesenborch in oest vranclant
met sinen gheselle alsict vant
gemartelijet heimelike
want die prince van den rike
godebrecht hadde daer te wive
eene hiet gellane ende die keytive
hadde sijns broeders wijf gewesen
ende soe ontsach hare van desen
te scedene van haren man
want killiaen die lach hem an
dat die wet daer jegen liepe
dat hi sijns broeders wijf besliepe
omme dese dinc om dese wort
waren si heimelike vermort
ende het bleef lange verholen
wanen si henen waren verstolen
also dat die duvel quam ane
inden live deser gellane
enten genen diese doot slougen
ende si hem selven bedroegen
vander mort ende waer si laghen
begraven in ghenen daghen
in keyser leuwen ander jaer
staerf vrouwe becge vorwaer
des eersts puppijns dochter van landen
sente geertruden zuster die in handen
begraven was met groter eren
ende liet puppine here van heren
haren sone in vrankerike
die naer den coninc diederike
die doot was wel vi jaer
die crone hadde gegeven daer
clodoveuse die vier jaer
naer sinen vader leefde vorwaer
doe ghalt hi der naturen recht
ende sijn broeder hildebrecht
die ontfinc de vrancsce crone
van desen puppine te lone
die en hadde macht min no mere
maer dat hi hiet wesen here
maer puppijn gaf hem sinen cost al
te vullen ende niet te smal
ende alt duutsce ent walsce mede
stont onder sine mogenthede
xviii jaer was hi die ic segge
coninc ende puppijns moeder beege
es in sijn ander jaer doot bleven
ende ontfinc deuwelike leven
int selve jaer die sarrasine
van arabien daden pine
den lande van affrike groot
keyser leuwe dor die noot
sendde menegen stouten man
met sinen patricius jan
te cartago quamen hi ente sine
ende verdreef die sarrasine
ende verwinterde in dat lant
doe keerdi ten keyser te hant
ende liet sijn here al in affrike
want hi wilde ongelike
meer hers bringen inden lande
hier af rees grote scande
want sijn here wart hem loos
in affrike ende vercoos
enen tyberiuse te here
ende wouden bringen tes keysers ere
ende quamen met hem al omme dat
te constantinoble indie stat
ende ten mure van blaterne
wonnen si de stat ende niet te scerne
want tyberius hevet saen
den keyser leuwen daer gevaen
ende ontset van sire steden
ende sinen nese afgesneden
ende gheleit in enen prisoen
dat hi up hem niet mach doen
ende wart keyser aldus daer
alsemen screef ons heren jaer
vi hondert xc ende neghene
vii jaer haddijs macht te plegene
in dit selve jaer gevel
dat sente lambrecht also wel
te ludeke wart geslegen doot
want hi den prince pippine verboot
overspel met alpias
die sine amie openbare was
puppijn hadde ene goede vrouwe
die plestreit hiet ende getrouwe
ende van hoghen maghen mede
boven hare hi overspel doe dede
met eere andere hiet alpias
die oec van hogen magen was
enen broeder hadsoe die thote hiet
die en wilds gedogen niet
want hi vruchte utermaten
dat puppijn soude de zuster laten
ende quam te ludeke indie stede
daer sente lambrecht lach in gebede
daer es hi boven upt huus gecleven
ende sach nederwaert beneven
dat sente lambrecht in cruce lach
ende scotene dore daer hine sach
dus wart hi omme sijn weldoen dare
ghemaect daer een martelare
sine vriendekine namen
sinen lachame alte samen
ende leidene in een bootkijn echt
ende voerdene tote maestrecht
daer was hi met haest ter erden
met weenne brocht met groter werden
te deser tijt heeft beda gescreven
so wart sente hubrecht verheven
die eencedel wilen sat
in grote bertaengen in ene stat
ende daerna wart hi bisscop gecoren
ix jaer alse wijt horen
naer sine doot so was hi vonden
gheheel van vlesche te dien stonden
ende sijn cleet dat over hem lach
dat menech te wonderne anesach
in deerste jaer dat tyberius
ten rike was comen aldus
alse u die jeeste besciet hier voren
so viel in qualen alse wijt horen
thote die sente lambrechte
morderen dede buten rechte
dattene die wormen levende aten
doe stanc hi so utermaten
alse hi doot was datmen sciere
indie mase warp indie riviere
entie in siere hulpen waren
hen moghtere gene verjaren
sine storven met plagen groot
hi diene metter hant slouch doot
wart jegen sinen broeder in stride
ende staerf in sulken nyde
tyberius die dus besat
te constantinoble indie stat
dien keyser stoel alsic eerst seide
die hilt in staerker hoeden beide
leuwen ende justiniaene
alse sine viande ende sine gevane
justiniaen was te sersone
daer wilen was gesent onscone
die paues clement indie zee
justiniane die was wee
dat hi so verloos sijn rike
ende wart seggende openbarlike
daert liede horden sonder waen
hi soude noch sijn rike ontfaen
sulc was diere hem jegen verhief
die tyberiuse hadden lief
ende peinsden si wildene verslaen
of den keyser senden gevaen
so dat hi wart des worts geware
ende ontflo hem allen van dare
ten tuerken tote kagan
also hieten si hare hooftman
kagan heeftene met eren ontfaen
ende hevet hem groot vordeel gedaen
ende gaf hem siere zuster mede
in huwelike daer ter stede
van danen sette hi sine vaert
ten coninc van bulgren waert
toten coninc cerubelle
ende es worden sijn gheselle
so dat hi hem oec hulpe gaf
want hi des riken was al af
metten tuerken hilt hi paertien
ende mettien van bulgerien
ende wan weder sijn keyserrike
up tyberiuse vromelike
leuwen ende tyberiuse mede
vinc hi tharen groten lede
want hi deedse beede ontliven
die patriaerc en mochts ontbliven
gallinicus hine moest gedogen
datmen hem utestac sine ogen
ende menne in ellenden sende
so wredelike mense alle schende
die eenechsins van siere scade
daer toe genomen was te rade
ende altoos so moest oec wesen
alse hem iet droop vander nesen
die hem ave was gesneden
so dedi doden ochte ontleden
eenegen die hem hadde mesdaen
selden mochtem dat ontgaen
justiniaen hevet ontfaen
sijn rike dat hem was ontgaen
bi dorperliker verranesse
int jaer ons heren viisupc ende sesse
ende regneerde vii jaer
ongelove liet hi al vorwaer
doe was die paues sergius doot
daermen af scrivet doget groot
na hem wart paues leo gecoren
die derde die wi dus noemen horen
ende wart paues met gewout
hier omme somege coronike hout
desen leo buten gesteken
van hem en willen si bidi niet spreken
want hi vander kerken was ongecoren
van rome so was hi geboren
ende sijn vader die hiet jan
el niet ic van hem tellen can
dan hi omtrent iict jaer
den roemscen stoel besat aldaer
na hem wart een jan gecoren
die seste ende was van grieken geboren
pieter was sijns vaders name
martelare wart hi gode bequame
na hem quam die sevende jan
van rome geboren was de man
gregorius so hiet sijn vader
wijs ende wel sprekende te gader
was hi ende in onser vrouwen ere
maecti ene kerke diere sere
doe wart paues sisimus
van rome geboren wi lesent dus
sijn vader hiet tresemont
hi was paues ene corte stont
xx daghe ende nemmere
doe wart paues ende here
een constantijn was van surien
jan was sijn vader horewi lijen
desen paues constantine
ontboot dor die lieve sine
justiniaen met sire bede
te constantinoble indie stede
naer dat hi sijn lant verwaerf
eerlike alse wel bedaerf
hevet die keyser den paues ontfaen
ende ghebat hem daer na saen
dat hi hem ene messe dade
dies wart die paues daer te rade
ende dedem ene messe bequame
ende gaf den keyser gods lachame
die keyser lach dor sine werde
metten anscine jegen derde
ende bat den paues dat hi bade
gode voer sine mesdade
ende hevet den paues oec daermede
vernuwet aldaer ter stede
privilegien alle te waren
alse sulc alse die kerken begaren
ende gebrochtene ende eerde
alse hi te rome weder keerde
dese justiniaen die brac
den vrede dien hi den bulgren sprac
int derde jaer van sinen rike
dat becochti scadelike
want hi jegen de bulgren street
daer hi cume selve ontreet
ende vele van sinen lieden liet
aldus es hem daer ghesciet
ten naesten jare geviel daer naer
in sijns riken vierde jaer
doe diederics sone hildebrecht
in vrancrike was coninc recht
also alst hier te voren stont
dat sente michiel maecte cont
die ingel ons heren dat hi woude
datmen hem ene kerke maken soude
up enen berch min no mee
up ene roetse indie see
een bisscop was die aubrecht hiet
in clene bertaenyen alsmen siet
daer hem dingel toe verbaerde
sente michiel dor sine werde
dat hi hem sette ene kerke
inde zee van goeden gewerke
up enen berch die tomba hiet
omdat menne verre siet
omdat hi wilde dat men mede
uptie zee eerde ende in de stede
alsemen noch den berch doet sonder waen
daer jaerlijcs vele liede gaen
nu hadde een dief enen stier gestolen
ende haddene upten berch verholen
ende an enen stake gebonden
doe quam derdewaerf tien stonden
dinghel ten bisscop ende hiet
daer hi den stier gebonden ziet
dat hi daer al ommetrent
make der kerken fondament
ende also alse hi daer ter steden
metten voeten hadde getreden
derde dat hi der kerken ganc
also wijt make ende also lanc
ende hise in sente michiels ere
mede wijen soude die here
die bisscop dede datmen hem hiet
van danen vort so eist gesciet
dattere tfolc ginc alle jaer
in des ingels eere daer
alst te montegargane doet
menech omme te hebbene goet
int jaer daer na sente hubrecht
die bisscop was van maestrecht
na sente lambrechte ende dede tgebot
dat hem van boven sendde god
dat hi met groter eeren name
daer sente lambrechts lichame
ende voerdene te ludeke in de stede
daer hi was gemarteliet mede
sente hubrecht dede dat
ende eer hine brochte daer in de stat
ghesciedenre miraclen so vele
datment getellen can niet wele
ende sente hubrecht die versette
den bisscopstoel ende al bi wette
van maestrecht te ludeke in de stat
noch die van maestrecht om dat
ne vieren niet sinen dach
want hi hem dede desen slach
in justiniaens viste jaer
quam sente oda over waer
van acquitaengen danen soe was
ende was een wijf alsict las
oestwaert in dit vrancrike
ende maecte die kerke rike
want soe uutquam omme geven
ende leedde een heilech leven
wie van hare niet lesen node
die gha te sente odenrode
up die kempene daer soe leget
vintmer af dat de kerke seget
hierna peinsde justiniaen
vanden mesprise wrake ontfaen
van sersone daer menne sende
ghevaen in sijn ellende
daermen hem vele mesprijs dede
ende peinsde die stede
te verdervene altemale
ende versamende in stilre hale
also alse hi best mochte
scepe die hi verre sochte
ende nam maurisise sinen patrijs
ende eenen helyen in derre wijs
dat si aldaer souden varen
ende niemens leven sparen
maer dat sijt al slougen doot
jonc ende out clene ende groot
dus sijn si in dat lant gevaren
die altoes niemene en sparen
ende slaent al doot dat si vinden
sonder die gemeente van kinden
tudine den meester vander stede
sendden si gevaen oec mede
den keyser dat hire mede dade
dies hi worde te rade
mettem xlsten best geboren
vanden lande verre te voren
vii porters vander port
hebben si daertoe jammerlike vermort
want si briedense biden viere
an speten ghelijc arsten maniere
ten herfste daerna justiniaen
sendde noch meer liede saen
ende geboot hem dat si ghinder
selves levende en lieten de kinder
maer al dachterste here
bleef naer verdronken inde mere
want lxxxiiim man
bleven daer verdronken dan
alse justiniaen dat hort
luste hem noch meerre mort
doe senddi een groot here nadat
ende hiet hem sersone die stat
al even slicht der erden maken
alse die liede wisten de saken
dat up hem quam so menech scip
coren si enen here phillip
die vanden keyser was verbannen
ende was daer met verdreven mannen
dat hi keyser soude wesen
dese phillips voer wech na desen
te constantinobele inde port
ghevaen heefti ende vermort
justiniane daer ter stede
ende tyberiuse sinen sone mede
ende wart keyser met gewelt
dat hi twee jaer cume behelt
phillips wart keyser dus vorwaer
alsemen screef ons heren jaer
vii hondert x ende drie
twee jaer regneerde die
in sijn eerste jaer ghevel
dat eenen hiet grimart mesfel
eenen den hogesten van vrancrike
sonder puppine sekerlike
daer hi was in siere gebede
tote ludeke indie stede
rechts vor sente lambrechts outaer
quam hertoge rabouts bode daer
een hiet reingheer diene vermorde
alse puppijn die mare horde
dat grimaert also liet sijn leven
nam hi eenen siere neven
dreus sone die tiedalt hiet
ende die herscapie die grimart liet
hevet hi hem gheset in hant
dat hi te staerker ware int lant
in desen tiden so quamen mede
te rome binnen der stede
toten paues constantine
ute ingelant moenke te sine
coninc offe entie coninc thohet
ende hebben hem daer toe gheset
dat si die werelt hebben begeven
ende leedden vort meer heilech leven
in dander jaer dat keyser waert
phillips dies qualike was waert
want sijn ghelove was quaet
doe senddi ende sijn felle raet
te rome brieve die quade hont
daer sijn ghelove al in stont
dit veronwerde het moeste sijn
die goede paues constantijn
ende verboot dat sine name
altoos in ghene brieve en quame
no dat mense niet en slouge
in ghenen pennine diemen drouge
int selve jaer wart paues gecoren
dander gregorius alse wijt horen
van surien was die man
ende sijn vader die hiet jan
tote dies paues tiden men plach
dat niemen den dondersdach
ne vaste binnen kerstijnhede
ende dat quam om sulke zede
om dat die heidine des plaghen
te vastene boven alle daghen
in plutoens ere des ghesellen
dien si god heeten vander hellen
dese gregorius en woude
datmenne vort meer vasten soude
in dit selve jaer bleef doot
puppijn die here die prince groot
in zalicheit in groter eren
alsemen screef tjaer ons heren
viisupc jaer ende viertiene
god gheve hem die bliscepe te siene
ende te smakene die sonder ende
die zielen smaken sonder schende
karel die gewonnen was
an siere amien alpias
die liet hi prince in sine stede
dor sine grote vromechede
dese karel daer dit af es
dien hiet men karel rutides
of karel marteel ende was geboren
tote harstale alse wijt horen
daer sijns vader zale stoet
om sire moeder stuerte sijn bloet
van ludeke sente lambrecht
alsement hier voren tellet echt
desen karle vinc plectruut
sijn stiefmoeder maer hi quam uut
ende wan menege orloghe zwaer
alse ghi horen sult hier naer
nu die quade keyser phillip
moeste vallen in enen kip
omme sine ongelovechede
te constantinoble uter stede
verdreef hi den patriaerke
om dat hine wederseide staerke
sine heresie alse een goet man
ende settere eenen jan
enen valschen moenc te sine daer
ende alse hi wel anderalf jaer
keyser hadde gesijn ghevielt aldus
dat een hiet anastasius
jegen den keyser hem set
ende gheviel hem daer te bet
dat hine vinc ende nam de crone
ende begadene so onscone
dat hi hem dogen utestae
ende hem trike avebrac
anastasius ontfinc trike
int jaer ons heren sekerlike
viisupc x ende vive
ende waest twee jaer tesen live
in sijn eerste jaer so quam
sente giellijs alsiet vernam
ute grieken danen hi was
in proventsen verdiendi das
dattene noch souken pelegrime
van hem settic een lettel rime
sente giellis was van athenen
van geslachten niet clenen
dor gode gaf hi al sijn goet
ende vlo met scepe ende oec te voet
ute grieken so dat hi quam
in proventsen alsict vernam
te arleblanke dus seget die vite
daer so wart hi hermite
in die wildert gaf hem onse here
ene hinde dor sine eere
bi haerre melc ende bi crude
dat en wisten ghene lude
so levede hi ghinder vier jaer
eens quam flavius jagen daer
die coninc vanden wester goten
ende een bisscop an sire roten
ende daden hem up sente giellijs hinde
tote haren meester dien soe kinde
liep soe daer hi sat geslopen
in dicken dornen ende gecropen
die hinde vlo in sinen scoot
mettien ghene jagre scoot
na hare ende scotene inden aerm
datter dbloet uut ran al waerm
flavius entie bisscop daer quamen
ende doe si ghinder binnen vernamen
eenen man dorgraeu ende out
sittende in dat dicke wout
entie hinde up sinen voet
ende ghewont ende bebloet
doe was hem harde wee te moede
ende boden hem van haren goede
ende baden hem ghenaden
doe was hijs te doene beraden
maer des goets en wilde hi niet
want hi cume daer up ziet
van hem ginc verre die mare
so dat karel openbare
dat vernam die coninc hiet
al en drouch hi die crone niet
vele lieden wanen das
dat dit die grote karle was
neen hi hine was noch niet geboren
het was maerteel alse wijt horen
die bat so dat hi te hem quam
met groter eeren hine nam
alse die hem gherne lieve dade
hem bat hi dat hi vor hem bade
want hi hadde mesdaen indien
dies hi niet en wilde ghien
maer sente giellijs hevet gedaen
messe vorden here saen
dinghel quam upten outaer
ende brachtem eene cedele daer
daer die zonde in stont gescreven
ende dat soe hem ware vergeven
al daer dor sente giellijs bede
waer soe hem leet ende liet hise mede
vort daer na gescreven staet
wie dat dor sine mesdaet
vort sente giellise bade
dat hi dies nemmermeer en dade
datse hem vergave onse here
ende al dor sente giellijs eere
doe keerdi te proventsen waert
ende te minents quam hi ande vaert
daer verwecti indie stede
des princen kint dat doot was mede
daer na keerdi tsire abdien
daer hi wel staerf moetewi lijen
nu keere ic ten keyseren weder
die nu up gingen ende nu neder
anastasius alsic eerst seide
rovede des riken ende ogen beide
phillippe ende nam de crone
sijn gelove was vast ende scone
den paues van rome heefti gesent
sine brieve daer hi in hevet bekent
van kerstine gelove te sine
dese wart gehaet onder de sine
want hine dochte ter cronen niet
met dien hi sijn volc varen liet
met scepe in alexandrien
upter sarrasinen partien
doe si te halven weghe quamen
anderen raet dat si namen
ende streken die zeilen neder
te constantinobele keerden si weder
ende namen eenen an sinen danc
hiet theodosius  eist cort eist lanc
hi moeste inden stoel sijn geset
was hem wers was hem bet
anastasius die sat
tote nichene indie stat
daerne theodosius sochte
te prencen ende here up hem brochte
ende verwanne met swaren stride
anastasius ende sine zide
die moesten daer ondergaen
selve so wart hi ghevaen
ende ontset al ende ontfrijt
ende priester mede ghewijt
theodosius wart keyser daer
alsemen screef ons heren jaer
viisupc x ende sevene
ende waest een jaer in sinen levene
een kerstijn man waest ende goet
maer hine was no stout no vroet
ende quam sijns ondanx anden rike
doe mercte een up dese gelike
die mogenste die daer was do
een man diemen hiet leo
ende heeftene met crachte saen
uut sinen rike daer gedaen
van sinen live al ongescaet
die selve theodosius die gaet
ende wart clerc ende leedde vort
sijn leven in heileghe wort
te lesene ende te horne mede
ende staerf vort in goeden vrede
int selve jaer quam van ingelant
een was wijnfrijt genant
tote rome indie stede
dien gregorius heeten dede
bonefacis ende benedijede
enen bisscop hire af wijede
dat hi berecken soude tlant
in germanien daer hine sant
dese wart erdsbisscop mede
te magensen indie stede
ende bekeerde te gods handen
vele vanden fellen vianden
bi hem wart menech man behouden
hi stichte den cloestre van vouden
ende es te utrecht sidert comen
ende hevet den stoel daer genomen
na sente willeborde ende voer castien
in vrieselant met sire paertien
tote dockingen wart hi geslegen
van danen te gravene gedregen
in sinen cloester tote vouden
van sinen vrienden die dat wouden
leo die keyser alse ic seide
trac hem an met sire mogentheide
dat keyserrike al met crachte
alsemen screef viisupc x ende achte
der jare gods incarnatioen
xxiiii jaer hilt hi dat doen
in sinen tiden was te sans
een bisscop van ghelove gans
diemen heet sente wulfram
in drome dinghel ane hem quam
dat hi in vrieselant varen soude
tfolc bekeren want god woude
die quam predeken den heidinen riesen
den verkeerden lieden den west vriesen
so dat rabbout die hertoghe
den man horde roupen hoghe
dat niemene en ware behouden
dan die kerstijn wesen wouden
so verre predecte hi dat wort
dat hi quam ter vonten vort
entie bisscop oec wulfram
hem te dopene daer quam
indie vonte setti den enen voet
metten anderen hi buten stoet
den bisscop vragedi waer gevaren
sine vorders henen waren
doe sprac die bisscop clene ende groot
die sonder doepsel sijn bleven doot
die sijn ter hellen gevaren
doe sprac rabbout in mach twaren
anders niet varen in enege stede
dan metter meester menechte mede
den voet heefti uutgetogen
die duvel heeftene so bedrogen
dat hi binnen den derden daghe
voer onder sine verlorne maghe
sinen sone doepte wulfram
die saen daer na sinen ende nam
hoe dat rabbout vanden viant
bedrogen was alsiet vant
salic u tellen in waerre dine
alse hi vanden doepsele ginc
was hi in menegen gedochte
wat hi best angripen mochte
so dat kerstijndoem ontfaen
so te sinen goden gaen
doe quam die duvel daer hi lach
hem dochte daer hi up hem sach
dat een claer inghel ware
up sijn hovet haddi aldare
met dieren steenen ene crone
ende sijn hals was claer ende scone
alse rabbout up hem sach
sprac them die duvel daer hi lach
alrestoutste man die levet
wats datti bedroghen hevet
dat dijn zin vanden goden keert
volch dattu oint heves geleert
ic sal di cortelike betalen
ende ontfaen in ghuldinen zalen
roep wulfram margen vor dijn ogen
ende vrach hem of hi di mach togen
die claerheit die hi di behiet
ende of hijs en mach vulbringen niet
so sent eenen bode ende hi enen anderen
ende laetse met mi wanderen
ic sal hem togen die goudine zale
die ic di sal geven wale
alse rabbout wart in wake
seidi sente wulfram die sake
hi seide daerne es geen versconen
hets die duvel die di wille honen
doch senden si om te wetene de saken
sente wulfram sinen dyaken
ende rabbout enen vriese dor dat
niet verre en waersi buten der stat
dattem een gheselle quam ane
die seide haest u in uwen gane
die leedese al bi onweghen
so dat si saghen hem te jegen
risen ene ghuldine zale
scone ende claer vulmaect wale
entie straten alle gemeene
waren precieuse steene
ende indie zale stont een zitten
men conste die dierheit niet gehitten
doe sprac die ledre dits de zale
die rabbouts es altemale
die dyaken die dit hort
hevet aldus geantwort
of god dit hevet ghedaen
sone moet nemmermeer tegaen
ende hevet die duvel verworven
so moet saen sijn verdorven
mettien seinde hi hem te hant
ende sijn leedere wart een viant
entie zale die ghoudijn was
wart al modere ende ghedwas
die dyaken entie vriese
vonden hem alse verdorde riese
in eenen wilden brouc vul bramen
daer si hadden grote mesquamen
ende pijnden hem drie dage tsamen
eer si keerden danen si quamen
ende alse si thuus weder sijn comen
hebben si den hertoge doot vernomen
in keyser leuwen ander jaer
belagen met orlogen zwaer
die sarrasine ende streden mede
up constantinoble die stede
entie stat was in die were
daer verdaerf dat heidijn here
biden gebeelde onser vrouwen
alsemen daer wel mochte scouwen
in enen cloester so es daer
ene ymagie wet vorwaer
van marien inder gebare
alse die hare kint draget met hare
men seget dat dat screef lucas
doe onse vrouwe levende was
nochtoe indit cranke lijf
dit beelde heet daer leetswijf
om die werdicheit van hare
die altoes wel leet de hare
onse vrouwe heeft hare vertoget
tween nonnen al ongeoget
ende ledese thaerre kerken daer
ende gaf hem beeden die ogen claer
dies seggen daer some keytive
gaen wi tonsen leetswive
noch plegemen upten disendach
al tfolc datter comen mach
dat beelde nemen ende gaen daer mede
met processien al omme die stede
hier omme seggict alsict seide
doe theidijn volc die stat beleide
vasten si ende baden binnen
ende werden hem ten tinnen
een porter was daer dient goet dochte
datmen daer dat beelde brochte
ende alle die vander stede
daden daer an hare gebede
heileghe gods ons heren moeder
die ons dicken waers behoeder
helpe ons alse du best gewone
jegen die haeten dinen sone
wiltu dijn beelde niet laten sinken
so doese indie zee verdrinken
dit riepen si alle ende gene man
die dese bedinghe began
hilt geent beelde bedect
onder dwater dies niemen en meet
alte hant rees sonder sparen
die zee up met groten baren
ende hevet die scepe der sarrasine
some versmort met groter pine
some tebroken in spanen al
vanden hemel quam hem mesfal
vier ende hagel up hem meest
ende oec menech swaer tempeest
vanden volke was geen getal
maer die scepe blevenre al
verdorven daer al tote viven
dus helpt die rose aller wiven
den genen die hare baden
om hulpe ende up genaden
in deser tijt seit elynant
dat hi vorwaer gescreven vant
dat in groten bertaengen was
een hermite alsict las
dien dingel togede een visioen
dat menegen heeft wondren doen
van josephe van arimathien
den edelen ridder enten vrien
die gode vanden cruce dede
ende vanden platele mede
daer god sijn leste mael uut at
doe hi met sinen jongers sat
dese hermite weetmen wale
screef dystorie vanden grale
dats vander scottele daer ic af seide
alse hi hem in witten donredach meide
god daer sine jongren saten
ende alle uut eenen vate aten
in weet wat sire arture in trecken
maer alsic best can gemecken
so was dystorie gescreven
na dat artuur liet sijn leven
cc jaer xxii min
dies wondert mi in minen zin
wat dat daer merlijn in doet
dient walsch seget alsic verstoet
dat hi dystorie scriven dede
ende noemet den hermite mede
bi namen basilis maer elynant
seget dat hi niet en vant
dese ystorie in latijn
int walsch vintmense also fijn
alse alle walsche favelen sijn
over niet houdet de herte mijn
echt mede in dit selve jaer
so gesciede een tekijn swaer
daer keyser leo den sone sijn
dopen dede eenen constantijn
alsone hiet die patriaerke
germein die gelovede staerke
daer dede die sone ter selver stede
inder vonten dorperheden
ende wart vortekent openbaer
dat hi der kerken noch soude sijn swaer
int derde jaer dat leo sat
keyser te constantynoble in de stat
so quamen die sarrasine
ute affrike alst wart in scine
in spaengen ende wonnen tlant
int xixste jaer alsict vant
dat coninc flavius drouch crone
over die wester goten te lone
so makeden die sarrasine
alte nieute met haerre pine
dat rike vanden wester goten
ende dadense onder met haren roten
ende besaten tlant met crachte
noch sittere in haer geslachte
haer hooftman was abdirama
mahumets sone hoe langhe het sta
emmer verdervet ende tegheit
werelike moghentheit
ccc ende xlvi jaer
so waest ommetrent daer naer
dat si uut cyten waren gesteken
biden hunen diet al wilden breken
ende nadien dat die wester goten
die wandelen met haren roten
van spaengen dreven waest daer naer
cc ende xlvi jaer
dus wonnen die sarrasine
spaengen met haerre pine
ende tlant van portegale
dats ongewonnen noch tesen male
int derde jaer van leuwen tijt
hordemen niemare wijt
dat serdaine verherijt waren
vanden sarrasijnschen scaren
doe was luprant van groter waerde
here over die lumbaerde
ende vernam dat sente augustijn
wilen uten lande sijn
in sardaine was brocht int lant
dat nu verherijt was ende verbrant
die stede daer hi begraven lach
met groten coste updien dach
so dede hine halen daer
ende bringen hem selven bet naer
indie stede tote pavien
daer dedi eene kerke wijen
in des groots sente pieters ere
daermen in leide dien here
ende luprant selve die coninc woude
dat mense hiete die hemel van goude
leo wart in sijn vijfte jaer
den kerstinen ghelove zwaer
ende stont alse een quaet keytijf
om des paues gregorius lijf
maer die lumbaerden entie romeine
wederstondene al ghemeine
nu moeten wi ter jeesten keren
ende vanden vrancscen heren leren
int jaer daer na dat pippijn starf
die vrieselant wan ende verwaerf
doe staerf coninc hildebrecht
van vrancrike ende wart na recht
sijn sone dagobrecht gecroent
marteel omme datmen niene hoent
die gheorlovet van desen
want en mochte els niet wesen
dat eenech coninc daer crone droege
het en ware bi sinen gevoege
die edelste boden hem de crone
maer hi ontseidse harde scone
ende seide het ware meerre eere
over coninge te sine here
dan ware geeroent te sine
in bedwange in sulker pine
dese dagobrecht van vrankerike
ne besat maer vier jaer sijn rike
daer na heeft karel marteel
die crone ghegeven al gheel
lotarise den anderen broeder
selve bleef hi des riken behoeder
dese lotaris was twee jaer
coninc ende staerf daer naer
doe was een die cylpric hiet
die der erven bestont niet
anders dan hi comen was
vanden geslachte ende pijndem das
dat hi emmer na desen
vrancs coninc woude wesen
ende quam om hulpe in acquitaengen
dat tusscen vrancrike leit ende spaengen
an eudone den hertoghe
ende bidt dat hi mettem orloge
dat hi die vrancsce crone gecrige
eudoen quam mettem te wige
jegen karle martele gevaren
maer si verlorent metten haren
ende worden gesconfiert upt velt
ende karel behilt met gewelt
doe sendde cylpric omme genaden
boden van sinen mesdaden
an martele ende hevet gesproken
dat die nijt al was tebroken
ende karel hevet hem gegeven
die crone naer sine neven
dese levede der jare vive
crankelijc als een keytive
hier binnen hevet hem gereit
van angiers die here ramfreit
ende wilde maertele cranken
maerteel quam metten oest vranken
tote riemen indie stat
daer bisscop ribrecht here sat
die kaerle kerstijn hadde gedaen
hine dars niet in de stat ontfaen
want hi ramfreide ontsach
alse marteel dat versach
hevet hine sijnt daer omme ontset
om dander heren te dwingene bet
doe trac hi noch bat gheins
ende quam tote orlieins
daer sente euchier bisscop was
die hem mede ontseide das
omdat ramfreit bi hem sat
dat hi niet quame indie stat
hier omme was hi danen verdreven
ende moeste enden sijn leven
te sente truden up aspengouwe
daer hi staerf in groten rouwe
marteel quam daer up ramfreide
ende wan hem af lant ende heide
ende hevet beseten na dat
angiers die vaste stat
ende daertoe bedwongen so
dat sijs waren harde vro
dat hi doch die port upnam
ende hem te genaden quam
ramfreit gaf hem gevangen mede
up marteels genadichede
dus wart hi geweeldich here
van vrankerike vorwaert mere
alse keyser leo fel ende swaer
was comen in sijn sevende jaer
wart gyzit here der amirale
over die sarrasine altemale
hunimaer hadt vor hem twee jaer
gheweest ende was den kerstinen zwaer
ende maecter vele maertelaren
maer onlange dedijt te waren
gyzit waest na hem alsict zie
ende regneerde der jare drie
desen quam een jode te rade
die hem riet dat hi dade
in allen riken die beelden ons heren
vellen ende te nieute keren
want vele kerstine onder hem waren
een leven van xl jare
so belovedi hem omme dat
gyzit geboot in elke stat
maer alse saen alse hijt geboot
bleef hi in corter wilen doot
naer hem so quam henelijt
die tlant xxi jaer besit
echt in leuwen viiide jaer
wart hij den gelove zwaer
ende hiet in sijn keyserike
die beelden vellen gemeenlike
entie paues gregorius screef hem ane
ende riet hem dies af te stane
maer dat was al omme niet
want hi bleef an dat hi hiet
in keyser leuwen ixde jaer
vintmen lesende vorwaer
dat coninc cylpric was verstorven
die de crone hadde verworven
van maertele in vrankerike
dese cylpric sekerlike
was teersten clerc weetmen wel
ende was gheheeten daniel
ende quam ter cronen vanden rike
na hem eenen diederike
nam marteel een der vranken neven
ende hevet hem die crone gegeven
selve bleef hi indie eere
over prince ende over here
diederic sat xv jaer
coninc alsemen weet vorwaer
maerteel voer in desen tiden
uptie sterke sassen striden
ende heeftse onderghedaen
want sine constent wederstaen
ende ghalt hem met swaren scaden
dat si den roemscen rike daden
doe voer hi vort in cargeheide
vechten up enen lamfreide
die over almaengen was
hertoghe ende here alsict las
ende dwanc hem met ghewelde af
dat almaengen tsens gaf
daer naer so bedwanc hi swaven
ende beieren met alden graven
die daer saten inden lande
ende deet al onder sine hande
ende hevet met sinen swerde dorhouwen
dlant al toter dunouwen
ende sassen ende der elven mede
datter en was borch noch stede
soene was van hem vervaert
sette hi den wille dare waert
nu quam hem up een ander strijt
die hem gheduurde langen tijt
eudoen die met cylpricke vacht
up marteele met sire cracht
also alst hier te voren staet
poget echt oft hi vint raet
daer hi karle maertele mede
nedere an sine moghenthede
marteel hevet dit vernomen
ende es met sinen here comen
in acquitaengen teenen stride
up eudoene die over side
wiken moeste al dor die noot
daer dedi roof ende scade groot
karle den lande enten steden
acquitaengen heefti dorreden
ende berovet ende verbrant
porte ende dorpe al dat hijs vant
in keyser leuwen xste jaer
wart in constantinoble orloge swaer
up keyser leuwen want hi woude
datmen die beelde verbernen soude
die naer jhesus of na marien
of na eenege van gods partien
ghemaect waren oft ghesneden
hier omme waren inder steden
ghemaerteliet een deel liede
in sijn xiste jaer ghesciede
dat gregorius den paues dochte
datmen den keyser niet en mochte
ghecastien van siere onsede
al occident hi senden dede
van siere hulde ende biden banne
verboot hi wijf ende manne
dat si hem ontseiden echt
rente ende des keysers recht
int naeste jaer dat anequam
die quade keyser leuwe nam
te constantenoble sente germeine
dat patriaercscap recht al reine
omme dat hi hem in allen rade
lachterde sine mesdade
echt in sijn xiiiste jaer
so rees een orloge swaer
tusscen martele ende eudoene
die vromech was ende coene
noch sach hi wel dat hi en conde
niet altoos in ghere stonde
jegen hem behouden tfelt
ende hevet gehaelt met gewelt
die sarrasinen met haren roten
die tlant uptie wester goten
hadden gewonnen doe van spaengen
ontboot hi in acquitaengen
mettien quamen si tier stonde
gevaren over die geronde
beede met kinderen ende met wiven
alse die besitten wilden ende bliven
in vrancrike end hebbent al
een ongetelt groot gescal
wart vanden sarrasinen int lant
maerteel gemoetese te hant
alse diese emmer wilde keren
metter hulpen gods ons heren
duutsce ende fransoysen te waren
waren mettem inder scaren
maer clene was die menechte sine
jegen alle die sarrasine
doch nam hi up hem den strijt
ende verslouger daer ter tijt
ccc dusent uptie stede
ende lxxm daertoe mede
met haren coninc abdirama
dien si alle volgeden na
selve verloos hi inden dan
der siere xv hondert man
die hertoghe hevet vernomen
dat martele dus wel es comen
ende maecte mettem pays ende vrede
den heidinen so volgedi mede
ende verbrandem upt velt
hare loetgen ende haer getelt
ende verslouch van haren scaren
vele die verdreven waren
in keyser leuwen xiiiiste jaer
was doot die paues overwaer
dander gregorius diene verwiet
ende vander heileger kerken sciet
doe wart die derde gregorius gecoren
die vort stercte alse wijt horen
die sentencie die sijn vorsate
utegaf om des keysers onmate
in dit selve jaer so staerf
beda die hemelrike verwaerf
om dat hi in sinen gescrichte
die heilege scrifture verlichte
ende van levene heilech was
in ingelant alsict las
was hi in sinen cloester geleget
daermen noch vele van hem seget
int jaer gods staerf hi min no mee
dan viisupc xxx ende twee
int xvste jaer dat onscone
keyser leuwe drouch de crone
so nam sijn sone constantijn
een wijf toten bedde sijn
kalaens dochter die coninc was
vanden alvernen alsict las
die hunen hieten hier te voren
want soe van heidijnscap was geboren
leerdemen hare die kerstine zede
ende men deedse dopen mede
hyrene was hare name
haer man was quaet sonder scame
die hem weder die kerke sette
maer soe hilt kerstijndoem bi wette
alse ghi horen sult hier naer
in leuwen xvide jaer
die derde gregorius de paues
die den keyser sach in aves
dat kerstijn gelove minnen
versaemde tote rome binnen
ix hondert bisscoppe ende drie
grote consilie so hilt hie
daer was utegegeven met eren
te anebedene dat beelde ons heren
ende oec mede sente marien
daer ginc men vermalendien
alle diese in dorperheden
ontreinden ende in quaetheden
in keyser leuwen xxiiiste jaer
staerf in vrancrike vorwaer
coninc diederic die in de stede
karel marteel setten dede
hildericke ende gaf hem de crone
diese ix jaer drouch onscone
een snuedel waest die niet docht
datmenne coninc heten mochte
int selve jaer quamen de sarrasine
met haren coninc ende daden pine
der stede van arleblanke
si ergerdent al sterke ende cranke
dat si in proventsen vonden
marteel quam up hem tier stonden
ende wan hem af avenyoen
nerboene ende brac hem af haer doen
ende alle die steden daer int lant
arleblanken ginc in hant
al proventse ende borgoenge mede
den heidinen hi so wee dede
dat hi hem echt twee coningen slouch
ende daertoe volx af genouch
maer omme dattem anelach
ende hem upwies nacht ende dach
orloghe ende hem die scat
verminderde dien hi hadde gehat
nam hi papen ende clerken
ende elcsins der heileger kerken
die tiende want hem de noot dede
ende hilter sijn orloge mede
ende goede sine ridders daer af
dat hi dit dede ende aldus gaf
so seidemen dat hi wart verloren
ende dit ware jammer ende toren
int selve jaer dat diederic staerf
ende marteel weder verwaerf
proventse ende arleblanke de port
doe staerf hi dat was grote mort
ende was te sente denijs begraven
eerlike met groter haven
hier na gheviel dat men ondede
sijn graf ende men vant tier stede
no vleesch no been dats bekent
els niet dan een groot serpent
ende sijn graf in diere gebare
binnen alst verbernet ware
na den vromegen karle martele
namen sine sonen in dele
sijn lant elc trac tsine an
deen sone hiet karleman
ende dander hiet pippijn de clene
dese hilden tlant ghemene
die fransoysen die waren bleven
in proventsen na marteels leven
hebben eudoens sone wayfiere
uten lande verdreven sciere
doe hi orlogede up nerboene
die goten en waren oec niet so coene
sine gaven hem up hare steden
om te sittene met vreden
niemens ende nerbone die port
ende wat so hem toebehort
ende hebben hem ghisele gheset
om te behoudene hare wet
dus jagedensi daer uten lande
die sarrasine thaerre scande
ende wayfiere ende eudoene
want hi brachtse int lant de ghone
keyser leo staerf vorwaer
in sijn xxiiiiste jaer
ende sijn sone constantijn
moeste naer hem keyser sijn
hi wart keyser ende here
int jaer ons heren min no mere
vii hondert xl ende twee
xxv jaer ende nemmee
so drouch hi die roemsce crone
dorperlike ende onscone
dese was recht hoir na den vader
vanden lande ende van quaetheit algader
al sinen tijt hevet hi gheset
omme te levene jegen wet
hi hilt hem an die duvelie
ende an onreine toverie
ende in des vleesch onsuverhede
clerken ende moenken mede
dogeden omme tgelove van desen
vele vernoys alse wij lesen
die patriaerc vander port
staercte mede sine wort
ende al omme der werelt ere
bidi sendde onse here
grote sterfte ende mort
te constantinobele indie port
so dat men vele huse sloot
want die liede waren doot
wanter niemen in wilde wesen
die patriaerc qual van desen
anastasius ende bleef doot
in zwaren evele ende groot
na hem quam inde stede sijn
een moenc hiet constantijn
ende volgede al skeysers raet
een ongelovech man een quaet
in keyser constantijns eerste jaer
die den gelove was te swaer
so wart onder die roemsce partie
een paues hiet zacharie
die was van grieken geboren
pollicronis alse wijt horen
hiet sijn vader  sijn voersate
die derde gregorius de goede de mate
was van rome geboren geheel
sijn vader was een hiet marteel
dese lingede die stille
een lettelkijn na sinen wille
alse hi doot was quam zacharie
die nam jegen der lumbarde partie
vasten vrede xx jaer
in desen tiden weten wi vorwaer
dat sente bonefacis was
alsemen hier te voren las
bisscop van magense ende maecte vouden
daer hi sijnt gedaen was ter mouden
in constantijns derde jaer
reinet asscen over waer
in sijn vierde jaer was de rene
die heilege marie magdalene
te ays gehaelt daer soe lach
ende hadde gedaen menegen dach
te ays menic in gasscoenyen
ende deedse halen in borgoenyen
een grave geraert diere sat
te verlegay indie stat
dede hise bringen daer men seget
dat soe nu ter wilen leget
daer soe dede ende noch doet
menege scone miracle goet
daerne vele af sijn bescreven
ende vele vergeten bleven
in constantijns eerste jaer
so wart moenc dorden vaer
van sire zielen karleman
dien de stoute marteel wan
pippijns broeder die heet die cleene
ende al sijn lantscap gemene
es pippine sinen broeder ancomen
ende hevet in hant genomen
vanden paues zacharien
dede hi hem moenec wien
upten berch die serapte hiet
hi enen cloester maken liet
in des goets silvesters ere
aldaer ginc zitten die here
maer omme dat bi rome was
so plagen vele fransoyse das
alsi daer quamen indie port
voeren si te serapten vort
karlemanne visenteren
doe begonste hem dat deren
want hi begerde in sire gebede
te sine ende in sire enechede
ende voer upten berch cassijn
daer wilen abt hadde ghesijn
sente benedictus ende es daer bleven
ende leedde een heilech leven
int jaer daer na wart in cycile
ende in calabren eene wile
grote sterfte in menege stede
ende ander lieder cledre mede
ende in kerken andie cortinen
worden crucen die sulc schinen
of si met olyen waren gescreven
men wiste hoe si quamen of bleven
int viide jaer dat constantijn
keyser selve hadde ghesijn
brac coninc racys van lumbardien
den vrede die paues zacharien
te xx jaren hadde genomen
ende es jegen rome comen
maer die paues ginc hem an
met dogeden hine so verwan
dat hijs hem nemmeer wilde bewinden
ende es met wive ende met kinden
te rome comen indie stede
ende daer moenec worden mede
aystolf sijn broeder wart daer naer
coninc ende waest vii jaer
alse constantijn int ixde jaer
van sinen rike was vorwaer
sende clene pippijn sine partie
toten paues zakarie
ende dedem vragen openbare
wie best coninc hiete oft ware
schuldich te sine vanden rike
so die ghene die ledichlike
die crone drouge sonder eere
so die ghene die dicke sere
hem aventurde up ende neder
zakarias ontboot hem weder
datmen dien voer coninc hilde
die tlant bescermde met gewilde
deser antworden sere danken
den paues van rome de edele vranken
ende hebben den coninc hilderike
in enen cloester begeven rike
te sente medaerts te sissoen
ende daden hem moencs abijt andoen
ende gaven pippine gemeenlike
die coninx crone van vrancrike
sente bonefacis die bisscop sat
tote magensen indie stat
wijedene mede ende belas
alst coustume ende sede was
die cycambriene die troyene
die vielen neder dus onsiene
ende clodoveus grote geslachte
was aldus ontset met machte
biden paues ende biden heren
die puppine holpen ter eren
ende was in ons heren jaer
vii hondert ende l vorwaer
xviii jaer regneerde dese
in vrankerike alsiet lese
int xde jaer dat constantijn
keyser met scanden hadde gesijn
so voer pippijn die clene
met sinen fransoysen ghemeene
orlogen uptie felle sassen
die hem over waren gewassen
entie hem wilden sijn lant onneren
die verdreef hi met groter eren
alle die kerken van sinen rike
dedi verbetren ghemeenlike
hare noten ende haren zanc
nader roemscher kerken ganc
int xiste jaer dat constantijn
keyser hadde begonnen sijn
so quam aystolf van lumbardie
coninc met sire paertie
ende eeschede den roemscen tribuut
van elken hovede al uut ende uut
doe was zakarie verstorven
die paues entien stoel hadde verworven
een steven dander vander namen
die geboren was alte samen
van rome uter stat al gader
constantijn so hiet sijn vader
alse hem aystolf so leede dede
so rumde hi rome die stede
ende es in vrancrike getrect
alse die peinst ende meet
dat den coninc puppine sal
ontfaermen sijn ongheval
karleman die moenc was
puppijns broeder alsement las
hier te voren hi voer mede
om des paues besichede
dat hi pine hoe hi belet
die dinc daer hem aystolf toe set
alse coninc puppijn hevet vernomen
den paues steven te hem comen
trect hi jegen hem gereet
te voet hi ter erden beet
drie milen voren dore sine werde
ende quam jegen hem gegaen up derde
hij ende sijn wijf ende sine kinder
ende leeddene biden breidele ginder
den paues tote sire zale
daer na gingen si sitten ten male
daert heimelijc was tere stede
daer hem die paues sere bat mede
met naten ogen dat hi ontfinge
van rome sente pieters dinge
ende hi die roemsce saken besaghe
die sere tegingen indien daghe
ende clagedem over aystolfs gewelt
die hem hiesch van tsense gelt
puppijn zwoer hem daer bi gode
dat hi doen soude sijn gebode
dus bleef die paues steven daer
onthier ende vernieuwede tjaer
ende wijede den coninc puppine
heilech coninc entie kinder sine
karle den groten ende karlemanne
ende geboot dat als biden banne
dat nemmermeer diere af quame
hem de vrancsce crone name
maer dat si souden euwelike
crone dragen in vrancrike
si teersten ende alte voren
diere na af worden geboren
int xiiste jaer dat constantijn
een onreine keyser hadde gesijn
so trac puppijn met sire partien
indat lant van lumbardien
aystolf settem inder weren
maer lettel consti hem gederen
den fransoysen hine moeste vlien
ende was vro dattem mochte gescien
dat hi quam te parlemente
ende hi lant goet ende rente
sente pietren moeste geven
daer hi den paues uut hadde verdreven
die coninc puppijn sette met eren
eer hi hem dede int wederkeren
in sinen stoel den paues steven
daer hi ute was verdreven
ende alse hi was in vrancrike
so brac aystolf valscelike
sijn belof ende sinen vrede
doe sendde puppijn daer ter stede
fultrade weder metten vranken
die aystolve souden danken
sine valsceit ende sire ontrouwen
quaemt hem te scaden oft te rouwen
hi moeste echt al wederkeren
dat hi rovede tsire onneren
ende moeste houden dien vrede
met gewelde niet bider bede
in desen tiden was karleman
die moenc ende pippijns broeder dan
in vrancrike om sente bonoite comen
om dat hine soude hebben genomen
ende gevoert te mont cassijn
daer hi abt was ten cloester sijn
ende leggene daer hi wilen lach
alreerst na sinen sterfdach
maer alle diere waren ghesent
woch te draghen worden blent
ende moester omme sijn grote bede
eer si ghenasen der blenthede
ende waren blide dat si geloveden
dat sine nemmermeer en roveden
in desen tiden was oec mede
grote erdbeve in meneger stede
dat sulke steden vielen een deel
ende sulke vielen al gheheel
sulke bleven sonder val
die vanden berghe in dat dal
gheset worden sonder schuren
beede met husen ende met muren
vi milen vorder alse wijt horen
van dat si stonden daer te voren
in mesopotania mede
daer ghesciede meerre wonderelichede
die erde scorde twee milen lanc
daer harde witte erde uutspranc
daer uut so quam een dier gegaen
rechts alse een muul gedaen
ende sprac menscelike wort
oec spraect dus daert menech hort
volc sal comen vander wostine
ende doen dien van arabien pine
int jaer daer na staerf karleman
puppijns broeder die tabijt hadde an
ende vanden paues van rome nam
doe hi ter moenkien quam
te vianen bleef hi doot
daer groefmen met eren groot
int selve jaer ghesciede mede
dat van magonsen uter stede
deerste bisscop bonefas
in vrieselant gemartelijt was
ende van danen te vendoen gedragen
daermenne grouf met groter clagen
alsemen die waerheit wille leren
sone smeecti coninge no heren
maer hi seide elken sijn recht
mesdedi waest here of knecht
hine wreef die zonden niet
alsemen nu ten tiden pliet
maer alse die goede ersatre doet
die van wonden sere es vroet
ende nu wonde diept ende nu wijt
ende nu bernet ende nu snijt
ende niet sinen zieken en spaert
hoe hi greinst ende mesbaert
daer sijn orbore leget an
aldus dede die heileghe man
metten ghenen vroe ende spade
die leven wilden bi sinen rade
des quam hi talsulken lone
alse ter maertelaren crone
coninc puppijn sette sine vaert
te dien tiden te sassen waert
die emmer fel waren den vranken
dies voer hijt hem swaerlike danken
ende velde vesten ende steden
ende slouch hem af met vromecheden
menegen stouten staerken deghen
ende dwancse dat si moesten plegen
tseins te ghevene gemeenlike
den coninc van vrankerike
daerwaert trac hi sijn here
ende wan hem af menege were
beede castele ende stede
ende tfolc altemale mede
oec vinc hi den grave blandine
ende brochtene mettem entie sine
tote borges vordie stat
die hi met crachte besat
so dat hise met storme wan
daer in sette hi sine man
te pirrigorgen voer hi vort
ende destruweerde ghene port
ende andere vele daertoe gemeene
diere bi waren groot ende clene
daer hi grote scade dede
ende groot goet wan daer mede
acquitaengen niet gheheel
wan hi maer een groot deel
dit was emmer over waer
in constantijns xiiiide jaer
doe dede die quade constantijn mede
te constantinoble indie stede
versamenen xxx ende drie hondert
bisscoppen die hi hadde gesondert
die van sire geloven waren
indien seent gaf men uut te waren
datmen die beelden ons heren
ende sire santen niene soude eeren
maer vellen ende verderven
hier omme so dedi sterven
vele goeder kerstinen te waren
die metter roemscher kerken waren
int xvste jaer dat constantijn
dus handelde die saken sijn
ende puppijn was in acquitaengen
so quam over die zee van spaengen
een trop wandelen een groot here
daer settem puppijn up ter were
ende si slougenre xx dusent doot
selve verloos hi inden wijch groot
xx die beste van sire scare
daer hi omme was in mesbare
maer doe quam eer sijs iet wisten
thovet van sente janne baptisten
dat moenken van over mere
al daer brochten in sijn here
daer bi die xx versleghene man
ten live quamen weder an
alse hier voren die jeesten houden
in theodosius tijt des ouden
dat hovet vanden heilegen prophete
was geleit bi puppijns gehete
in acquitaengen in ene kerke
die nu cierlijc es van gewerke
in constantijns xviste jaer
staerf die coninc aystolf die swaer
der roemscer kerken hadde gewesen
god slougene doot alse wi lesen
int selve jaer wart vonden mede
tote rome indie stede
pieternelle die heilege maget
die also die scrifture gewaget
sente pieters dochter was vorwaer
men vant in haren steenvate daer
lettren die sente pieter screef
int graf daer soe begraven bleef
diemen aldus mach verspellen
miere lievere pieternellen
miere dochter uutvercoren
die paues paulus alswijt horen
verhief dus die maget reene
ende leidse in enen maerberstene
te desen tiden was doot bleven
van rome die paues steven
die pippin ende sine partien
bracht hadde in lumbardien
entie int ende van sinen levene
dat roemsce rike pijnde te gevene
den fransoysen enten vranken
want constantinoble begonde cranken
ende en mochten no en wouden
die kerke van rome upgehouden
sidert naer des paues doot
vulquam al dit wonder groot
na hem was paulus paues gecoren
die van rome was geboren
sijn vader die hiet constantijn
sochter man en mochte niet sijn
entie met siere mayseniede
so gerne besach daerme liede
in constantijns xxiste jaer
quamen met orlogen swaer
die tuerken van verre ende van na
dor die porten van caspia
ende quamen met haerre partyen
ende woesten hermenien
in haer lant quam wilen plage
die hem geduurde lange dage
so dattem die kerstine rieden
die gemanc waren mettem lieden
dat si in cruus hem daden sceren
sone soude hem die plage niet deren
dit daden si ende in corten stonde
quamen si weder in haer gesonde
lange daer na hildsi den zede
ende na hem haer geslachte mede
in constantijns xxiiste jaer
so wart een winter groot ende swaer
al van sente baves daghe
seget die cronike sonder saghe
tote in onser vrouwen dach
die in sporclemaent gelach
die zee die in ponten leghet
was vervorsen alsemen seghet
ghelijc enen marbersteene
hondert milen verre gemene
xxx ellen waest oec dicke
entie snee lach ongemicke
xx ellen daer up getreden
dit ijs es sonder mesquame leden
binnen sporkelle up die zee
ende moruwede ende brac ontwee
ende daer si hoopten die ijsmaren
so lagen si oft ijsbergen waren
segebrecht scrijft dat vanden trone
sterren dochten vallen scone
so dat menech wanen woude
dat die werelt enden soude
in desen tiden in desen stonden
was een ridder hebbic vonden
metten coninc puppine in borgenyoen
een heilech man in al sijn doen
gode getrouwe ende diendem sere
enten coninc sinen here
die gengolf hiet weetmen wale
van hem sullen wi nu houden tale
gengolf quam tenen tiden
ende soude dor vrancrike liden
daer quam hi an ene stede
daer hi sijn eten gereden dede
ende ginc sitten in een gras
up ene fonteine daert scone was
ghinder vragedi den man
die de ervachtichede ginc an
oft hi vercopen wilde omme goet
die fonteine die ghinder stoet
die man seide updat hi mochte
dat hise hem gherne vercochte
des coeps drougen si over een
die dorper spotte ende green
alse die ridder danen sciet
hi waende tgelt hebben omme niet
teenen tiden stont die sot
up die fonteine ende maecte spot
metten ridder diese cochte
ende eer hi hem bekennen mochte
sach hi die fonteine verdroghen
daer hi toesach metten oghen
want gengolf met sire bede
deedse springen teere stede
in borgoengen daer hijs bat
ende al noch staet soe daer ter stat
nu hadde die gengolf ene vrouwe
sijn wijf die hem was ongetrouwe
die lettel vriendscepen hem dede
om sine grote heilechede
hi hadde hare liever gewesen ries
ende soe els hadde gehat haren kies
mettem te speelne in heimelichede
dan hi so lange lach in gebede
eens es hi uptie fonteine
metter vrouwen geseten alleine
die god dor hem daer springen dede
ende verweet hare daer ter stede
waer omme soe haer selven brochte
in also dorperlijc gedochte
daer swoer soe sere ende seide
datmen hare onrecht aneleide
gengolf selve sette hare daer
ene purgatie niet te zwaer
ende seide wiltu ghelovet wesen
dattu onsculdich best van desen
ontbest dine mouwe nu ter stonde
ende brinct mi uter fonteinen gronde
een keselkijn ende gef mi dat
blivestu ongescaet terre stat
so ghelove ic in alre wijs
dattu dies ontschuldich sijs
alsoe dit horde sonder vaer
stac soe in den aerm daer
ende soe trakene weder uut
verbroyt altemale die huut
die heileghe man sprac te hare
nu es dine quaetheit openbare
nem dit goet ende wone allene
of met dinen amijs gemene
ic wille dijns doens wesen ave
doe gaf hi hare half sijn have
ende soe voer daer soe wilde wesen
niet langhe sone leet naer desen
dat daer hi sliep een clerc quam
die hem mordadelijc sijn lijf nam
ende was die ghene daer soe mede
hare onsuverheide dede
doemen drouch ten grave waert
vele zieken ane die vaert
die andie bare mochten comen
hebben hare ghesonde genomen
so datter quader vrouwe maghen
ghene niemare hare draghen
hoe god dor sinen maertelare
miraclen dede al openbare
twijf spotter met ende seide mijn man
gengolf es die alse wel can
sine miraclen vulbringen
alse mijn achterste ende can singen
mettien rechts ter selver steden
wart soe crakende beneden
waest lief of leet haer ontcnochte
dat soe gesluten niet en mochte
ende des plach soe dat wijf
vort upten vrijndach al haer lijf
omdat haer man updien dach
vermordt was al daer hi lach
updat soe iet sprac metten monde
so craecte soe ter selver stonde
die coninc selve horets mare
ende quam daer ende vant tware
ende lovede den martelare ons heren
die clerc staerf met onneren
die gengolve gaf die doot
want hem sijn inadere scoot
uten fondamente al beneden
so dat hi doot bleef daer ter steden
in desen tiden gheviel mede
dat tantyochen bider stede
in en stedekijn heet jeroco
een groot wonder gheviel also
jueden sijn in een huus comen
dat in huren was genomen
daer een kerstijn in hadde gewesen
ende was bleven daer van desen
een cruce dat daer was vergeten
si werpent neder alsijt weten
ende daden den beelde alden mesprijs
die de jueden in alre wijs
jhesum cristum hadden gedaen
so si naest mochten verstaen
platten spuwen ende verspreken
voete ende handen dorsteken
galle boden si hem ende aysijn
doe staken sijt in die ziden sijn
daer ute ran water ende bloet
een vat namen si dat daer stoet
ende ontfingen dbloet aldaer
te proevene oft ware waer
dat jhesus miracle conste togen
die jueden van harre zinagogen
die ziec waren versaemden si ter stede
ende bespaersdense daer mede
hen mochte geen evel wesen
sine warenre saen af genesen
ten lesten worden si beroert daermede
ende gingen ten bisscop vander stede
die adeodatus hiet
ende togeden watter was gesciet
ende gaven dbeelde ende dbloet
die jueden hi alle kerstijn doet
ende deelde dbloet in clenen vaten
ende sendent wide te baten
ende screef dwonder van onsen here
ende bat ende maende sere
datmen soude gode teeren
die passie vanden beelde ons heren
vieren upten selven dach
die indie maent november lach
viii daghe na alre zielen dage
dat god verdreve honger ende plage
hi dedene in sijn bisdoem houden
hem alle die sijns horen wouden
in constantijns xxvste jaer
doe was persecutie zwaer
over al up die kerstine
want over die sarrasine
was doe ammirael abtalas
die van mahumets secten was
hi dede vele kerstine ontliven
dies an mahumette niet wilden bliven
ende constantijn die keyser quaet
die martelijet ende verslaet
vele jonge metten ouden
dies hem niet en wilden houden
an sijn ongelove indien daghen
oec en constijs niet verdraghen
dat god vele miracle dede
ten heilegen graven ter meneger stede
hine deedse ontgraven nu een nu twee
ende sinckedse oec indie zee
in desen tiden was clene gehacht
van constantinoble des keysers macht
want der sarrasine partie
hadden hem afgewonnen surie
ende meest azien also wale
ende affrike alte male
in europen haddent die hunen
ende die bulgren die up hem stunen
gewonnen een groot deel met allen
die vranken die besaten gallen
ende hadden met harre partien
bedwongen al lumbardien
dies scrijftment vort puppine
regnerende met constantine
ende sine sonen mede nochtanne
karele ende oec karlemanne
puppijn was bider roemscher wet
patricius der stat gheset
puppijn dede in sinen daghen
enen seent te samen jaghen
vanden grieken enten latinen
ende dedere cost toe ende vele pinen
om te verclaerne daer ter stede
tgelove der drievoudichede
ende ofmen sculdich te eerne ware
gods beelde al openbare
daer wart onse gelove verclaert
ende oec mede gheopenbaert
datmen eere ende verchiere
gods beelde in alre maniere
in desen tiden beroerden echt
die van aquitaengen gevecht
up puppine daer wayfier
ende sijn sone af worden fier
so dat twee fransoysen vingen
wayfiers oem ende sine bringen
maer die coninc der sarrasine
die in spaengen sat entie sine
amirmanum was sine name
ontsach hem waert dat up hem quame
puppijn dattem ware te swaer
boden ende gichten senddi daer
ende bejagede met sinen goude
coninc puppijns des clenen houde
ten naesten jare es hi getrect
in acquitaengen alse die mect
ende te makene vanden stride
ende want al up verre ende wide
sans wan hi die goede stede
ende vinc al ghinder mede
wayfiers moeder des hertoghen
sustren nychten die hi getogen
mettem hevet in vrancrike
gevaen te sine euwelike
in deser tijt in deser noot
was die paues paulus doot
ende was gecoren een constantijn
die al noch leec hadde ghesijn
ende was van rome geboren
met gewelde was hi gecoren
ende paues gewijet metter vaert
dattem sidert te scanden waert
doe wart jegen hem ghecoren
een phillips omme toren
van som den heren maer hi wart saen
vanden stoele afghedaen
in constantijns xxviiste jaer
so endde dat orloge swaer
tusscen pippine ende wayfiere
want sijn volc verslougene sciere
omme dat si met groten scaden
bi hem waren sere verladen
onlange daer na so bleef doot
puppijn selve die here groot
van daden groot ende van vromecheden
al was hi els clene van leden
te sente denijs wart hi begraven
eerlike met groter haven
gheluckich ende zegevri
entie beste so was hi
berte hiet sijn wijf alsict las
die eraclius dochter was
daer hi karlen ane wan
met rechte quam updien man
dat roemsche rike na den vader
an hem versamedet oec algader
van grieken ende vanden roemscen rike
van duudscen lande van vrancrike
dus scrijft van gembloys segebrecht
karle diemen groot hiet echt
om grote doget die hem lach an
ende sijn broeder karleman
deelden onder hem dat rike
met vreden ende broederlike
karel dede hem cronen mede
tote noyoen indie stede
ende te sissoen karelman
dus vingen si haer rike an
in puppijns tiden alse wijt horen
worden twee kindere geboren
die uter maten gelijc waren
deen wart geboren in alvaren
ende was des graven kint
tander alsemen gescreven vint
was eens anders van bericaen
eens gheviel hebbe ic verstaen
datmen te rome voerde ter stede
die kindere omme hare kerstijnhede
want men mochte niet no en plach
datmen nu pleget up desen dach
datmen iet vele kindere clene
ter vonten brochte int gemeene
maer men lietse so verre dijen
dat si tgelove mochten lijen
tote ludeke indie stat
so gaf daventure dat
dat die kindere quamen te samen
ende si vaste vriendscap namen
so staerc in zitten ende in wanderen
dat deen niet sonder den anderen
noch weder slapen wilde no eten
dese kinderen alse wijt weten
quamen te rome te samen
ten paues deusdedit hiet bi namen
beede doopte hise die ghone
ende hi hiet des graven sone
amelis enten andren amijs
die roemsche ridderen in alre wijs
diere vele saghen toe
hievense uter vonten doe
die paues selve gaf hem daer
pladine nappen over waer
verchiert met gesteente mede
even goet ende sprac tier stede
neemt dese cleenode van mi
dat u lijctekijn altoes si
dat ic u doepte metter hant
hier in de kerke ende hout den pant
die kindere ontfingen die heren
met dien si te lande keren
elc tsinen vader danen si quamen
maer die herten bleven te samen
alse amijs quam te sinen magen
wart hi die wijste van sinen dagen
ende alse hi hadde xxx jaer dan
sijn vader was een out man
ende van live heilech ende goet
so dat hem evel wee doet
ende hevet ontboden amise
ende hiet hem in alre wise
dat hi in ridderliken live
gode emmer onderdanech blive
ende ghetrouwe dinen here
ende dinen geselle gehulpich sere
ende hi in allen tiden mede
gewerke houde der ontfarmechede
ende buten alle desen dingen
altoes niet af ne ghinghe
noch te spotte noch te scerne
des graven sone van alverne
alle daghe tallen male
ende alse ghehent was dese tale
voer gode bevolen die ghone
ende hem gaf sijn goede sone
alsulke eere alsulke werden
alse bequame es der erden
amijs quam in des vaders goet
maer onlange hi daer in stoet
want sijn volc was hem te fel
dat die dinc also ghevel
dat sine met valscen saken
ute sijns vaders erve staken
ende seide dat ic best love
dat wi tes graven amelis hove
te samene varen harde saen
hi es mijn vrient hi sal ons gerne ontfaen
of wi varen te vrouwe hildegarden
des coninx karles wijf des waerden
die altoes es hovesch ende fijn
lieden die verdreven sijn
in alvernen quamen si tien stonden
maer sine hebben daer niet vonden
den grave amelise dien si sochten
want eer si daer comen mochten
was die grave selve gevaren
tote berico te waren
want hem mare was comen tier stont
vanden ghenen dient was cont
dat amijs vader doot ware
ende alse hi quam gevaren dare
ende hi des anders niet en vant
sciet hi droeve woch te hant
ende peinsde hine keerde nemmermere
hine soude amise vinden eere
ende amijs die sochtene mede
nu hier nu daer talre stede
so dat hi up enen dach
met eenen edelen ridder lach
die horde hoe hi was verdreven
ende hevetem sire dochter gegeven
over anderhalf jaer na dit
amijs ghevoeget ende sit
dat hi tote parijs vare
sinen gheselle souken dare
amelijs haddene twee jaer
ghesocht verre ende naer
ende alse hi neven parijs quam
enen pelegrijm hi vernam
vanden lande van berico
ende hi vragedem doe
of hi iet hadde verstaen
van amise den bericaen
die sijns lands ware verdreven
dander seide here in mijn leven
sone saghickene dat ic weet
amelis die trac af sijn cleet
ende gaeft den aermen man
ende seide nu bidt vor mi dan
dat god mine arbeit ende
die ic twee jaer in groter ellende
dor sinen wille hebbe ontfaen
die pelegrijm es woch gegaen
ende quam des avonds daer hi sach
dat die selve amijs lach
dien amelis sage so gherne
omden grave van alverne
so vragedi ghenen armen man
dander antworde spotti dan
jane bestu amelis de grave
die mi heden vrages hier ave
omme amijs den berican
du gaves mi tcleet dat ic hebbe an
nu hevestu ende ic en weet twi
altemale ontekent mi
cledere paert ende ghesellen
alse amijs dit horet tellen
seidi hem in ghere wijs
ic en bem el niemen dan amijs
die den grave van alverne
amelise saghe so gherne
bidt gode dat hi mi ghesende
daer ickene sien moet of venden
den pelegrijm so gaf hi mede
van sinen ghelde dor hoveschede
doe sprac die man so vare te parijs
du vintstene daer in alre wijs
amijs es te parijs ghereden
ende vantene daer buten der steden
met siere scoenre conpaengie
eten in ere praierie
ende alsene amelis verkende
was al sijns rouwen een ende
daer was ghehelst ende ghecust
alse elc van anderen lust
ende danctens gode dat si quamen
beede so goetlike te samen
van henen vort daedsi niewe belove
si quamen tes coninx karles hove
daer wart amijs saen tresorier
die no ghierech en was no fier
ende amelis die grave van love
die wart drussate vanden hove
daer mochtmen sien twee jongelingen
ghemate te sine van haren dinghen
van eere ghedane ende scone
ende gheminnet vander crone
ende daertoe beede lude ende stille
van eere herten van enen wille
aldus waren si in derre wijs
drie jaer ende doe sprac amijs
amelis vrient ic wille varen
ende mijn wijf besien te waren
so ic eerst mach salic keren
maer hout u ane mijn leren
du blives hier in des coninx hof
maer emmer trecke di bet of
van sconinx dochter telker stede
ende boven al so hoet di mede
van haerderike den valscen grave
dat hi dinen zin niet ondergrave
want ic weet te voren wel
hi es mordadich ende fel
met desen es hi woch ghevaren
amelis bleef int hof te waren
die des coninx dochter besach
ende hem so up therte lach
dat hire af sinen wille gewan
doe quam arderic de valsce man
die alre dorperheit was blide
ende alle vromecheit benide
ende sprac amelise dus an
en weetstu niet wel lieve man
dat amijs vlo omme dat
om dat hi nam mijns heren scat
nem mine vriendscap ic houde die dijn
up allen gods heilegen die sijn
alse hi gedaen hadde den eet
ghelovets hem amelis gereet
ende ondecte hem te diere stede
onwiselike sine heimelichede
alse die van zinne niet was fel
amelis naer dat dit ghevel
es vorden coninc eens gestaen
alse hem water te gevene saen
ende harderic stonter bi mede
die aldus sprac daer ter stede
here coninc en coemter niet an
van eenen ongetrouwen man
ne suldi geen water ontfaen
die so swaerlijc heeft mesdaen
dat hi uwer dochter heeft geroeft
haerre suverheden des geloeft
hines anders niet wert dan der doot
amelis van wondere groot
viel in onmacht ende van vare
die coninc dedene upheffen dare
alse een edel man van zinne
ende seide vervaerdi niet minne
stant up stoutelike ende kere
van di selven dese onnere
hi sprac alse hi becomen was
here coninc en geloeft niet das
dat arderic die verrader seget
want dies ghene hoge man pleget
maer here gheeft mi daer toe tijt
dat ic camp neme ende strijt
ende ic mi moghe verclaren
van dus dorperliker maren
met enen campe vor u ogen
daer god die waerheit in sal togen
wiere getrouwe es ende wie dief
karel sprac hets mi lief
ende vrouwe hildegart de coninginne
soe warp hare so verre daer inne
dat soe amelis borge waert
die hem woch te beraden vaert
ende alse hi woch in deser wise
souken vaert sinen vrient amise
ghemoete hine up sine vaert
also hi voer te hove waert
te sinen voeten viel hi met wene
ende sprac ay mine hope allene
ende troost van mire salichede
dinen raet ende dine bede
hebbe ic jammerlijc tebroken
dies moetic enen camp nu stoken
upten valschen arderike
want ic hebbe dorperlike
karles dochter miere joncvrouwen
beslapen bi miere ontrouwen
omme dese daet om dit meshouden
heeftene amijs sere gescouden
ende seide te hem metter vaert
wi sullen cledere ende paert
wisselen ende ic sal metter hulpe ons heren
den verradere ontheren
vaert nu te minen wive
maer hoet u van haren live
met tranen scieden si ende met wene
amijs voer te hove alleene
alse oft amelis die grave ware
ende amelis in diere ghebare
die reet henen sinen pas
daer sijn geselle wonende was
amijs wijf saghene mettien
ende waende haren man versien
ende wildene ontfaen tier stonde
beede met aermen ende met monde
amelis sprac ganc mi bet af
die tijt es comen alst god gaf
dat mi verleet es die vroude
snachts alse hi bi hare slapen soude
leidi tusscen hem tween sijn zwaert
ende seide com niet harewaert
dat ic di niet en neme tleven
dus es hi metter vrouwen bleven
nu es amijs te hove comen
ende seghet hi hevet raet genomen
hi wille vorden coninc vechten
up harderike ende dat berechten
dat hi looch alse een valsch man
karel die coninc sprac hem an
ende seide grave en ontsiedi niet
eist dat di hier dese ere gesciet
want harderic hevet gescent
miere dochter belicent
met deser maren hoe soet blive
ic wilse di gheven te wive
des margijns sijn na ridders wise
die grave harderic met amise
up tfelt comen buten der stat
buten parijs  daer stont bi dat
die coninc karel ende oec mede
alle die beste vander stede
amijs sire consientie ontsach
ende sprac an harderic updien dach
her grave het es dompheit groot
dattu staes naer mine doot
ende du di selven ende dijn leven
te wets te voren dus wils geven
die grave antworde als die coene
hine hadde sire vriendscap niet te doene
sijn hovet wildi hebben te voren
ende hevet uptie stat gesworen
dat hi met crachte heeft gescent
sconinx dochter belicent
amijs zwoer ende wilt wel togen
dattere harderic an heeft gelogen
dus sijn si te campe comen
ende amijs hevet ghenomen
harderike aldaer sijn lijf
ende onthovede dien keytijf
doe gaf hem die coninc te handen
belicente die hi van scanden
verloest hadde ende gaf hem vort
in te woenne eene port
amijs ontfincse blide ende vro
ende belovede den coninc doe
dat hise saen trouwen soude
alse hi keert ende dat waert houde
want hi ene vaert heeft genomen
thuus ende es tote amelise comen
ende seide ic hebbe di gewroken
van ardereits des verraders sproken
ende hebbe gheloeft karle met trouwen
sire dochter te nemene der joncvrouwen
amelis keerde vro ende blide
ende trouwede naden stride
belicente ende voer mede
wonen in sijn selves stede
na desen dinghen so ghevel
dat amijs wart an sijn vel
altemale lasers al
ende waer so hi wesen sal
so moetmen heffen ende draghen
sijn vernoy ende sijn claghen
hen achte niet sijn wijf abdie
hoe groot so teersten was de vrie
dicken peinset soe nu vort
hoe dat soene hadde versmort
sine twee knapen riep hi an
die hem getrouwest waren dan
ende seide voert mi uut desen lande
doch uut mijns wijfs hande
minen nap neemt heimelike mede
ende voert mi te miere stede
te bericaen dat mi toehort
men voerdene henen indie port
ende teersten dat si daer quamen
ende die lieden dat vernamen
dat dat amijs haer here ware
makeden sine sere ommare
ende hebben die knapen geslaghen
ende worpense vanden waghen
ende hieten hem of si leven wouden
dat sijs nemmeer gewagen souden
doe wart amijs wenende sere
ende seide god genadich here
helpet mi uut deser noot
of gheeft mi cortelike de doot
daer na es hi te rome comen
ende alsement daer hevet vernomen
quamen metten paues constantine
een deel der petrinen sine
diene lievelike ontfingen
ende van alsulken dinghen
alse hi noot hadde entie sine
ghenouch gaven sonder pine
te rome was hi dus drie jaer
doe quam ghinder een honger swaer
ende een so groot onghemac
dat tkint den vader van hem stac
doe moesti danen al waest ongerne
ende seide varen wi in alverne
ten grave amelise sien hoet vaert
mettien voer hi darewaert
vor sine porte lach hi ane
ende slouch met sinen clapspane
alse die malladen doe plaghen
die grave amelis hiet hem dragen
sinen roemschen nap met wine
ende broot ende vleesch hi dien de pine
bevolen was die ghoot dat sap
in des siecs amijs goeden nap
ende keerde te sinen here
doe seidi ende zwoer oec sere
ic soude wanen over waer
vandien nappe dien ic sach daer
dat mijns heren nap mochte wesen
nemaer dat ic hier hebbe desen
want even groot ende even goet
sijn si alse seghet mijn moet
amelis hiet den zieken halen
ende ghinc hem ane met talen
wie hi ware ende wanen hem quame
sulc eenen nap ende so bequame
amijs sprac sonder waen
ic bem vanden casteel bericaen
deusdedit die mi dede
kerstijn te rome indie stede
die paues gaf mi desen nap daer
doe wiste amelis overwaer
dat amijs was sijn geselle goet
die vor hem stuerte sijn bloet
ende die hem sconinx dochter wan
doe viel hi upten lieven man
ende ne liet dor ghene smitte
hine custene naer ditte
amelis wijf die traect haer naer
ende maecte een wel groot mesbaer
want hare gedochte hoe vromelike
dat hi verwan harderike
in haer huus dat soene brochte
ende ene stede soe hem sochte
daert harde scone wesen dede
ende deelde hem alt hare mede
up enen nacht daerna ghevel
dat die inghel raphael
te amise quam alsem dochte
ende hem eene mare brochte
dat amelis sine kinder dode
ende hi met dien bloede rode
sinen gheselle bestrike amise
hi worde ghesont in sulker wise
amijs seide dit met vare
sinen gheselle al openbare
dit nam die grave zwaerlijc an
maer doch peinsdi dat die man
sijn lijf vor hem sette te pande
een zwert nam hi in sine hande
ende ginc daer sine kindere sliepen
bedichte hem die tranen liepen
over elke lierewanghe
up hem viel hi ende weende langhe
want die kindere sliepen bede
owi sprac hi ende hoe lede
dat en wart noch nie ghehort
dat die vader hevet vermort
sine kindere ende sijns dancs
owi lieve kindere des ancs
hier hebbic vaders name verbuert
sintmeer dat mijn swert u scuert
die tranen vielen uptie kinder
so dat si worden in wake ginder
ende alse si den vader saghen
loughen si beede daer si lagen
twee sonekine warent te waren
jonc ende scone van iii jaren
ghi lacht up mi sprac die grave
maer daer coemt u wenen ave
want ic u vader hier storten moet
al hier u onnosel bloet
met dien onthovede hise te samen
ende nam die hoveden entie lachamen
ende leidse in haer bedde neder
alse of si sliepen weder
dat bloet nam hi daer ter stede
ende besprayder sinen geselle mede
ende seide jhesus here dit bescouwe
die den mensce hiets houden trouwe
enten lasersen makets ghesont
met dinen worden in corter stont
du moets minen geselle genesen
want hets di cont here dor desen
hoe mi brochte daertoe mijn moet
te stortene miere kinder bloet
amijs wart te hant gesont
entie grave dedene tier stont
metter vaert ter kerken keren
omme gode te dankene der eren
ende eer sire ghecomen conden
so luudden daer alle tien stonden
die clocken alst onse here geboot
doe quam daer toe dat volc so groot
die dat wonder gods anesagen
die gravinne begonde vragen
alse soese te samen comen sach
welc dat haer man wesen mach
doe sprac die grave ic bem u man
ende dits amijs die mi volget an
mijn geselle dien god ter stont
van live heeft gemaect gesont
entie grave versuchte onsachte
want hi sire kinder doot gedachte
dattem swaer lach upten zinne
mettien so hiet die gravinne
datmen die kindere halen soude
neen sprac die grave hets te houde
laetse slapen si rusten wel
selve ginc hire ende niemene el
indie camere met ongedoude
alse diese bewenen woude
ende vant die kindere in haer bet
spelende ende te ghemake bet
dan hise noint te voren sach
omme haer halskijn so lach
een tekijn alst een root draet ware
dies wart hi vroe ende in vare
want dat tekijn noit af en quam
in sinen aerme hise nam
ende leidse der moeder inden schoot
ende seide nu maect bliscap groot
die kindere leven die ic slouch doot
want mi dinghel gheboot
met haren bloede es mijn compaen
vanden laserscepe ontgaen
van danen vort bellef die gravinne
met haren man in reenre minne
dat haerre negheen andren en kende
tote haerre beeder levens ende
amijs wijf wart oec bestaen
metten quaden gheeste saen
ende bleef jammerlike doot
amijs nam met hem here groot
ende hevet beseten saen
sinen casteel bericaen
so dat si gingen in hant
ende hi vergaf hem altehant
ende bleef in payse vorwaert mere
ende diende gode onsen here
hier na suldi horen te samen
welken ende dat si namen
in constantijns xxviiiste jaer
die den ghelove was te swaer
entie een gonneert keyser was
so was verdreven alsict las
die valsche paues constantijn
ende uutghesteken die ogen sijn
ende inden stoel wart verheven
een paues diemen heet steven
van cisilien was hi gheboren
sijn vader hiet alse wijt horen
alijn dese versaemde teenen male
ute gallen ende uut ytale
teere consilien bisscoppen een deel
daer ondede hi al gheel
alle die dingen die constantijn
ghedaen hadde die voersate sijn
sonder doepsel ende kerseme allene
alle die bisscoppen ghemeene
die van hem hadden ordine ontfaen
moesten weder nedergaen
ten grade daer si waren te voren
ende worden sijs wert ende oec vercoren
datmense echt vercoos te desen
so moesten si verwiet wesen
maer niet comen te hogren saken
waren si papen of dyaken
van hem gewijet onsettemen saen
ende men deedse in cloestren gaen
oec hiet hi datmen soude eeren
die beelden gods ons heren
enter heileger maertelaren
ende hi geboot mede te waren
datmen alle sondaghe
gloria in excelsis te singhen plage
int jaer daerna quam desidere
te rome met eenen clenen here
alse of hi quame om doen gebede
ter heileger kerken vandier stede
coninc was hi van lumbardijen
ende vinc met siere partijen
een deel der edelre vander stede
ende deedse daertoe blouwen mede
in constantijns xxixste jaer
wart hi dorquaet openbaer
die onreine keyser van levene
enen heilegen man hiet stevene
die xl jaer besloten sat
in eene cluse teere stat
ende dien die heidine ontsaghen
dien ontlivedi indien daghen
ende dedem bitter doot ontfaen
alle die hem waren onderdaen
dedi sweren up thovet ons heren
datsi nemmermeer en eeren
der heileger beelden ne ghene
der moeder gods der maget reene
diese vierden oft riepen ane
in hare noot in hare trane
anebeden of antierden
entie beelden gods verchierden
of van eeden hem wilden wachten
of der reliquien achten
die onthervedi van haren goede
ende dedem meneghe aermoede
warent moenken ofte nonnen
hi deedse te samen ronnen
in huwelike waest lief of leet
oft hi tormentedse ghereet
ja dat men dat seide te waren
dat noint meer maertelaren
en geen heidijn keyser dede wesen
dan men sien mochte van desen
in desen tiden staerf karleman
ende sijn rike dat quam an
coninc karle sinen broeder
gheluckeghere betre no vroeder
ne was noit vanden roemscen heren
also alse ons die jeesten leren
constantijn voer indien tiden
die keyser uptie bulgren striden
met sinen scepen bider zee
maer die storem dedem so wee
dat hire van iim clene
behilt cume x alleene
dus verloes hi sonder were
bi naer altemale sijn here
alse constantijn onsalechlike
dien name vanden keyserrike
beseten hadde xxxi jaer
wart paues te rome dats waer
adriaen die vander port
van rome was alsemen hort
dese maecte jegen die herisien
die des niet en wilden lien
datmen die beelden gods sal eren
enen bouc van groter leren
daer hi hare valsceit in werde sere
ende sette tgelove in siere ere
in sinen tiden voer mogendelike
coninc karel van vrankerike
in sassen met sinen here
die emmer waren indie were
ende niet en wilden pays no vrede
vonden si tijt ende stede
dat si den vranken mochten scaden
so sere hevet hise verladen
dat hi hem afwan met gewelt
waer so hise vant dat velt
hersborch eene vaste stede
wan hi hem af met stride mede
ende horemense haren tempel diere
daer in van meneger maniere
stonden afgoden groot ende clene
destruweerdi up al rene
daer na quam sijn volc in duerste groot
ende hi bat gode dor dien noot
dat hi sijns ontfaermen soude
dat sijn volc bi siere scoude
niet en bleve van dorste doot
daer quam te hant plenteit so groot
van watre dat sijn here waert
van sulker dinc al onvervaert
alse dat die heidine sassen sagen
datse god so wilde plaghen
gaven si hem indie hande
ghisele van haren lande
int naeste jaer eist so vergaen
dat die paues adriaen
sendde selve nerenstelike
omme karle van vrankerike
dat hi quame alse gods knecht
ende hilde sente pieters recht
want die coninc desidere
van lumbardien ende sijn here
daden hem so swaren pant
hine conste behouden tlant
van elken hovede vander stede
hiessch hi enen zwaren denar mede
doe karel die goedertiere
verhorde alse sulke maniere
want hi was een kerstijn man
hevet hi boden ghesent an
tote desidere met grotere bede
ende bat hem dat hi lant ende stede
sente pietren wederghave
dat hi tebroken hadde ave
ende belovedem dat hi woude
hem xiiiim scellinge van goude
gherne geven in hovescheden
desideere en achte niet der beden
sine felleheit was so groot
dat hi niet achte dat men hem boot
karel die grote trac te samen
sine ridderscap van groter namen
baenraetsen ende lants heren
abden bisscoppe die souden leren
dat here alse des ware te doene
over berch so trac die coene
tote eere steden daer die pas
sere staerc ende inge was
ende hiet die cluse bi namen
alse die fransoysen ginder quamen
ontboot karel desidere
dat hi wilde ende al sijn here
te lande keren updat hi gave
sente pietre sijn lant ende sine have
maer die lumbaert en wilde niet
anevaen dat karel riet
maer hi ende al sijn here
setten hem vaste ter were
ter clusen tote den ingange
die hi hadde doen vesten langhe
doe dat die fransoysen saghen
begans hem evele behagen
ende vele vanden heren
rieden omme dat wederkeren
god die langere niet en woude
dat desidere regneren soude
omme sine quade dorperhede
ende omme des groots karles bede
die gaf snachts eenen vaer
hem enten lumbaerden daer
no dat si niemen saghen diese jaghet
dattem allen des lives wanhaget
ende vloen dor bossch ende dore velt
ende lieten al haer ghetelt
alleene met haren dingen
ende waren vro dat sijs ontgingen
alse karel sach die aventure
quam hi met sinen here aldure
ende volghedem vaste naer
in karles here waren daer
die heileghe edele twee gesellen
daer ghi mi hier af horet tellen
dat was amelis ende amijs
al plaghen si in derre wijs
haers ambachts in sconinx hof
te meer en stonden si niet of
haers vastens ende hare ghebede
ende aelmoesne in elker stede
te gevene daer sijs sagen noot
desidere die daer ontscoot
volgeden si met karele achter
doe dochte den lumbaerden lachter
dattem die fransoyse volgeden ane
ende hilden tfelt in ene campane
nochtan hadde een clene here
mettem die coninc desidere
jegen there dat up hem quam
want met karle alsict vernam
waren duutsche ende fransose
ingelsche ende avelose
ende menegerande diet
in eene stede die doe hiet
ten sconen woude was die strijt
vandien tween coningen tier tijt
daer elc verloos van sinen here
karel ende oec desidere
indien wighe vele liede
ende omme dattere dat gesciede
so heet die stede teser ure
noch int ghemeene de morture
daer bleef des coninx zwager doot
amelis met eeren groot
ende sijn gheselle oec amijs
die vromech was ende wijs
want hem god in haer leven
so grote vriendscap hadde gegeven
dat al eenswille was van hem beden
wildise in die doot niet sceden
desidere ende sine paertije
sijn geweken in pavie
coninc karel volgedem naer
ende belaghene vaste daer
ende heet dat men henen vaert
om siere vrouwen hildegaert
dat soe met haren kinden quame
hi heet in sente eusebius name
ghinder eene kerke maken
die coninghinne van haren saken
dede in sente pieters ere
ene andere maken cyrlijc sere
te desen tween kerken soudemen graven
die grote princen entie graven
die doot bleven inden strijt
of daer na souden tere ander tijt
karel hadde vor dandere vercoren
den grave amelise te voren
ende sinen gheselle amise
ende sendde vroede ende wise
indie stede te meilane
ende dede bringhen dane
twee steene vate daermen in leide
ghene lieve ghesellen beide
amelis die was gheleit
in sente pieters kerke alsmen seit
die maken dede die coninginne
amijs was dor sine minne
begraven te sente eusebius mede
die coninc karel maken dede
ende andere heren diere bleven
hevetmen sepulture gegeven
harentare in meneger stede
des anders daghes geviel mede
alst god wilde diet al es becant
datmen den grave amelise vant
met sinen gheselle amise
in sijn graf in sulkere wise
alse of hi daer ware bracht
dit hevet menegen wonder gedacht
dat si naer dit aerme leven
noch also ghevriende bleven
gheslegen waren si alsict sach
in october upten xiisten dach
sesse maent lach karel ende sine paertije
vor die rike stat pavie
entie vastene quamen in
doe quam hem in sinen zin
dat hi te paschen wilde vort
tote rome indie port
om dien hogen tijt te begane
sijn here liet hi  ende voer dane
liggen vordie vaste stat
ende voer henen sinen pat
so dat hi spaeschavonds quam
daer hi die stat van rome vernam
van sinen paerde dat hi sat
ene mile vander stat
ende quam ter kerken met staden
sinen mere leidi an alle graden
vander kerken in sijn upgaen
daer stont die paues adriaen
ter kerken dore daer hi quam
diene lievelike anenam
daer hilt hi paschen metten clerken
ende gaf der roemscher kerken
beede steden ende lant
dat hi gewonnen hadde metter hant
die hare aftebroken waren
doe keerdi met sinen scharen
die hi vor pavien liet
in orloghen ende in verdriet
ende vant die liede vander stat
van hongre ende van plagen mat
so dattere vele waren doot
x maent hilt hise in dese noot
ten lesten moesten si gaen in hant
desidere die tyrant
die wart upgenomen ghinder
beede met wive ende met kinder
ende deedse gevaen bringen mede
tote landeke indie stede
ende nam hem geweldichlike
altemale sijn conincrike
hier endde torloge van pavyen
ende trike van lumbaerdyen
dat gheduurt hadde in felre maniere
der jare twee hondert ende viere
sijnt dat albuin van pannone
quam in ytale ende wan de crone
al dat recht dat die lumbaerde
af hadden gewonnen metten zwaerde
der roemseer kerken gaf karel weder
ende leide hare mogenthede neder
ende sette inder fransoysen hant
al hare steden ende haer lant
alse die lumbaerde verwonnen waren
es karel te rome gevaren
ende hevet te samene ghedaen
metten paues adriaen
hondert ende liii mede
bisscoppen aldaer in die stede
ende abden vele ende crommestave
daer gaf die paues teere gave
karel inden name der karitaten
met alden heren die daer saten
dat hi te rechte kiesen mochte
te pauese dies hem wert dochte
enten stoel te berechtene mede
ende gaf hem oec die werdichede
vanden patriaercscepe daer
ende erdsche bisscoppe verre ende naer
ende andere bisscoppen die ontfingen
die statute van haren dingen
ontfaen souden van hem mede
ende hine lovede in elke stede
den bisscop alse hi gecoren es
dat hem niemen bewonde des
dat oec niemene dien en wije
wie so oec wilde paertie
jegen dese vrieheit maken
vermeesaemdi omme die saken
ende bleven sire in met overmoede
datmense stake uut haren goede
in constantijns xxxiiiste jaer
die sassen die langhe zwaer
hadden den vranken gewesen
braken haren vrede in desen
ende quamen inder vranken lant
ende stichten roof ende brant
maer van fritissaert die kerke
die bisscop bonefacis ende sine clerke
ghewijet hadde hier te voren
ne constsi niet met brande gestoren
also alse sente bonefacius vorsprac
alse hire tsacrament ane stac
doe quam karel daer ter were
ende hadde in drien gespreet sijn here
ende hevet die sassen met gewelt
ghesconfiert up haer velt
oec wart hi geware das
dat die zanc al anders was
te rome dan in sijn lant
hi sendde clerke te rome te hant
dat si den zanc daer souden leren
ende weder te lande keren
ende leerent andren clerken vort
te mets in die rike port
so quam eerst die roemsche zanc
van danen quam hi over lanc
tanderen kerken harentare
in constantijns xxxvisten jare
braken echt die sassen vrede
ende belagen hersborch die stede
daer sachmen up die kerke boven
een tekijn dies men gode mach loven
twee scilden sachmer bloet root
die gelaet togeden wel groot
of si onderlinge streden
karel quam met mogentheden
omme tontsettene die stat
karel maecte die sassen so mat
dat si nieweren mochten geresten
hi wan hare steden ende hare vesten
ende dwanese so an hare leven
dat si ghisele moesten geven
ende beloveden hem daertoe mede
te comene ten kerstijnhede
dit was constantijns leste jaer
die den gelove was so zwaer
hi staerf in jammerliker plagen
beede in daermen ende in magen
haddi brant zwaer ende groot
ende hi riep eer hi bleef doot
ic bem den euweliken brande
ghelevert in des duvels hande
xxxv jaer haddi ghewesen
een quaet keyser alse wi lesen
maer puppijn die clene man
ende karel ende karleman
hadden mettem geregnert
in ytale ende verwert
die lumbaerden fel ende zwaer
in haren tiden xvi jaer
dus nederde des keyser crone
entie vrancsche clam up scone
want over zee in orient
hadden tkeyserike ghescent
ende in affrike mede
der sarrasinen mogenthede
dies hem hilden an mahumet
ende ane sine verdoemde wet
na constantine wart sijn sone
keyser gemaect entie ghone
hiet leo in ons heren jaer
viisupc wet vor waer
lxx daertoe ende sevene
ende waest in desen levene
vi jaer vul ende harde naer
in des leuwen eerste jaer
so wart echt in lumbardie
ghesworen eene paertie
jegen coninc karel den groten
want het vernoyede den genoten
dat hi so geweldich was
karel wart geware das
ende trac over in ytale
met sinen here altemale
voer acquileren de vaste port
die men al noch noemen hort
in ouden bouken julius maecte
die winnet hi ende saecte
wanen die raet quame int lant
ende vernam van enen roelant
die aquileren hadde in de hant
ende was hertoghe becant
dat van hem quam al die raet
dien hiet hi datmen thooft afslaet
dandere steden die gesworen
met dien roelande hadden te voren
die worden vervaert also
dat elc was sijns vreden vro
doe keyser leo in deerste jaer
int keyserike was vorwaer
vlo winechkijn der sassen here
want hi karle ontsach so sere
ten normannen die doe lagen
ende orlogeden indien daghen
up al dat sat bider nortzee
want hine wilde nemmermee
kerstijndoem negeen ontfaen
maer die sassen hebben gedaen
alse wise lieden die waren belopen
ende hebben hem gedaen dopen
ende hem verbonden daer mede
dat si goet ende alle vrihede
emmermeer hebben verloren
doen si meer den coninc toren
ende si hem meer trouwe breken
ten naesten jare horewi spreken
so sette karel sine vaert
ten lande van spaengen waert
ende wan cesar augusta de port
diemen alnu noemen hort
sarragoge in onsen jaren
pampelune belach hi te waren
ende wanse oec metter aventure
ende velde som hare mure
twee coningen vanden sarrasinen
verwan hi mede met groter pinen
hi bedwanc oec die gasscoene
ende steden van hogen doene
die daer stonden achter lande
warp hi onder sine hande
over twee jaer daer naer
in keyser leuwen vierde jaer
voer karel met here selve
orlogen al over elve
up lieden van vremder vite
die bardagone ende norwite
die worden alle dor sine ere
sonder orloghe min of mere
kerstijn ende warens vro
dattem comen mochte also
in keyser leuwen vijfte jaer
voer coninc karel daer naer
te rome omme doen ghebede
ende som sine kindere mede
puppijn ende lodewijc daer toe
daer was puppijn ghewijet doe
coninc over al ytale
ende lodewije was also wale
coninc van acquitaengen gewijet
ende aldaer ghebenedijet
int selve jaer keyser leoen
soude eene dulle sake doen
want hi sach in ene kerke ene crone
hebben stene ende carbonkele scone
ende wilde emmer de crone draghen
daer ghesciede daert vele liede sagen
dat die carbonkele utesprongen
ende hem in sijn hovet drongen
ende hi staerf in corten daghen
van alsulker swaerre plaghen
na hem berechte trike hyrene
met constantine haren sone gemene
x jaer regneerden si te samen
dat keyserike si anenamen
alsemen screef ons heren jaer
viisupc ende lxxxii daer
in haer eerste jaer alsemen hort
was te constantinoble inde port
vonden een in enen grave
daer wonder es te telne ave
want int graf aldaer ter stede
vantmen ene goutplate mede
daer dit in was gescreven te voren
cristus die sal sijn geboren
van marien noch der maghet
mijn ghelove al ane hem draghet
alse constantijn ende hyrene
int keyserrike sijn ghemene
so wet wel dat dan sal ghescien
dat du mi ander waerf salt sien
int selve jaer so porden echt
die sassen ende maecten gevecht
jegen karle entie sine
dat dedi hem also anscine
dat hire iiiim vinc
die raet waren van sulker dinc
ende vort ghiseldi al tlant
ende settet al te sire hant
in constantijns vijfte jaer
ghesciede een tekijn claer
want crucen quamen openbare
an der lieder cledere dare
ende niemene wiste wiese brochte
of wat dat bedieden mochte
ten naesten jare wies de strijt
die gheduurde langen tijt
tusscen die vranken enten hunen
dat becochten vele crunen
ter selver tijt alsict verstoet
so reinet vanden hemel bloet
die hunen waren van groter were
entie vranken inden ghere
te stervene oft onder te doene
wat so hem werde blode of coene
maer karel selve gaf hem strijt
met sinen volke talre tijt
ende en lietse niet gherusten
selve daers hem mochte lusten
voer hi vechten inden lande
want hi hadde strijt in hande
jegen grieken ende lumbaerde
ende sassen metten baerde
jegen hunen ende spenyole
ende sat dicken up sinen stoele
ende berechte alle die dinc
die ten orloghe aneginc
quam hem mare van gewinne
ofte scade daer was hi inne
so ghestade dat men en mochte
niet verkeert sien sijn gedochte
int sevende jaer van constantine
ende hyrenen der moeder sine
so was in beyeren een hertoghe
die cassilio hiet een groet een hoge
die in ordele wart begaen
dat hi verradelike hadde gedaen
jeghen karle sinen here
diemen soude hebben gepassijt sere
maer dattem die coninc vergaf
ende hi stont der werelt af
ende begaf hem moenc na tgone
in enen cloester hi ende sijn sone
ten selven tiden also wale
vacht karles volc in ytale
jegen die grieken maer alle wege
hadden die vranken den zeghe
inden selven jare mede
tote nycens indie stede
waren bi keysere constantine
ende hyrenen der moeder sine
ccc ende l bisscoppe te samen
die daer vorden keyser quamen
ende maecten onse gelove claer
ende verdreven oec aldaer
al ongelove ende herisie
datse god selve vermalendie
in constantijns viiiste jaer
quam uut verraetnesse zwaer
vanden duutscen die hadden gesworen
jegen karele den here vercoren
dies wart die coninc geware
ende gemaket so openbare
datter vele waren gedoot
met tormente in groter noot
ende vele vanden hogen mannen
uten lande woch gebannen
alse die keyser constantijn
ende hyrene die moeder sijn
regneerden in haer ixste jaer
sendde karel verre ende naer
over mere ende in affrike
allen den kerstinen gemeenlike
die onder heidinen waren keytive
aelmoesene te haren live
dat si te lichter mochten verdragen
dattem die heidine so swaer anlagen
dies wart hi gemint te mee
ende gheheert oec over zee
ende kerken verre ende naer
alstem stont nauwe ende zwaer
dien gaf hi van sinen goede
ende loestese uten aermoede
doe senddi verre ende bi
prosente den heren vri
dien heidinen coningen van affrike
ende van spaengen dies gelike
ende van persi den coninc mede
die keyser constantijn die dede
meest alle daghe te hem varen
boden die quamen met niemaren
omme pays ende omme sekerhede
ende om getrouwen vasten vrede
die coningen van ingelant
hebben oec an hem ghesant
omme te hebbene de vriendscap sine
den wisen pape den moenc alquine
bi hem ende bi sinen gesellen
also alse ons die jeesten tellen
so quam des sijn wi wijs
die schole van rome te parijs
ende hoe die dinc daertoe quam
salic tellen alsict vernam
van arleblanke die coronike
seide ons aldus sekerlike
van yrlant quamen in karles tiden
twee moenken die souden liden
dore parijs  vort ende weder
ghingen si die port up ende neder
ende riepen die wijsheit begaert
hi come te ons harewaert
wi hebben wijsheit te cope
tfolc quam achter hem te hope
ghedrongen ende met groten scaren
onthier ende siere moede waren
so dat sise over snodele helden
die niemare si den coninc telden
diese vor hem dede halen
doe sprac hi hem an met soeter talen
ende vragedem wat lone si wouden
voer die wijsheit behouden
si seiden cledere ende dat wi aten
ende huushinge daer wi in saten
ende clare subtile zinne
daer wijsheit mach rusten inne
des eeschens was karel vro
ende gaeft hem oec also
den eenen die clement hiet
te parijs hine wonen liet
den anderen sette hi te pavie
in dat lant van lumbardie
alquijn horde dese niemare
dat karel die coninc ware
der clergien vrient so groot
ende voer over in eenen boot
met drien gesellen in vrancrike
daer hi wel ende vriendelike
vanden coninc was ontfaen
sine gesellen hebbe ic verstaen
was jan die scotte ende rabboaen
ende claudius die sonder waen
fondeerden die parijsce scole
daer menech wijs wart ende in dole
dese vier moenken bi karles rade
pijnden daer omme vroe ende spade
dat si die scole van rome brochten
te parijs ende si besochten
dat biden paues ende bi karles bede
noch es soe aldaer ter stede
nu quam soe dus gewaerlike
van rome tote vrankerike
ende emmer seitmen dat eere ende zege
der cronen volghet alle weghe
dese vier moenken van desen werke
waren des wijs beda clerke
daer wi hier te voren af spraken
hoe wijs hi was in vele saken
karel leerde van desen alquine
die alrebeste siencie sine
gramarien ende sine paerten
ende alle die seven aerten
ende alre meest astronomie
oec gaf hi hem die abdie
te berechtene van tours
alse hi voer striden ende sijn succoers
ende sine ridders int orloghe
dat alquijn daer rusten moghe
van diere abdien lesen wi dat
die te tours staet inde stat
dat soe was in hogen doene
wilen van religioene
maer in des coninx karles tiden
hadden sijt so laten liden
dat het rechts al ontgleet
si gingen met zijdwerke gecleet
ende droughen vergoude scoen
ende leveden weeldelijc in haer doen
up enen tijt lietse god plagen
daer si up haren doremter lagen
een moenc van hem te samen
die sach waer twee ingele quamen
die alle den moenken tleven namen
ende alsi ten ghenen quamen
die die dinc al anesach
bat hi genade daer hi lach
datmenne levende soude laten
hi wildem setten ter baten
so dat hi cume tlijf ontdrouch
daermen alle dandere slouch
in desen cloester moeste alquijn
abt ende meester sijn
ende hief up die regele weder
die gevallen was ter neder
ende leedde daer een heilech leven
van hem sijn vele scrifturen bleven
die die clergie hevet waert
daer leghet hi al nu gehaert
in keyser constantijns tiende jaer
lesen wi van hem vor waer
dat hi siere moeder afdede
van des rikes mogenthede
ende berechte selve alleene
dat keyserike al ghemeene
hi bestont int jaer ons heren
also ons die croniken leren
alsemen screef ons heren jaer
viisupc ende xcii voer waer
int xiiiide jaer sekerlike
dat grote karel van vrankerike
regneerde met zalicheden
here over vele steden
in dit selve jaer alsiet vant
so began eerst vlaenderlant
grave te hebbene ende tontfane
want alsemen ons doet te verstane
so was vlaenderen alre meest
tien tiden heide ende foreest
ende mersche ende onlant
ende men nemmeer porte ne vant
dan thorout ende corterike
ghent ende cassele dies gelike
entie borch van audenaerde
doe was een here van groter waerde
een ridder tote harlebeke
die liederic doe hiet sekerleke
die vanden groten karel gewan
dat hi des wilts lants wart man
te bedrivene die foreeste
ende daer hi rovere verheeste
dat hise vanden weghe dade
so dat si ne ghene scade
die coepmanne daer af gewonnen
dus alse wijt gemerken connen
so wart in vlaendren eerst grave
bi des coninx karles gave
liederic was here vor waer
in vlaenderen xliiii jaer
daer naer sijn sone ingelram
dat lantscap met rechte annam
audacre sijn sone na desen
dese twee en mochten wesen
niet langer heren onder hem beden
dan xxviii jaer dus eist besceden
audacre grave ingelrams sone
wan boudene dyserine ende de gone
nam met gewelt ende heimelike
karle den caluwen van vrancrike
siere dochter ende meerde daer mede
van vlaenderen al die mogenthede
want atrecht ende al omme tlant
quam hem daer bi indie hant
oec willen sulke scriven daer ave
dat dit was die eerste grave
die oint in vlaendren wart man
ende diet van vrankerike gewan
ende dandere drie die bossche wachten
entie straten dat met crachten
niemen die coemans en scade
want int lant waren lettel stade
boudene dyserine was vorwaer
grave xvii jaer
enen sone dat hi liet
die boudene die caluwe hiet
die xxxix jaer besat
in vlaenderen lant ende stat
na hem quam arnout de groete
die here was uptie ghenote
van vlaenderen xx jaer ende vive
ende liet naer sinen live
boudene den jongen sinen sone
newaer drie jaer regnerde de gone
boudene wan arnoude den jongen
die hadde vlaenderen bedwongen
xxi jaer metten swaerde
die wan boudene metten baerde
boudene metten baerde wan
boudene van risele den stouten man
ende was xlvii jaer
grave in vlaenderen overwaer
boudene van risele wan met gewelt
dat lantscap van over scelt
ende hem wart in manscap gegeven
dlant dat hem lach beneven
walchgerne entie vier ambachte
daer hi den keyser omme versochte
xxxii jaer was hi here
doe wart grave met groter ere
sijn outste sone die bouden hiet
die tlant in vlaendren hilt ende liet
ende behuwede henegouwe
met rijkilden der scoenre vrouwe
maer hine was grave waer drie jaer
twee sonen so bleven hem naer
deen hiet arnout ende dander bouden
die met rechte stont te houden
naden vader alsement mach scouwen
vlaenderen ende oec henegouwen
maer haerre moeder pijnlichede
vlaenderen al verwerren dede
ende robbrecht haers vader broeder
die naradegher was ende vroeder
dan die nevelinge quam int lant
ende want hem af metter hant
dese robbrecht hiet die vriese
die tlant hilt te kiese
ende was grave lesen wie
xx jaer ende daertoe drie
na hem quam robbrecht sijn sone
die mede vriese hiet die ghone
hi was met godevaerde van bulyoen
in dat heileghe paerdoen
datmen wan over mere
met vromecheit met groten ghere
ende hilt vlaenderen altegader
xvii jaer naer den vader
enen sone hi na hem liet
die boudijn hapkijn hiet
die ghehertich was ende stout
maer evel nam hem sine gewout
dat hi hem swart moenc begaf
ende stont sijns graefscaps af
ende gaeft siere moyen sone
karel so hiet die ghone
viii jaer haddi ghewesen
grave alse wi horen lesen
karel ontfinc die vlaemsce maerke
coninc kanuts sone van denemaerke
ende adelen dochter des outs vriesen
want hi swaer was quaden riesen
wart hi omme sine rechte gewerke
te sente donaes indie kerke
omme rechts wille gesleghen doot
daer ghesciede miracle groot
viii jaer hadde hi beseten
vlaenderen eist alse wi weten
sonder hoir so bleef hi doot
doe wart grave ende here groot
een hiet willem van normendien
machtilt sijn oudermoeder alse wi lien
die was zuster des outs vriesen
dese willem began saen riesen
so dat die vlaminge bolgen om tgone
ende haelden des vriesen dochter sone
geertruden die in elzaten gewan
an hertoge diedericke haren man
enen sone die diederic hiet
die quam in vlaenderen ende besciet
met wighe wies tlant wesen soude
willem die viel onder moude
die lettel min dan een jaer
vlaenderen besat aldaer
diederic van elzaten besat
in vlaenderen lant ende stat
ende bleef grave aldaer
achter een xlii jaer
naer hem quam phillips sijn sone
xxi jaer waest die ghone
grave van vlaendren alsemen vint
ende staerf alsonder kint
up siere zuster eere vrouwen
dies graven wijf van henegouwen
die bi namen mergriete hiet
phillips dat lant van vlaendren liet
drie jaer besat soe tgone
na hare quam boudene haer sone
die vlaenderen ende henegouwen
berechte met dogeden ende met trouwen
ende constantinoble wan na dat
daer hi keyser geeroent in sat
xl jaer so was hi grave
noch vintmen enen bouc daer ave
dese en liet kindere en ghene
sonder rechts twee dochtere allene
die outste na hem die vinc ane
beede die lande ende hiet jehane
dats vlaenderen ende henegouwen
twee manne hadde soe met trouwen
doch en bleef hare gheen kint
xxxix jaer alsement vint
was soe vrouwe ende liet alt lant
haerre zuster indie hant
die mergriete hiet bi namen
mergrieten so quam an te samen
henegouwe ende vlaendren mede
ende sat in grotre mogenthede
xxxv jaer gravinne
ende staerf wel bedacht van zinne
na hare wart haer sone gyoot
here ende grave in vlaendren groot
die al nu hevet vii jaer
grave gheweest over waer
alsemen xiisupc jaer screef
ende lxxxvi daer over bleef
nu keren wi ten jeesten weder
die wi teersten leiden neder
int eerste jaer dat constantijn
alleene berechte de crone sijn
dit was int jaer gods min no mee
dan viisupc xc ende twee
bestont dorloge bitterlike
grote karle van vrancrike
uptie heidinen averren
diene dicken daden vererren
die hunen hieten hier te voren
pannonyen hadsi vereoren
daer woenden si met haerre partie
dat nu heet hongerie
hi bestont dese viande
beede bi zeuwe ende bi lande
so vruchtelike met gewelt
dat hi hem afwan dat velt
so dat wel saghen die hunen
sine consten up hem gestunen
ende sijn in wildernesse gevloen
want si els en wisten wat doen
int selve jaer voer constantijn
orloghen metten here sijn
up cardamuse ende sine partie
die coninc was van bulgerie
die keyser wart in genen tijt
ghesconfiert daer inden strijt
ende cardamus wan up die stat
up hem ongetelden scat
daer hi ende sijn here mede
te felre bi worden updie stede
in desen tiden was gevaren
karel uptie hunsche scaren
nu haddi eenen bastaert sone
puppijn so hiet die ghone
ende was botseus ende wanscepen
die fransoyse dien anegrepen
die te lande bleven waren
alse karel woch voer met sinen scaren
ende hebbene here gecoren
ende mettem vaste gesworen
jegen karle haren here
dat sine ontfaen nemmermere
alse karel vanden hunen quam
ende hi sulke mare vernam
quam hi so gheweldich int lant
dat hi niemen so coene en vant
dat hi jegen hem iet sette
dese dinc handelde hi bi wette
ende dien hi van sulker mesdaet
sculdich vant alse in den raet
hevet hi some gedaen ontliven
ende some uten lande verdriven
den sone hevet hi so bedreven
dat hi hem moeste begeven
te prunen swart moene in ardenne
dat hi sine mesdaet kenne
in constantijns vierde jaer
so wart echt orloge swaer
tusscen den sassen enten vranken
dat quam karel danken
ende deedse tonder met orlogen
die sassen sien dat si en mogen
jegen karl niet gestriden
want god mettem was tallen tiden
ende bekenden hare schulde
ende swoeren echt den coninc hulde
ende lieten hem besetten
ghewillichlike met kerstine wetten
ende karel voer castien selve
tusscen den rine enter elve
ende brochtse ten kerstijndoeme
dies es men noch van hem in roeme
van groten karel alsict las
dat hi der sassen apostel was
ende kerken maecti ende godshuse mede
mildelike in menege stede
ende maecte taken bi siere zale
ene capelle also wale
daer hi den marber toe halen dede
te rome ende te ravene in de stede
in keyser constantijns vijfte jaer
so wart paues lesewi vor waer
die vierde leo tote rome
sijn vader hiet arnout alsict gome
ende was een romein uter stat
wel xx jaer hi paues sat
dese sendde karel den here
die roemsce vane dor sine ere
ende der byechten slotel mede
ende gaf hem oec die mogenthede
dat hi bonde ende ontbonde
naer dat hi besceden conde
ten naesten jare quam die hertoghe
van acquileren met orloghe
heinric uptie hunen gevaren
met karles here in sinen scaren
ende quam ridende in pannone
uptie hunen met here scone
yrinc die prince vanden hunen
quam jegen hem striden ende stunen
maer hi verloes zege ende velt
daer wan men roof ongetelt
ende yrincs ongenoemden scat
die sendde heinric uptie stat
den coninc karele in vrankerike
cume sach oint man dies gelike
een ander prince die tudijn hiet
vanden hunen alse hi siet
al tgelue met karle wesen
gaf hi up sijn lant met desen
coninc karle indie hant
ende quam selve ende els geen pant
in des coninx hant gelopen
ende dedem kerstijn dopen
in keyser constantijns viiide jaer
so quam sijn moeder yrene daer
ende hevet gevaen haren sone
entie ogen genomen om tgone
dat hise rovede vanden rike
ende sine kindere dies gelike
dede soe altegader blenden
ende metten vader int prisoen senden
hyrene besat dus dorperlike
met gewelde dat keyserike
int jaer gods viisupc jaer
ende xcix over waer
ende hiet vrouwe vanden heren
vier jaer met lettel eren
doe verloes die sonne haer lecht
ende was sonder zonne recht
xvii daghen achter een
dat die zonne niet en sceen
so dat die scepe in die zee
daer omme doolden vele te mee
doe seiden dat vele liede
dat dat wonder daer bi gesciede
omme dat die moeder hadde geblent
haren sone den keyser ende gescent
bediede dat tekijn daer
bet wanic nochtan over waer
dat het ander dinc bediet
dat was dat constantenoble sciet
vanden roemscen keyserike
ende bleef versceden euwelike
alse ghi horen sult hier naer
in corten worden ende in claer
int eerste jaer dat hyrene
hilt dat keyserike allene
soude paues leo prosessie draghen
jegen mesfal ende jegen plagen
te rome up sente martijns dach
daert menech romein anesach
hebben si den paues gevaen
ende staken hem dogen ute saen
ende sneden hem ter selver stonde
die tonge uut sinen monde
maer god genasene hier af
want hem god weder gaf
sine tonge ende sine ogen mede
dies menegen wonderde in de stede
anderwaerven die romeine
sonder redene groot of cleine
namen si den paues echt
sine tonge ende oec sijn lecht
ende lietene liggen in sijn bloet
alse volc verdoemt ende verwoet
god onse here halp hem echt
ende gaf hem sine tonge ende sijn lecht
ende ontsloep sinen vianden
doe hi genesen was te handen
ende vlo henen dapperlike
tote karle in vrankerike
want hi anders niet en dochte
dan hi ieweren ontgaen mochte
ende clagedem vernoy ende scade
doe wart karel dies te rade
dat hi den paues wilde berechten
van den roemscen valscen knechten
int ander jaer dat hyrene
keyserinne was alleene
sette karel sine vaert
metten paues leo te rome waert
om dat hi die dinc wilde berechten
in rome voer hi sonder vechten
al seggen die vriesen dat
dat si hem rome wonnen de stat
ende si bejageden daer bi
dat hise scout van dienste vri
dat ic hier naer wel te waren
in waren worden sal verclaren
alse karel te rome quam
ende hi dat gerechte anenam
alse patricius vander stede
nauwe hi ondersceden dede
wat die romeine den paues tegen
doe dedi hem rechts daets plegen
entie paues purgeerdem daer
dat hi onsculdich was ende claer
van al datmen hem seide an
doe besochti ane die man
die anden paues hadden gewesen
ende hise ute hadde gelesen
doemde hise na hare gewerke
waren si leeke waersi clerke
so hi rechts conste gehitten
doe sette hi weder in sijn zitten
den paues leuwe met groter ere
alse enen groten heilegen here
in hyrenen derde jaer
droughen die romeine daer
over een met eere saken
dat si eenen keyser wilden maken
alse si langhe hadden geacht
ende scieden hem rechts vander macht
van constantinoble altemale
ende daer toe hadden si scone tale
omme dat een wijf hare trac an
keyser te sine als een man
enten keyser haren sone
gheblent hadde omme tgone
ende soe die kerke niene berechte
van pinen ende van ghevechte
dies dochtem ter redene horen
dat si eenen keyser coren
die bescermen soude die kerke
entie stat ende papen ende clerke
ende gaven karele die keysercrone
ende riepen alle lude ende scone
karel die beste coninc die leeft
ende die god selve gecoren heeft
die keyser es van derre stede
ende augustus daertoe mede
dien moete god vanden hemele geven
eere victorie ende langhe leven
ende oec sinen edelen sone
die puppijn hiet namen die ghone
ende coorne coninc also wale
over tlantscap van ytale
dus bleven naer dese wort
die van constantinoble der port
keyser heetende al bi namen
maer die roemsce macht alte samen
es anden keyser van rome bleven
noch noit sidert wart weder gegeven
dit was omtrent cccc jaer
ende lxxviii daer naer
dat die keyser constantijn
versette dat rike sijn
te constantinoble van rome
dus coemt alle hoocheit te rome
hier willen wi enden dese partie
die in hare hevet alsic lije
der keysere enter heren jeesten
ende ander lantsheren feesten
die ghescieden over waer
binnen cccc ende xxi jaer
indie partie die coemt hier naer
sullen wire af seggen meer ende waer
van karle ende die na hem quamen
tote onser tijt hoe si annamen
haer leven ende hare aventure
gevet ons god gesonde aldure
nu willen wi hier eer doen verstaen
eer wi des boucs avegaen
bi wat redene dat het si
dat die vriesen willen sijn vri
dus beghint die ghiveghave
diemen bescreven vint hier ave
tien tiden dat die eerlike pippijn
alst god wilde ende soude sijn
coninc was van al vrankerike
alle die lieden ghemeenlike
die lancs der zee saten hene
tusscen der wesere enten zwene
dat tien tiden hiet sincval
wart ane gode bekeert al
bi willeborde bi willade
ende bi bonefacis predicade
willebort wart in utrecht
aerdsch bisscop gemaect recht
bonefacis wart bisscop mede
te magensen indie stede
ende wilhaet die moeste anenemen
dat erdsch bisscopdoem van bremen
dit lant dat wi noemen al
tusscen der weseren ende sincval
dat was al breet ende lanc
onder coninc puppijns bedwanc
wantse die edele prince verloeste
ende quijtte ende vertroeste
vanden bedwange der normanne
diese slougen ende roveden nochtanne
ende vanden hertoghe rabbout mede
die doe hilt stoel ende stede
te wiltenburch dat nu na recht
heet die stat tutrecht
want coninc puppijn ende sine manne
die verwonnen dese tyranne
puppijn die dit dede ghinder
die wan ane sijn wijf vier kinder
die heilech ende salich bleven
hier ende int euwelike leven
den groten leuwe die paues sat
tote rome binnen der stat
den groten kaerle die mogendelike
coninc was in vrancrike
enter heileger maget geertruden
die noch besouken vele luden
ende vrouwe begge die na dat
lange in wedudoeme sat
daer soe te lone nu hevet of
den hogen loen der lieder lof
alse coninc pippijn versciet
kaerle sinen sone hi liet
coninc  die vinc ane sijn doen
rechts alse een onvervaert lyoen
ende dwanc onder sine hande
der heileger kerken viande
deenen sassen beyeren swaven
alle die princen ende die graven
vander elven toten rine
al neecht den swerde sine
vanden berghe toter nort zee
ende was patricius dats noch mee
van rome gemaect alse die cronike
seghet noch van vrankerike
daer naer es hi te keysere vromen
dus es hi te tween cronen comen
hier bi quam deerste crone danne
dat die duutsche die alemanne
den roemscen keyser coes bi wette
datmen taken inden stoel sette
want die paues leo cuerde dat
ende sette taken indie stat
upten stoel sinen broeder daer
ende conformeerde ende maecte claer
ende wijede daer die capittle in desen
alsemen daer al noch mach lesen
leo die paues sciet van aken
van sinen broeder na dit maken
ende alse hi te rome quam
worden hem die romeine gram
ende bejageden eer sine ontfingen
datmens niet en soude gehingen
ende leiden hem up enen kerstdage
teere processie eene laghe
ende hebbene daer gheblent
ende up enen ezel woch gesent
ende seiden vare uut desen lande
drach dinen broeder dese scande
ende sech hem wine willen niet
dat hi over ons ghebiet
ende of hijs macht heeft doe wrake
van aldus gedaenre sake
want hi onse eere ende onse macht
in almaengen hevet bracht
dus quam die paues bi desen saken
upten ezel ghevaren taken
daer karel met groten payse
woende in sinen pallayse
ende alse hi niemare horde das
dat sijn broeder comen was
die paues in so groter scande
wart hi bedroevet ende al de lande
daertoe al gemeenlike
almaengen ende vrankerike
ende hi vergaderde groot here
an hem vielen met groten ghere
die deenen entie normanne
die sassen ende daertoe nochtanne
tfolc dat upter zee woent al
tusscen der wesere ende sincval
dat wi vrieselant heten bi namen
duutsche beyeren swaven tsamen
lottrikers vlaminge bertoene
ende ander menech ridder coene
al eist up rome ghetogen
om te wrekene des paues ogen
die stat hebben si ommelegen
elc lants volc bi hem moeste plegen
te houdene sine porte daer
jegen der romeinen vaer
teenen tiden quam sulc geval
den volke dat tusscen sincval
enter wesere sat alleene
dat daer was ene scare gemene
ende altemale vriesen hieten
dat die romeine up dat volc lieten
haer ridderscap uteriden
teere porten daer si lagen tien tiden
want sise wers gewapent sagen
daer lieten hem die romeine jagen
vanden vriesen met gewelt
want sine consten behouden tfelt
entie vriesen omme tgewin
quamen mettem ter porten in
ende wonnen hem af die stat
want die romeine waenden dat
dat incomen ware alt here
dus wonnen sijt met cleenre were
te hant die vriesen die porten sluten
ende lieten den coninc karel buten
ende bejageden eer sine ontfingen
datmens niet en soude gehingen
dat si van danen vort emmermere
wesen souden onder here
sonder onder des keysers macht
ende hem helpen met alre cracht
jegen die viande der kerstijnhede
den paues tsine onderdanich mede
ende hare tienden haren kerken
gheven ende haren clerken
die paues leo bescreef hem dat
die aldaer was tier stat
ende god daer weder sine ogen gaf
karel die vro was daer af
ende andre princen mede tfulle
leo gaf hem hier af bulle
ende leidere oec up sinen ban
dat geen prince quame daer an
dat hi die vriesen meer bedwonge
hine verwietene met sire tonge
karel conformeerde mede
dese vriheit aldaer ter stede
entie romeine baden ghenaden
den paues van haren mesdaden
omme die miracle diere gevel
leo vergaeft hem also wel
dit seggen die vriesen dat gesciede
nu en vintmen ne ghene liede
die ie ystorien bescreven
dat oint karel die hadde leven
die rome die stede besat
ende noint ne gesciede dat
noch noit gewouges coronike
dat noit coninc van vrancrike
paues te broedere gewan
ende puppijn die sente geertruden wan
was doot ende pippijn groet karles vader
alsement hier voren vint algader
c ende xxi jaer
ende puppijn die vrieselant dede den vaer
ende dat lantscap onderdede
ende rabboude verwan mede
was sente geertruden suster sone
ende oec oudervader de gone
puppijns die groeten karle wan
wat meenen die vriesen dan
ende des paues leuwen vader
dien sine ogen beede gader
uutgesteken waren was een romein
ende hiet arnout vintmen al plein
die dese rude boerde vant
was emmer ute vrieselant
een rudaris ende was bedroghen
hi waende dat niet wesen moghen
meer pippine inde werelt dan een
hier inne dooldi alst wel sceen
hem was oncont die coronike
van rome ende van vrankerike
ende wilde visieren dat metten rechte
elc vriese omme sine vriheit vechte
ende wi niewer en vinden bescreven
dat noit so goet volc ontfinc leven
en moeste meester ende here
over hem hebben sout staen in deere
dus saelt staen toten doemesdage
wien soot leet si ofte wiet clage
ja der ix ingelen chore
naer dat ic bescreven hore
sijn deen boven dander onder
die quade gheeste dits meerre wonder
hebben macht deen boven den anderen
die omme ons te hoenne wanderen
naer doemesdach sal tkint marien
breken alle heerscapien
ja en spreect in dewangelie god
ende sijn raet ende sijn gebot
datmen den keyser tsine gheve
ende god tsine die wile men leve
die dan genen here es onderdaen
hijs jegen gode willement verstaen
nu ghi vriesen laet u genoeghen
leert u onder die heren voeghen
u privilegie es spot ende sceren
voer alle princen vor allen heren
ic wane ghire in sijt verdullet
soe was met botren ghebullet
soene conste ghene zonne gedogen
anders haddise moghen toghen
nu laten wi dit plaidieren staen
die vierde bouc coemt hier na saen
die u sal togen properlike
hoe karel ontfinc dat roemsce rike
die eerste bouc die hevet in
der jare no meer no min
dan c alsemen vent
ende xl oec eer hi ent
hoe groote karel eerst keyser waert
alst hier na wert geopenbaert
ende ghi oec vint indie capittele
dier hi hevet te sinen dele
lxx no min no mere
van keyseren van coningen die eere
die hem gescieden in haer leven
die vindi hierin bescreven
die ander bouc dat verstaet
die na desen anegaet
bescedet ons vanden duutschen heren
daert keyserrike an moeste keren
hoe si leedden haren tijt
dat menegen here sere nijt
dat si sijn onder haer bedwanc
ende dese bouc hevet ommeganc
der jare clxx ende twee
met lxxxvii capitele ende niet mee
die derde bouc doet sijn begin
ende hevet der jare meer no min
dan alse vele alse hier steet
dat es xx na dat ic weet
ende oec nemmeer bi ghetale
capiteele heefti also wale
alse menech alse ghi hier vint
van godeverde dese bouc beghint
diemen heet van bolyoen
die wan tlant van promissioen
als ghi inden bouc wel sult verstaen
als men die redene sal anevaen
die erdt ende zait buten dunen
hine caent ghediken no ghetunen
hen neemt hem die zoute zee
sijn weren en diet hem min no mee
hine verlieset plouch ende zaet
ende aerbeit ende toeverlaet
aldus varet dat ic dichte
het ontrunen mi lose wichte
ypocriten ende apostaten
ic pine al te miere onbaten
wat ic dichte sine connent ontrunen
dus zaic oec buten dunen
nochtan en canict niet gelaten
minen here teeren ende mi tonbaten
die mi dit werc dede bestaen
ic en moet nu anevaen
die vierde paertie te desen male
vanden spiegle ystoriale
die dese ystorie hevet in
van kaerle des groten begin
hoe hi ontfinc te rome te lone
vanden paues die keysercrone
ende alle die keyseren bi namen
wie si waren die na hem quamen
tote onsen tiden tote onsen levene
god die milde es te ghevene
biddic ende siere moeder mede
dat hi mi doe der scalke vrede
ende si verclaren so minen zin
tendene dit bouc  hier es dbegin
also alsict hier voren liet
daer ic vander jeesten sciet
hoe trike van constantynoble wart cleene
bider keyserinnen hyrene
die haren sone constantine
trike nam ende dede hem pine
want soe hem die ogen uutstac
hier bi waest dat rome brac
af ende bi hem enen keyser coos
want die kerke was helpeloes
int jaer ons heren viiisupc ende twee
int xxxiiiste jaer min no mee
dat karel hadde gheweldelike
coninc gheweest in vrancrike
so wart hi keyser ghecoren
ende ghewijet alse wijt horen
van paues leo die indie stat
tote rome doe paues sat
entie romeinen na hare maniere
riepen karle goedertiere
den zeghevrijen den groten here
dien gheve god lange lijf ende ere
dit was omtrent cccc jaer
ende lxviii oec daer naer
dat die grote constantijn
makede die stede fijn
constantynoble in grieken lant
die te voren hiet bisant
eer dat hise naer hem hiet
daer in voerdi dat edel diet
van rome meest alte gader
ende liet den paues sinen vader
rome ende trike van occident
nu es trike van orient
van rome aldus afghesneden
ende es inden daghe heden
karel drouch lesen wi vorwaer
die roemsche crone xiii jaer
karel es menech waerf beloghen
in groten boerden ende in hoghen
alse van borderes ende oec dwase
diene beloeghen van fierabrase
dat nie ghesciede noch en was
oec eist loghene ende ghedwas
van pont van mautriple mede
van bere wisslau die snodelhede
ende meneghe favele groet ende cleine
die walen heetene chaerlemeine
in weet wat sire mede meenen
men wint in vrayen bouken ghenen
dat hi anders oec iet hiet
dan grote karle alsemen siet
van heymen ende van sinen kinden
sone canic niet ghevinden
dat si noint leveden in sinen tiden
dies latiet al overliden
entie boerden heenen varen
want der kaerle vele waren
so tijent den groten vele liede
dat sulken anderen ghesciede
vijf karle waren in vrancrike heren
also alse ons die jeesten leren
karel marteel was deerste der heren
die vrankerike berechte met eeren
karel die grote dat was die ander
die coenre was dan alexander
karel die caluwe die derde
die jeghen den broeder hadde onverde
karel die groeve quamer naer
die keyser ende coninc was vorwaer
karel die simpele  dus waser vive
nu sijn onwetende keytive
die niet en weten wat si meenen
ende maken van viven eenen
die wille lesen tcorte ware
lese dit ende come hare
tulpijn derdsche bisscop van riemen
die el niet en screef van niemen
danne waer doet ons te verstane
karles zeden ende sine ghedane
hi seghet ons over waer al bloot
dat karel was lanc ende groot
maer sijn upsien dat was wreet
oec seghet hi ons over waer gereet
dat hi die voete lanc hadde sere
nochtan so was die grote here
sijn selves viii voeten lanc
recht ende in sinen ommeganc
omme sine ziden breet ende grouf
den lachame wel naer sijn behouf
grouf van aermen ende van beenen
men vant te dien tiden gheenen
ridder ten wapenen so goet
no so vromech noch so vroet
sijn anschijn was eens voets breet
ende anderhalven lanc ghereet
sijn nese was lanc enen halven voet
sijn baert die hem manlike stoet
was eens halfs voets lanc ghereet
sijn voerhovet was eens voets breet
sine ogen waren te scouwen ane
ghelijc den leuwe int ghedane
die spaercten inder ghebare
ghelijc oft een carbonkel ware
sine wintbraeuwen in haren ganc
waren eere halver palmen lanc
alse hem gramscap anelach
ende hi danne up iemene sach
sone was so stout man no so mare
hine wart dan bevaen met vare
omme sijn gorden inde zide
haddi viii voete omme die wide
sijn gordel moeste sijn also lanc
sonder buten der gespen den hanc
broot so at hi harde cleene
maer hi at selve wel alleene
van eenen wedere dat vierendeel
of twee capoenen al geheel
of eene gans up teenen male
oft eene scoudere also wale
oft eenen paeu of enen crane
oft eenen hase alstem quam ane
van wine te drinken was hi reine
ende dien dranc hi metter fonteine
selden dranc hi meer ten male
dan drie waerven also wale
so staerc was hi inden strijt
dattem gheviel meer dan tere tijt
dat hi eenen ridder ontwee clovede
vanden sittene toten hovede
ende metten slage nochtan tswaert
in midden ontwee clovede tpaert
vier houfysere vanden cromme
rechte hi wel teere somme
eenen ridder gewapent echt
up sine eene hant staende recht
dien hief hi metter hant
al tote sijns hovets rant
milde was hi in sijn gheven
ende besceden in sijn leven
sijn vonnesse was gherecht
ende in sijn spreken beseeden echt
ver bertraet hiet sijn moeder mede
die hi met groter werdichede
mettem hilt al haer leven
ende dedem haren wille gheven
sinen sone hilt hi mede alsoe
ende sine dochtren oec altoe
dat si ter scolen leerden haer paerten
gramarien ende andere aerten
ende sinen sone te dien tiden
leerdi daer na jagen ende riden
ende wapenen plegen ende striden mede
nader fransoyse costume ende zede
sinen dochtren dedi leren
hem an zidewerke bekeren
ende dat gereeden omme dat hi woude
datter geen ledich wesen soude
ende deedse daertoe leeren mede
eerlike ende goede zede
ende want hi emmer sonderlinge
clergie minde ende leringe
so screef hi selve mede gherne
ende plach selden tonberne
hine drouch eene tafle an sire ziden
omme dat hi niet en wilde liden
in ledichede sinen tijt
want hi in scrivene hadde delijt
tote aken in sijn pallays
daer hi was gherne in sinen pays
daer haddi eene capelle gemaect
diere sere ende wel geraect
in de eere der moeder ons heren
die hi altoos wilde eeren
die hi van renten maecte rike
ende van reliquien dies ghelike
dat vrancsce rike dattem sijn vader
pippijn liet hilt hi algader
ende al hadt sijn vader ghewijt
ende ghemeert in sinen tijt
hi maket vor sine doot
noch also wijt ende noch also groot
van hem seghet hughe van flori
in sine jeeste noch hier bi
karel seiti leerde verstaen
vor sinen meester pietere pisaen
gramarie alse hi was een kint
andere scientie leerdi sint
logike nature astronomie
arismetike geometrie
vanden ingelschen alquijn
diemen mede hiet albuijn
sine zinne hevet hi gheset
altoos te houdene kerstine wet
die kerke hantierdi nadien zede
tallen ghetiden gherne mede
ende nachts te mattinen als tijt was
selve zanc hi mede ende las
den aermen was hi sere milde
alse diere gode met eeren wilde
ende dan was niet al eenlike
in sijn lant van vranckerike
maer int lant van over zee
ende in affrike oec mee
in egypten in surie
in jherusalem in alexandrie
in caertaengen senddi sijn ghelt
den genen diemen daer gevaen helt
omme kerstijnheit te lovene mede
ende te ghenieten hare bede
om dat so mindene te mere
menech groot heidijn here
dat hi den kerstinen sendde ghelt
die saten onder hare gewelt
hi was staerc sere van lachamen
lanc ende groot beede tsamen
van scoenre graeuheden thoeft ront
sijn anschijn vromech talre stont
sijn luut was claer van goeden love
ende selden so hilt hi hove
dagelijcs dat was sine maniere
haddi gherechten ten male viere
ende selden meer dit was sijn doen
hen ware oft hem venisoen
sine jagers brochten over eten
dat brochtmen hem gebraden an speten
daer af at hi naer sine zede
eer dan hi iewer af dede
alse hi over tafle sat
plach hi te horne alsemen at
gherne ystorien van heren
omme orloghe omme wijsheit leren
sente augustijns boeke haddi vercoren
voer vele andere te voren
entie bouke voer dander mede
die hi screef van ons heren stede
van wine ende van allen dranke daer toe
was hi ghemate spade ende vroe
so dat hi selden mee ten male
dranc dan drie waerven weetmen wale
somertijt naer sijn eerste eten
wildi eens appels niet vergeten
dien at hi cout ende ro
ende dranc eens daer up also
ende ginc slapen te bedde naect
alse hi hem snachts te bedde maect
plach hi drie waerf ofte viere
upstaens dit was sine maniere
dus gedane maniere so plach hi
seghet thulpijn ende hughe van flori
nu sullen wi u seggen vort
die dingen die ter jeesten hort
seghebrecht van gembloys seget
diemen te ghelovene pleghet
dat karel in sijn eerste jaer
dat hi wart keyser verre ende naer
sijn rike al duere boden sende
ende gheboot verre ende gehende
dat hi elken wilde doen recht
die claghen wilde here of knecht
oec bescreef hi ende besette
xxxiii capitelen van wette
die werelt dedi senden omme
om te vergaderne teere somme
der heilegher viten ende haren dach
daer haer ende up ghelach
dit dedi bescriven waerde
eenen wisen moenc ysewaerde
ende deedse in enen bouc versamen
oec desen aerbeit wilen anenamen
jheronimus ende een hiet flore
ende beda mede alsict hore
ende sine quamens te hovede niet
alsemen noch merct ende ziet
dese ysewaert tekende alle daghe
wies feeste daer up ghelaghe
ende was vonden up elken dach
meer dan ccc dat gelach
feesten soudemense alle vieren
bidi pleghemen eere manieren
daer men die feeste roept ter stede
dat mense roept ende ander heilege mede
vele maertelaren ende confessore
ende vrouwen vander mageden core
in sinen tiden was in persi
coninc aaron een heidijn vri
die tote indi alt lant bedwanc
van over zee cort ende lanc
al waest dats cleene gebrac
al waest dat elc andren niet en sprac
so heeft deen den andren lief
aaron sendem dicken brief
want hine eerde werdelike
vor alle die princen van erderike
ende seide dat al openbare
dat niemen bet eeren werdich ware
dan karel inder werelt cant
oec senddi hem scrivet helynant
een elpendier dor sijn ere
dat doe selsien was sere
ende daertoe menech diere present
oec hevet hi hem mede gesent
sente cypriane den maertelare
die wilen eer was bisscop mare
indie stede van carthago
dies noch die heilege kerke es vro
ende thovet van sente pantaleone
ende andere reliquien scone
die karel dede werdelike
voeren in sijn selves rike
int selve jaer dus eist gheset
was keyset karel te spolet
upten achtersten dach van aprel
so dat in ytalien ghevel
eene erdbeve die was so groot
kerken husen lieden doot
berghen vielen ende borghe
dese erdbevinge dede sorghe
neven den rine dies gelike
ende int lant van vrankerike
entie sachte winter mede
quam die menegen sterven dede
die patriaere van jherusalem
horde van karel ende sende hem
den slotel vanden grave ons heren
ende oec mede dor siere eeren
van monte calvarien der stede
ende vanden berghe syon mede
metten vane vander stat
alse die werdich ware al dat
int selve jaer seget segebrecht
dat karel ontfinc des keysers recht
so wart die keyserinne yrene
die constantinoble hilt allene
ende haren sone hadde geblent
alsemen hier te voren kent
ghevaen ende ghesent in ellenden
dus wrac haren sone den blenden
een ander die nycheforas hiet
daer staerf soe in groet verdriet
nichiforas doe keyser sat
te constantinoble indie stat
ende was daer acht jaer here
maer sine versaemden nemmermere
tote heden up desen dach
dat die keyser crone gelach
van rome up constantinoble weder
dus viel constantinoble neder
maer die keysers beede tsamen
screven hem augustus bi namen
nichiforase dien sloegen doot
die bulgren met here groot
here wart stanrarix sijn sone
ende drouch een jaer die roemsce crone
daer naer so wart hi ontset
een hiet michiel wart bider wet
keyser ende drouch een jaer de crone
doe quam leo inden trone
die viii jaer die crone drouch
doe gewans een sijn gevouch
hiet michiel ende drouch daer naer
die keyser crone ix jaer
theophilus die quam na desen
xv jaer moesti keyser wesen
michiel ende theodora
warent ix jaer daer na
sidert was michiel daernaer
keyser alleene xiii jaer
doe sloughen een hiet basilis doot
ende wart keyser ende here groot
te constantinoble xvii jaer
leo sijn sone quamer naer
ende was keyser daer met machte
der jare x ende oec achte
doe leoens sone constantijn
met alexandere den oem sijn
die regneerden een jaer te samen
doe staerf die oem die heren namen
constantine alleene daer
ende hi regneerde xxxix jaer
dit benijden die kindere sijn
deen hiet steven dander constantijn
ende belaghen met ompayse
den vader in sinen pallayse
ende ontsettene dor haren toren
ende hebben hem crune bescoren
ende sendene in een eylant daer bi
dat hi ghinder moenc si
niet lanc daer na also wale
quamen die broederen in hare zale
teere feesten ende streden boude
wele haerre tforsitten hebben soude
alse dit des vaders vrient vernamen
quamen si met rade te samen
ende ontsetten den sone daer
ende scoeren hem af dat haer
ende sendese ter selver stat
daer si den vader hadden gesat
ende hebben constantine ontfaen
die met sinen sone rondaen
keyser was xvi jaer
een nycheforas quam daer naer
ende regneerde der jare x
dese begonde sine kinder tontsiene
ende hadse gerne gedaen vuren
haer moeder soe vernaemt ter uren
ende hiet haren sone jan
dat hi dien vader sloughe dan
so dat hi vulbrochte dat
ende hi ins vaders stede sat
dese jan was naden vader
keyser vanden lande algader
hier swigen wi vanden keyser vort
van constantinoble der port
ende het nam ende voerwaer
alsemen screef ons heren jaer
ixsupc lxx ende neghene
noch es die werelt in sulken plegene
tote kaerle keren wi weder
daer wi die jeeste af leiden neder
die benijdt was harde sere
want hi keyser was ende here
jegen wille ende oec orlof
van constantynoble dat hof
maer hi ghedoget met stouten zinne
ende gewan oec hare minne
met boden diere tusscen reden
want hi verhoghedse met mogentheden
ende maecte vriendscap metten heren
dus levede karel in groter eeren
dus scrivet oec helynant
dat hi dus bescreven vant
dat doe karel gheweldelike
keyser was int roemsche rike
dat verdreven was van jherusalem
die patriaerc ende mettem
vele goeder kerstijnre liede
ende al vanden heidinen diede
te constantinoble met groter pine
quam hi ende mettem die sine
te constantine ende te leo sinen sone
want si keysers waren die ghone
metten patriaerc was een wijs man
bisscop van napels ende hiet jan
ende david dertsce priester mede
van jherusalem der stede
die keyser sendde vort die heren
te keyser karel met groter eren
ende selve die keyser constantijn
screef den brief metter hant sijn
oec senddi mede andie strate
van eubreuscen lettren twee legate
ysaac ende samuel
omme die dinc te doene wel
int ende vanden brieve sijn
hadde gescreven constantijn
een visioen dat hi sach
daer hi up sijn bedde lach
ende seide aldus ic constantijn
daer ic lach upt bedde mijn
gheviel mi dat mi een onmacht anginc
daer saghic enen jongelinc
voer mi staen up ene stede
die mi lievelijc ontboot vrede
ende taste mi ane ter steden
ende seide tote mi du heves gebeden
vor dese dinc nerenstelike
nu nem karle van vrancrike
der kerken kempe den here groot
mettien togedi mi al bloot
eenen ridder enen gewapijnden man
yserine cousen haddi an
enen halsberch enen roden schilt
een swert gegort hi an hem hilt
daer puerperijn af dochte de hecht
een spere haddi upgherecht
dat lancste dat ic noit sach een
daer vlamme uten pointe sceen
enen helm hi indie hant hout
die sceen claer als een gout
die ridder was van ouden aerde
scone met eenen langen baerde
met sconen anscine lanc van leden
sine ogen blecten tier steden
van graeuheden was wit sijn haer
ende dese worde hordic daer
keyser augustus wes blide
wie so hem set te wederstride
om gods gebot te wederstane
hine mach der mesdaet niet ontgaen
jhesus kerst emanuel
ende andere worde also wel
hordic daer ten selven stonden
die met vreesen sijn gebonden
ende vernam wel in dat horen
dat karel es met gode vercoren
te voren hadde dese constantijn
verdreven metten here sijn
vii waerf ute jherusalem
die heidine nochtan werden si hem
so dat si met gewelt die stat
besaten ende in waren na dat
dese legaten die sijn comen
te parijs ende hebben vernomen
dat keyser karel ware daer
den brief gaven si hem claer
want menech daer geen griex en conde
so gaf men daer ter selver stonde
den brief tulpine dat hine den lieden
in de lants tale soude bedieden
ende alse tulpijn den brief onbant
so weende die keyser te hant
om dat die heidine besaten
ons heren graf met onmaten
ende alt volc wart in roere
ende baden den keyser dat hire voere
de keyser karel dien hout was god
gaf te hant uut een gebot
dat alle die gene die onder hem lagen
ende wapene mochten dragen
mettem souden teere scaren
uptie felle heidine varen
ende wie men overhorich vint
waert vader ofte kint
hi bleve in egijndoeme daer naer
van iiii penninge alle jaer
noit gewan karel so groot here
in ghene orloghe in gere were
over rijn ende over dunouwe thant
trac hi heenen ende over tlant
dor pannonien met sire paertije
ende dor dwout van bulgerie
over sente jorijs aerme mede
ende over capadocien dat nu ter stede
tuerkien bi namen heet
daer menech port ende dorp in steet
alsi quam ende sijn volc met hem
an die zide van jherusalem
in een wout an sine vaert
dat wel wijt was twee dachvaert
daer trac hi in met sinen here
in dat wout was menech bere
vogle gripe tygren lyoene
ende diere van wonderliken doene
si waendent wel met goeden vreden
binnen enen daghe wesen leden
ende moester inne bi nachte bliven
beede met kindere ende met wiven
ende tfolc wart dolende harentare
doe hiet die keyser openbare
dat men slouge dat getelt
biden woude up een breet velt
omme dat tfolc te samen quame
alse elc anderen daer vername
selve heefti om raste gedacht
ende ruste een stic inde nacht
doe rechti hem up met desen
ende began sine zalme lesen
tote desen verse so quam hi
deduc me domine in semita mandatorum tuorum quia ipsam volui
bi sinen bedde heefti vernomen
een vogelkijn tiere stont comen
dat ghinder zanc ende riep
menech die aldaer doe sliep
wart in wake die dat hort
die keyser las sine zalme vort
onthier ende hi teenen verse quam
educ de custodia animam meam
ende alse hi dat vers seide recht
so riep dat vogelkijn an hem echt
franke fransoys wat segestu daer
den vogelkine volgede de coninc naer
bi enen clenen ingen pat
so dat si quamen bi dat
ten groten weghe dien si te voren
upten anderen dach verloren
men wille wanen dat men en vant
sulken vogel noit eer int lant
ende dat mense oint sint
sulke vogle vaet ende vint
alse karel naecte den heilegen lande
weken hem voren die viande
ende hi zuverde lant ende stat
vanden heidinen ende makedse mat
ende sette den patriaerc mede
gheweldelike in sine stede
ende maecte die vesten weder
die gevellet waren ter neder
den patriaerc hi gode beval
ende hi met sinen here al
dor constantynoble te lande waert
aldaer so hiltene ane die vaert
selve die keyser constantijn
eenen dach over den wille sijn
vor die porten vander stede
dede die keyser gereeden mede
menege wonderlike beeste
goet ende cleenode van meneger feeste
ende oec precieuse steene
karel riep sinen raet ghemeene
wat hi best daer mede dade
ende si vonden in haren rade
dat hi van niemen ghifte ontfinge
van siere vaert want hi de dinge
hadde gedaen met bliden zinne
alleene omme ons heren minne
dese raet dochte karele goet
al sinen volke hi heeten doet
dat niemen daer dat ghescie
dat hi uptie prosenten zie
van desen wonderde int herte sijn
den griexen keyser constantijn
ende dwankene met beden so sere
dat hi dor gode onsen here
doch eene ghichte nemen woude
karel sach dat wesen soude
ende bat anders ghene have
dan men hem reliquien gave
vander passien ons heren
mettien si hem te samen keren
ende setten daer toe gode teeren
drie daghe te vastene die heren
ende men coos daer ute xii persone
die de reliquien diere ende scone
deelen souden ende bringen vort
een aerdsch bisscop diet hem riet
die bi namen ebronis hiet
die griexe clerke entie latine
elc nader manieren sine
songen die letanien wel
die bisscop van napels daniel
dede up tfat daer in lach scone
ons heren dornine crone
daer lucht ute so soete quam
dat niemen en was diet vernam
hen dochtem rieken in derre wise
oft hi ware inden paradise
alse karel dat bekent
valt hi neder upt pavement
met gelove bat hi onsen here
dat hi dade dor sine eere
ende hi siere passien wonder
ende siere verrisenesse besonder
vernieuwen wilde daer ter stede
alse hi ghedaen hadde sine gebede
so quam een dau uten trone
ende bedauwede die crone
ende altehant in dat comen
so wiessen ghinder ane bloemen
ende was ghinder roke ende lecht
so groot dat heren ende knecht
waenden dat hare cleder waren
ghemaect vander hemelscher scaren
alse die pape daniel
met eere tangen also wel
soude sceeden ons heren crone
wart soe bloyende noch also scone
keyser karel ontfinc al daer
in een cleet scone ende claer
vanden bloemen een deel te hant
ende oec in sinen rechtre want
dedise ende vuldene daer mede
mettien hi dander want afdede
ende boot dien metten bloemen saen
ebronise den erdscen bisscop up waen
alse die waende dat hine name
maer dweenen was so bequame
hem beeden vander liever mare
dats haer negheen daer nam ware
dus hebben si die wante begeven
die indie lucht es hangende bleven
eene langhe wile metten bloemen
want haer negeen heefter waer genomen
die keyser heeft den luchtren want
metten dornen ghevult te hant
die de crone vallen liet
daermense metter tangen sciet
ende alse karel die wante boot
den bisscop doe sach hine al bloot
alleene hanghen indie lucht
dies hadsi bliscap ende vrucht
ende alse hi die wante ondede
omme die bloemen te nemene mede
so worden si daerment sach al bloot
daer verwandelt in hemelsch broot
dat manna heet in ebreuscer wijs
dat manna es noch te sente denijs
noch wanen vele liede openbare
dat vandien manna ware
dat god sendde indie wostine
te voedene die vriende sine
wat zieke daer waren tier uren
vander roke vander ghuren
dat van ghenen bloemen quam
sijn ghesonde daer elc nam
met desen dat dit gesciede
quamen ghelopen vele liede
indie kerke oec aldaer
ende riepen blidelike openbaer
man ende wijf daer men toesach
si seiden hets heden de dach
dat god verrees vander doot
want die roke was so groot
van desen heilegen bloemen mede
dat vervult was aldie stede
dat den zieken wale sceen
noch so was een ziec daer
die hadde xxiii jaer
ende drie maent al omtrent
gheleghen doof stom ende blent
alsemen die crone uuttrac mettien
so quam hem weder an sijn zien
ende alsemen die crone sciet
verloos hi des horens verdriet
ende teerst dat die bloemen uutbraken
ghenas hi vander spraken
na desen trac uut daniel
ons heren naglen also wel
uten vate dat alabastre was
ende gafse den keyser doe ghenas
een kint dies menech was blide
dat hadde andie slinke zide
beede hant ende zide verloren
ende was also gheboren
ende quam ter kerken gelopen saen
ende dede dat oec verstaen
dat het omtrent noene lach
up sijn bedde ende oec sach
in ommacht alse hem dochte
eenen graeuwen smet die brochte
eene tange die uut sire luchter hant
ende uut sinen luchtren voete prant
eenen naghel dies het was blide
ende een spere uut siere zide
ende te hant so waest ghenesen
van allen evele naer desen
hiertoe gaf men daer ter stede
den keyser karel mede
van onse heren spere een deel
ende sine zudarie al gheel
ende onser vrouwen hemde te hant
ende daertoe ons heren bant
daermenne met in sire kintscede
bant ende bewant sine lede
ende symeoens aerm des ouden
die onsen here ontfinc met vrouden
karel dede al dese saken
in eenen zac dien hi dede maken
van eere buffels huut tien tiden
ende hinct al an siere ziden
inder ghelike inder gebare
alse oft eene scerpe ware
ende reet vaste te lande waert
daer quam hi an sine vaert
teenen castele teere stede
daer hi een doot kint upstaen dede
metten heilechdoeme datter was
ende oec mede hi ghenas
l zieke van evele zwaer
sesse maent ruste hi aldaer
ende eenen dach daer naer te waren
es hi tote aken ghevaren
daer ghenasen so vele blende
datmer geen getal af kende
ende so menech vanden rede
men constse oec getellen mede
si xii vanden quaden gheeste
ende viii lazerse alsiet verheeste
vander jucht x ende vive
ende xiiii cropele anden live
manke an hande ende an voete
haddere xxx daer die boete
bulteneren l ende twee
die vanden groten evele hadden wee
ghenasere lxv dats vele
entie wee hadden indie kele
ende andere gheburen al omtrent
ghenasere meer dan es bekent
ten lesten gaf men taken uut mede
ende geboot dor al kerstijnhede
dat men upten xiiisten dach
die in junius gelach
tote aken in pelegrimage quame
ende men besage ende vername
dat heilechdoem dat karel met hem
brochte van jherusalem
ende van constantynoble der stat
ende eer iemene saghe dat
dat hi sine bijechte eer sprake
van alre zondelikere sake
indit consilie so was mede
leo die paues van rome der stede
ende dertsche bisscop oec tulpijn
entie patriaerc alexandrijn
die gheheeten was achileus
van antyochen teophilus
die patriaerc vander port
ende menech bisscop weder ende vort
ende menech abt met crommen stave
ic wane tafflaet quam hier ave
datmen noch haelt alle jare
so doet van deser selver mare
ter selvere consilie dat ic scrive
so was verwect een dode te live
alse karel hadde vromelike
verwonnen menech conincrike
haddi achtinge dat hi woude
taken rusten in siere oude
ende laten dorloghe varen
nachts hevet hi versien te waren
ende hem droemde sonder vrucht
dat hi sach gaende inde lucht
eene strate van sterren min no mee
entie quam vander vriescher zee
ende ginc henen tote spaengen
tusscen ytale ende almaengen
tusscen acquitaengen ende gallen
over gasscoengen ende basele met allen
ende over tlantscap van navare
tote in galissien openbare
daer sente jacob dapostel lach
onbekennet updien dach
dien woch so sach alle nachte
karel dient groot wonder dachte
ende peinsde dicke in sijn gedochte
wat die wech bedieden mochte
alse hem omme dit peinsen luste
nachts daer hi lach ende ruste
so quam hem een onmacht an saen
ende hi sach voer hem staen
eenen man van scoenre gedane
dan men ghepeinsen mochte ic wane
ende seide wat doestu sone mijn
karel antworde wie machtu sijn
die mi dus spreket an
hi sprac ic bem die selve man
jacob dapostel ons heren jhesus
entie sone oec zebedeus
jans broeder des ewangelisten
dien up dat mere daer wi visten
van galylee onse here riep
dat wi lieten dat water diep
ende vercoos mi in dat hi woude
dat ic den volke predeken soude
entien de derde herodes dede
ontliven omme sine fellede
in galissien leget mijn lachame
dien verterden met groter scame
die sarrasinen alse sule volc pleget
ende ombekent eist waer hi leget
hier omme wondert mi sere
twi du mi niet en daets die ere
dattu hads gesuvert mijn lant
want du heves metter hant
den heidinen menech lant genomen
hier omme bem ic tote di comen
ghelijc di god hevet gegheven
macht boven alle coningen die leven
die heren sijn in erderike
heefti di gecoren sekerlike
den woch te makene met dire hant
ende te zuveren mijn lant
vanden onreenen moabiten
die tlant van galissien versliten
dattu daer af gewinnes te lone
daer boven deuwelike crone
dien woch dien du sages van sterren
bediet dattu souds van verren
met here comen tonsen lande
ende verdriven onse viande
dat verdoemde heidine diet
dat mi te soukene verbiet
ende minen wech rumen ende vrien
dat kerstijnheit met sire partijen
al van henen tote daer
mijn graf versouke sonder vaer
dat int lant van galissien leget
ende men daer pelegrimage pleget
alse langhe alse die werelt staet
dat mijn souken niet tegaet
te drien malen eist ghesciet
dat die keyser karel siet
van sente jacoppe dit betooch
mettien die here van machte hooch
groot here versaemde ende metter vaert
sette hi hem te spaengen waert
ende es die geronde leden
ongewert ende ongestreden
voer pampelune es hi gevallen
daer hi lach drie maent met allen
nochtan en consti niet gewinnen
die stat vander were van binnen
ende om die vastheit vander stede
ende om den sterken muur mede
mettien karel sine ghebede
anden groten sente jacobpe dede
dat dor die eere van siere name
die stat in siere ghewelt quame
met diere beden ter selver uren
vielen ter neder die muren
ende men wan die vaste stede
alle die sarrasinen mede
die theidijnscap wilden begeven
die doeptemen ende liet hem tleven
ende diere oec spraken jeghen
die worden altemale versleghen
alse die mare dus utespranc
alle die steden vast ende cranc
gaven hem up aldaer int lant
ende vielen alle in kaerles hant
ende gaven tribuut ende scat
wie in sinen weghe sat
dus voer karel ende besach
tgraf daer sente jacob in lach
ende dede aldaer ter stede
sine pelegrimaye ende sine gebede
ende voer van danen te petrone
uptie zee eene stede scone
ende stac indie zee sinen scacht
daer dancte hijs ons heren macht
enten groten sente jacobpe mede
dat hi was comen daer ter stede
daer na dorvoer hi spaenyen mee
al vander eere zee toter ander zee
ende wan in galissien lant
xiii steden an sine hant
daer compostelle af was deene
die te dien tiden was clene
tulpijn die dese jeeste screef
bi wien tware niet achterbleef
seghet dat tien selven stonden
xxvi steden stonden
wel ghevest in spaengen lant
die allegader gingen in hant
ende eene hiet osca alse wijt horen
danen sente vincent was geboren
daer wilen in stonden xc torne
groot ende staere ende uutvercorne
ende eene stat die petroise hiet
was doe alsemen bescreven ziet
van selvere die beste mine
die doe ieweren plach te sine
eene andere stat in spaengen staet
daer leghet begraven sente torquaet
die was sente jacobs knecht
te sinen grave gesciede echt
dat up sinen dach in elc jaer
een olyve boem bloyet daer
upwaert ripe ten selven tide
in meye up die seste yde
altemale spaengen lant
ginc den keyser doe in hant
dat lant hiet alandalijf
dat bleef al in sijn bedrijf
der paerde lant dat van casteele
der more lant viel hem te deele
tlant van naverne van portegale
der sarrasinen lant altemale
der alanen lant oec mede
die wilen met groter moghenthede
metten wandelen wonnen spaengen
ende dorreden oec almaengen
ende gallen ende wonder dreven
ende in spaengen sittende bleven
oec wan hi der bosscayen lant
enter basken oec in sine hant
ende tlant van palergen mede
in desen lande sone bleef stede
soe en wart karel upgegeven
of soene wart daer toe bedreven
met orloghe ende met groter pine
dat soe viel inden wille sine
luzerne die vaste stat
die inden groenen dale zat
ne consti niet ghewinnen wel
eer hier selve voren vel
ende laghere vier maende voren
al ongewonnen dat was hem toren
daer omme dedi sine gebede
an gode ende an sente jacobpe mede
entie mure vielen neder
nie sidert quamer man in weder
noch es soe woeste up desen dach
want doemen daer voren lach
quam midden springende in de stat
een swart water ende al dat
verdaerf die port noch eist waer
datmen vint zwarte visscen daer
nu hort hoemen die steden noemt
die keyser karel hevet verdoemt
dats luzerne carpata
ende vontesien ende adama
want hise wan met groter pine
ende hire omme verloes die sine
dies sijn si toten daghe huden
ombeseten van allen luden
alle dafgoden die hi vant
keyser karel in spaenyen lant
hevet hi altemale gevelt
ende tebroken met ghewelt
sonder een en veldi niet
int lant dat alandalijf hiet
salaycadis heet dat bi namen
die sarrasine seggen altesamen
dat mahomet in al sijn leven
den selven afgod hevet verheven
ende gemaect in sire namen
ende daer in bezegelt te samen
van duvelen een legyoen
die tghoent also bescermen doen
datment ghebreken niet en can
genaectem oec een kerstijn man
hi wert bevreest ende vervaert
coemt een heidijn darewaert
up dat hi mahomet anebede
hi scheet ghesont vander stede
beet een voghel oec up dat
hi blivet doot uptie stat
updie zee so staet een steen
groot ende hooch ende als een
out van sarrasijnscen gewerke
rechts upter zee gemerke
effene gehouwen geen bet
uptie erde recht gheset
beneden viercante ongecloven
ende so langher so nauwer boven
so hoghe eist datmen niet lieget
alse een aren hoghe vlieghet
daer up es die afgod gheset
proper nadie heidijnsche wet
van auricalcus gegoten dan
nadie ymagie van enen man
staende uptie voete sijn
te middage waerts sijn anscijn
eenen slotel indie rechter hant
ende dien groot hout die viant
die sarrasijnsce wet gewaghet
vandien slotele dien hi draget
die sal hem uter hant ontfallen
int jaer te voren alse in gallen
een coninc sal worden geboren
die al spaengen sal testoren
ende bringen ter kerstijnre wet
daer na wert onlanghe gelet
alse die heidinen sien dat
sine sullen haren scat
indie erde graven ende vlien
die heidine seggen dit sal gescien
karel die wan met gewout
in spaengen selver ende gout
dattem die coninge senden daer
hi lach in spaenyen drie jaer
ende vanden scatte dien hi wan
so maecte die grote man
van galissien ons heren kerke
van sconen sonderlingen gewerke
meerre dan soe was te voren
eenen bisscop heeftire in vercoren
ende heefter canoenken gheset
naer sente ysidorus regle ende wet
ende verchierde die stede
met pellele ende met clocken mede
noch vanden selvere ende vanden goude
dattem doe bleef menechfoude
ende hi brochte in vrankerike
maecti scone ende rike
sente marien kerke taken
ende indie stat dedi maken
eene in sente jacobs eere mede
die daer noch staet indie stede
te toulouse maecti mere
eene in sente jacobs eere
in gasscoengen maecti eene
in sente jacobs eere niet cleene
te parijs so maecti eyne
tusscen momarters enter seyne
in sente jacobs eere mede
ende daertoe in meneger stede
achter werelden harentare
menegen sconen cloester mare
karel es hier na met allen
gekeert in tlantscap van gallen
in sijn selves conincrike
doe versaemde in affrike
een heidijn coninc een groot here
ende quam naer sinen ghere
hare over die zee ghevaren
in spaengen met sinen scaren
alse karel was thuus gereden
ende waende dlant laten in vreden
ende wan die steden ende alt lant
dat die fransoysen hadden in hant
so dat hijt al slouch ende vinc
lettel menechte daer ontginc
vanden heidinen te live
sine vernoyierden waert man of wive
karel hevet dit vernomen
ende es weder daerwaerts comen
met groten here met groter macht
alse die wille hevet ende geacht
te wederstane dat heidine diet
anders vare alst god ghebiet
ende so henen in corter stonden
te spaengen waerds over de geronde
maerscalc vanden here algader
so was miele roelants vader
die here was van anglerijs
ghevaren quamen si in derre wijs
in basclen lant tote bayoene
eene stat van groten doene
daer logierde buter stede
karel ende sijn here mede
een ridder die remarie hiet
es aldaer ter stat ghesciet
dat hi daer quam in evele groot
ende began naken der doot
hi sprac hijechte ende ontfinc
penetencie vna siere dinc
ende ontfinc oec gods lachame
enen sinen neve ic en weet de name
gaf hi sijn ors ende seide hi woude
dat hi dat vercopen soude
ende tghelt datter quame ave
den aermen voer sine ziele gave
die ridder staerf die neve gaf tpaert
omme tghelt dat het wel was waert
dat was c sc tien tiden
ende hinc tgelt an siere ziden
ende cledere hem mede ende hevet verdaen
hoe soet metter zielen sal gaen
alse xxx daghen waren leden
dat die ridder was versceden
es hi den neve te voren comen
in drome hebben wi vernomen
ende seide omme dat ic di beval
mine dinc te ghevene al
voer mine ziele den aermen lieden
te gevene daert mochte dieden
ende du heves verdaen hier ende daer
so seggic u al overwaer
god hevet mine mesdaet gescouden
al quite ende ic bem behouden
maer ic hebbe dese xxx daghe
ghesijn indie helsche plaghe
di seggic wel dattu salt varen
indie selve pine te waren
marghijn den daghe des sijt wijs
ende ic vare int paradijs
die dode voer woch naer dese sake
entie levende wart in wake
ende utermaten sere versaghet
dit selve telt hi ende claghet
des daghes sinen ghesellen dare
ghelijc oft een droem ware
te hant hordemen indie lucht
een luut met wel groter vrucht
alst leuwen waren wulven beren
die eenen mensche willen verteren
entie ghene daermen toesach
wart ghedreghen van daer hi lach
indie stede daerne god
in sette naer sijn gebod
sine ghesellen die sochtene daer
xii daghe verre ende naer
daer hebben sine ten lesten stonden
up eenen hoghen berch vonden
doot ghelijc eenen keytive
tebroken van al sinen live
vier dachvaert stont die berch mede
verre vandier selver stede
daer hi genomen was metten live
daer lietene die helsche keytive
die berch die lach up die zee
ende was drie milen hooch ende mee
nu es karel in spaenyen comen
ende hevet des mare vernomen
wie hi was die mogendelike
comen was uut affrike
die hem afwan spaenyen lant
dat hi hiete agolant
ende alse agolant hevet vernomen
dat karel es jegen hem comen
dedi hem sinen wille ontbieden
bi rade van sinen lieden
weder hi wilde mettem striden
met xii an elker ziden
so met min so met mere
karel antworde die here
sendere alse van siere zide
alse vele alse hi wille ten stride
hi settere alse vele jegen
men late god der dinc pleghen
karel sendde van siere zide
c ridderen ten stride
ende c sendere agolant
donse hondert slougen thant
der heidinen c ridderen doot
dattere noint man nontscoot
agolant dien hier af wondert
sender anderwaerven hondert
die altemale bleven upt velt
dattere noit een tlijf behelt
doe sende hire iisupc naer
jegen cc die aldaer
alle upten velde bleven
datter niemene behilt tleven
agolant die nam daer naer
m ridders ende sendetse daer
ende karel m daer jegen
die heidinen worden versleghen
bi naer alle clene ende groot
sonder somech diere ontscoot
ten derden daghe warp agolant
sijn sort ende besochte ende vant
dat keyser karel verliesen soude
waert so dat hi striden woude
doe ontboot hi ten naesten dage
hem wijch te leverne sonder saghe
waert so dat hi wilde striden
dit wart gevest an beden ziden
doe waren daer kerstine tier tijt
die des avonds vorden strijt
hare wapene maecten claer
nerenstelike om te stridene daer
ende elc stac daer sijn spere
voer sine tente in dat here
in eene mersch bi ere riviere
die ceya hiet na slands maniere
ter selver stede was ene kerke
sidert gemaect van goeden gewerke
in deere van sente faconde
ente sente primicis dien god jonde
dat si waren gods maertelaren
want si haers niet wilden sparen
des maergens vant men in dat here
gegroyet wesen elx ridders spere
die des dages soude sijn martelare
ende sterven voer agolants scare
des wonderde menegen ter steden
die scachte hebben si afghesneden
neffens der erden meer no min
ende lieten den tronc daer in
daer utescoten telgren sciere
gemaect na speren maniere
diemen noch aldaer ter steden
sien mach inden dach van heden
ende want die scachte meest esscijn waren
sietmen daer meest esscen verbaren
dit was wonder sonder genoot
enter zielen bliscap groot
maer naer die aerme menscelichede
waest een tekijn van scaden mede
ten naesten daghe began men striden
vreselike an beden ziden
dat kerstijnheit nam scade groot
daer bleven upten velde doot
der kerstine xl dusent man
hertoghe miele daer scade lach an
roelants vader blever doot
karel was in vreesen groot
sijn ors bleef onder hem tier steden
dus hevet hi te voet gestreden
iim kerstine hem ancomen
tswert heeft hi metter hant genomen
dat gaudiosa hiet in latijn
hen mochte niet verbetert sijn
hi slouch ontwee man ende paert
niet en mochte ontstaen vor tswaert
entie nacht die ginc in hant
elc sciet daer van sinen viant
karel entie sine saen
sijn in hare tenten gegaen
ten naesten dage na orloges wise
quamen kaerle iiii markise
uten lande van ytale
met versscen ridders gewapijnt wale
iiiim hadden siere an hare hant
alse dit verhorde agolant
trac hi enwech ende es ghevloen
alse die els en wiste wat doen
ende karel es gekeert in gallen
met sinen volke met allen
alse die so cranc was dattem dochte
dat hi volghen niet en mochte
in diere wilen dat agolant
es geweken gods viant
omme te meersene sine macht
want hi verloos vele alse hi vacht
ende karel voer in vrancrike
om volc te gaderne diesgelike
sullen wi u seggen ende bedieden
somege dingen die gescieden
binder tijt dat hi vromechlike
hilt dat roemsce keyserrike
int derde jaer alsict las
dat karel roemsch keyser was
worden die fransoysen erre
uptie hunen die hieten averre
daer si langhe jegen vochten
so dat sise alle onderbrochten
ende die te voren menech lant
ghedwongen hadden an hare hant
ende gherovet menech rike
worden nu so jammerlike
ondergedaen dat si en mochten
hem verweren hoe dat si vochten
want si verloren teenen stride
alle die beste van haerre zide
so datter niemen bleef te live
dan someghe heidine keytive
so wat scatte so wat ghelde
dat si te voren met gewelde
der werelt hadden afgenomen
dat es nu algader comen
den fransoysen te groter baten
nie ne wart so utermaten
van ghenen wighe vrancrike
van juwelen van scatte so rike
alst bi ghenen wighe dede
daer endde der hunen mogenthede
int selve jaer verginc de mane
drie waerven daerment sach ane
ende eene waerve die zonne mede
oec sachmen grote wonderlichede
in die lucht riden grote scaren
alse ridders die te wighe varen
dus wan karel ende verloos
want hi in orlogen was altoes
segebrecht seget int seste jaer
dat karel keyser wart vor waer
dedi pauluse sinen dyaken
utenemen ende maken
dat beste vanden heilegen scrifturen
dat wilen in verledene uren
die heileghe lieden hadden bescreven
ende deder lessen af utegeven
diemen lase gode teeren
indie heilege kerke ons heren
oec bescrivet ons helynant
dat doe sendde in grieken lant
aaron coninc van perchi
eenen ammirael omme dat hi
tlant van licien destruwere
hiet comeit quam met sinen here
aldaer sente nyclaeus lach
ende waende up dien dach
sijn graf wel hebben tebroken
ende hevet hem an een ander gewroken
ende alse hi keren soude te lande
quam hem een storm up de hande
die hem al sine scepe brac
ende al sijn volc inden gront stac
die coninc van persi sendde mede
tien tiden up pays ende up vrede
den keyser karel giften groot
alse die hem vriendscap ontboot
hi brochte karel daer ic af telle
die bode diet brochte hiet abdelle
een pawelyoen gemaect wale
na een gesate daer ene zale
in stont gemaect scone ter cure
officien binnen den mure
paerloren cameren kemenaden
daermen in dingen soude ende raden
dretsoren kokene ende alle ambachte
selke alse enen prince dachte
van vaerwen ende van werke diere
ende van meneger maniere
rechts alst ware eens princen gesate
wijt ende groot meer dan gemate
reepen tenten pauwelyoene
al bissijn ende van dieren doene
daertoe pellele ende baudekine
menege edele ende fine
specie ende balseme mede
ongyment van groter dierhede
ende een orloy edel geraect
van auricalcus al gemaect
daer in xii wilen besceden waren
so dat uut elker quamen gevaren
ridderen die de doren upstaken
ende daden clincken ende craken
dat orloy alst was tijt
dat te horne was delijt
nochtan was int orloy mede
meneghe grote wonderlichede
oec so quamer mede te waren
twee uutnemende candalaren
van auricalcus scone ende groot
ende van werke sonder genoot
int naeste jaer na dese dinc
alse int incarnation ginc
dccc ende viii jaer
so lesen wi overwaer
dat sente bertolomeus was brocht
van lipparis daer hi was gesocht
een eylant dat inde zuudzee leget
te boneventen alsemen seghet
want die sarrasinen quamen
ende beroveden al te samen
dat eylant ende braken al tsamen
sijn graf ende sijn gebeente si namen
ende worpense up ende neder
ende keerden van danen weder
mettien so vertogedem daer
sente bertolomeus daer naer
eenen griexen moenc enen clerke
die coster was van ghere kerke
ende seide om mijn gebeente vare
dat gespaerset leget harentare
mettien die moene weder seget
wat vordeele ons daer an leget
dat wi den doden doen enege ere
of dijn gebeente gaderen here
want du gehinges dat gesciede
dat dit lant ende dese liede
die heidine al hebben testort
doe sprac dapostel dese wort
dit lant hevet bi miere bede
ghestaen in grotre sekerhede
langhen stont maer ic en conde
niet verbidden meneghe sonde
diemen hier dede ende menege mort
dies moeste dit lant sijn testort
stant up doe dat ic seide
hi sprac hoe salic ander heide
dine been voer dandere kinnen
inne weet hoe ics sal beghinnen
dapostel seide bi nachte ga
ende mere verre ende na
die been die du in diere maniere
blecken sies ghelijc den viere
die gadere dat sijn de mine
die moenc dede gerne die pine
ende gaderde die been tier stat
ende leidse in een scone vat
heimelike datment niet vertelle
alleene wiste dat een gheselle
nu hebbent die lumbaerden vernomen
dattie sarrasinen sijn comen
in lipparis ende storden tlant
si voeren daer waert te hant
om te soukene die viande
alsi quamen binden lande
so hebben si ten selven stonden
alst god wilde den moenc vonden
die hem wijsde up dien dach
waer dat sente bertholomeus lach
ende namen den moenc ende theilechdoem
ende voerden wech ende haddens roem
alsi keren souden te lande
ghesciede dat die viande
die sarrasine up hem quamen
ende beringeden al te samen
gheent scip daermen den zant in brochte
so dat nieweren ontgaen en mochte
doe quam eene grote deemsterhede
vordie heidine daer ter stede
dat si niet en consten gesien
noch en wisten waer henen tien
dusdanege wijs eist tscip ontfaren
daer die heileghe beene in waren
alsi te lande mochten keren
drouchen si met groter eren
den apostel te bonevente
met fessten ende met paerlemente
leiden sine inden outaer
alsemen screef ons heren jaer
dccc ende ix alsict sach
upten xxvsten dach
vander maent die october heet
daer lach hi lange alsemen weet
nu hevet versament agolant
menegen groten gods viant
sarrasine van wilder viten
moren ende oec moabiten
paerden ende ethyopiene
affricane ende persiene
den coninc van arabie
den coninc van alexandrie
van baerberien den coninc noch
enten coninc van maroch
den coninc van moyorke mede
den coninc van meque der stede
enten coninc van sibile
ende dien van cordes oec tier wile
enten coninc van agabienen
enten coninc vanden gubienen
ende es al over die geronde comen
ende hevet gewonnen ende genomen
ene stat die agennum hiet
den coninc karel hi ontbiet
updat hi wille onder hem wesen
hi wille hem geven te desen
scat ende penninge menechfoude
gheladen met selvere ende met goude
somers vele sonder ghetal
ende dit ontboot hi karel al
want hine gerne kennen woude
om dat hine laghen soude
in enen wighe ende slaen te doot
karel hadde wijsheit groot
in hem ende kende altehant
wat hire met meende agolant
iiiim ridderen nam hi daere
die staereste van al siere scare
ende voer agennum iiii milen naer
ende lietse teere achterhoeden daer
met lx ridderen voer hi vort
tote eenen berghe bider port
sine diere cledere dedi af
andere cledere men hem gaf
sinen schilt hi achter hem hangen dede
ende dat up dat neder mede
also moesten boden riden
boetscap in orlogen tiden
met eenen ridder sinen pat
quam hi ghevaren toter stat
daer heeftmen hem die porte ondaen
ende men heefse gheleet saen
beede te samene metter hant
vorden coninc agolant
alse hi der talen mochte pleghen
seidi si quamen van karles wegen
ende hi met lx ridders quame
ende gherne sulke sake name
alsemen hem bode ende sulc goet
ende hi manscap gerne doet
coemt met lx ridderen te hem
gef dat goet manscap nem
hine es niet verre vander steden
du moges wel comen met vreden
agolant sprac vaert wech beide
segt kaerl dat hi mijns onbeide
karel heeftene wel besien
ende bekendene mettien
die stat mercti harentare
waer soe best te winne ware
ende sach die coningen diere waren
ende es te sinen lx gevaren
ende mettien lx tiere steden
daerre iiiim sijns ontbeden
agolant die volgede naer
met viim ridderen daer
maer karel entie sine weken
alsi sagen die heidijnsce treken
ende es in vranckerike gekeert
ende hevet also sijn here gemeert
dat hi up eenen corten dach
wederquam ende belach
agennum die vaste stede
agolant ende sijn volc mede
ende vachter vi maenden an
ter sevender maent hi began
rechten mangen ende evenhoghen
agolant sach voer sinen ogen
dat die stat stont te verliese
die coninge ende sijn volc van kiese
nemet hi om vlien siere straten
si slopen dor proveye ghaten
ende so henen indie geronde
ende over dwater in corter stonde
want soe loept vaste andie stat
des anders dages vrouch nadat
wan karel die stat entie sine
daer bleven xm sarrasine
dander ontfloen wie so conde
over die riviere geronde
ende agolant die weec naer dat
tote seyntes indie stat
karel entie sine volghen
ende ontboot hem na verbolghen
dat hi hem upgave die stede
hi seide dat hijs niet en dede
maer hi wilde comen te velde
ende striden met ghewelde
die tfelt behilde dat die stede
sijn soude sijn in goeden vrede
navonds vorden wijch so laghen
die fransoysen met haren magen
tusscen taylgeborch ende seyntes de port
up eene riviere diemen hort
in latijn noemen charancha
die kerstine verre ende na
staken ghinder na haren doene
hare speren voer die pauwelyoene
des anders dages hebsi mettien
hare scachte gelovert gesien
alder gheerre sonder waen
die maertelie souden ontfaen
indien daghe dor onsen here
dies waren vro ende blide sere
alle dese goede liede
dien dese myracle ghesciede
traken over een te samen
enten voerwijch datsi namen
daer si menegen met ghewelt
stouten heidinen hebben gevelt
doch so bleven si mede daer
iiiim waerre over waer
karel die wart vanden orsse
daer ghevellet in die porsse
ende dat ors bleef ghinder doot
die slachtinge wart daer so groot
an beeden ziden upten velde
die heidine moesten met ghewelde
den kerstinen tfelt daer laten
ende heenen vlien haerre straten
karel wart vermonteert
daert alre dicst was ghespeert
inden wijch dorbrac hi dat
ende maecte eenen widen pat
daer wart indie vlucht geslegen
met menegen heidinen deghen
die rike coninc van agabie
entie coninc van bugie
agolant die es ontreden
want die kerstine so sere streden
dat hi begaf alle sine commune
ende vlo henen te pampelune
want hem dochte dat hi sat
seker indie vaste stat
daer vergaderden an hem de scaren
die den kerstinen ontreden waren
ende alse hi sach wat hem bleef
anderwaerven hi karel screef
dat hi daer sijns ontbeiden soude
waert so dat hi striden woude
karel hilt hem niet an sijn bieden
hi sach tverlies van sinen lieden
ende hilt dat hijs up hem wan
ende besettet an sine man
selve bi ghemeenen rade
omme dat groot was sine scade
es hi te vrankerike gevaren
omme te meersene sine scaren
alse karel in vrankerike quam
vant hi menegen ridder gram
omme sijn verlies om sine scade
ende omdie grote overdade
vanden fellen sarrasinen
karel die hem wille pinen
eist gods wille doot te blivene
oft om die heidine te verdrivene
van sente jacobs grave des groten
hi ontboot alle sine ghenoten
beede in beyeren ende in swaven
in almaengen princen graven
kercheren ende ridderen mede
wie so ware in eeneger stede
die bi eenegen mesdaden
in eighijndoeme ware verladen
of bi eenegen ghevechte
eighijn stonde ter kerken rechte
in alemaengen of in ytale
oft in gallen also wale
dat si hem vri copen souden
updat si mettem varen wouden
die sarrasine weren met crachte
ende haer afcomen ende haer geslachte
soude oec emmermeer daer bi
wesen voerwaert meer vri
die oec laghen in prisoene
scalt hi quite bi sulken doene
entie aerme maecti rike
om hem te volgene gewillike
die laghen in nyde ende in haten
dedi versoenen ende quite laten
die ontervet waren ende verdreven
dedi thare wedergheven
so dat si hem gehelpen mochten
die ghene die ten wapenen dochten
ende met scilden ende met speren
vechten consten ende hem verweren
hevet hi te ridderscepe vercoren
entie sine hulde hadden verloren
vergaf hi sinen evelen moet
ende dedem eere ende gaf hem goet
doe versaemdi sijn here
cm man ter were
ende xxiiiim mede
ridders van groter werdichede
sonder voetgangers ende sciltknechte
diemen niet en mach te rechte
in ghetale wel bevaen
ende so heenen te spaengen saen
jegen den riken agolant
die was der kerstijnre viant
ende dit sijn der prencen namen
die metten keyser karel quamen
ic tulpijn erdsch bisscop van riemen
die dit screef ende anders niemen
ic was dieden volke castijede
ende leerde ende benedijede
ende wapenedse met minen troeste
ende met stride dicken verloeste
want ic met wapenen ende met handen
dicken fel was den vianden
roelant van mantes de grave
des keysers neve daermen ave
so grote vromichede vint
hi was des graven milen kint
ende berten die zuster was
keyser karels alsict las
iiiim man haddi wijchgare
varende in sine scare
van geneven grave olivier
sijn vader was die stoute reinier
dien volgeden an sinen vane
iiiim stouter ridders ane
aranstans coninc van bertaengen
voer mede in de vaert van spaengen
met viim an siere ziden
nochtan was tien selven tiden
in baertaengen een ander mede
die oec sat in coninx stede
ende hiet die coninc van bartaengen
daer was engelrijn van aquitaengen
hertoghe dat eene stede was
die wilen maecte alsict las
augustus dus hebben wijt verstaen
ende hiet hare wesen onderdaen
seyntes ende lymoge mede
putiers ende bourges die stede
met alden lande datter toehort
der stede name ende hare wort
gaf aquitaengie die here groot
maer sijnt dat engelrijn was doot
so bleef woeste aldie stat
want alt manvolc datter in sat
wart versleghen altemale
inden wijch van ronchevale
ende men en vant geen volc na dat
dat besitten wilde die stat
daer voer mede lesen wi hier
van bordeus coninc gayfier
entie coninc gondebout
van vrieselant een here stout
van nantes ollus de grave
daer men vele tellet ave
ende arnout van beaulande
die selve doot slouch agolande
van beyeren hertoghe naaman
die dicken prijs met wapenen wan
ogier coninc van denemaerke
die getrouwe ridder die staerke
van bourges die prince lambrecht
die vromech was int gevecht
ende sampsoen die prince hoghe
die in bourgoenyen was hertoghe
constantijn die stoute romein
die bailliu was int roemsce plein
die hertoghe van loreine garijn
dit waren die princen kerstijn
die in kaerles here waren
twee dachvaert waren lanc de scaren
ende also breet so dochtet schinen
men horde die paerde entie businen
over xii milen verre
dies wart menege vrouwe erre
te pampelunen waert trac there
jegen agolante ter were
karel hadde geleert te voren
spaensche tale als wijt horen
in siere joget tote tolette
dies haddi te minder lette
te sprekene jegen de spaensce boden
agolant heeft hem ontboden
dat hine gerne selve sprake
karel gheorlovede die sake
ende men nam an beden ziden
goeden vasten vrede tien tiden
so dat si te gader quamen
si gaven antworde ende namen
so dat si over een draghen
wies ridderen dandere verjagen
ofte upten velde doot slaen
sine wet es best sonder waen
dit wilmen proeven in corten tiden
ende xx doen jegen xx striden
karel xx vanden sinen
jegen xx sarrasinen
die sarrasinen bleven doot
daer nontgincker cleene no groot
doe senddere xl agolant
ende karel xl te hant
entie kerstine verwonnen
want hem wilds onse here jonnen
doe sendemer an elke zide
c vromeghere ten stride
entie heidine wonnen tfelt
uptie kerstine met ghewelt
also dat si hem ontreden
ander waerven si oec streden
cc jegen cc man
een vreselijc strijt daer began
entie kerstine sloughen doot
die heidine cleene ende groot
doe sprac die coninc agolant
ende lyede mede altehant
dat beter ware die kerstine wet
dan die mahomet hadde gheset
ende seide hi wilde an karel gaen
ende smaergens doepsel ontfaen
ende bejagede vast ghelede
te vaerne ende te keerne bede
des maergens inden vasten vrede
quam met groter moghenthede
omtrent mestijt agolant
alse doepsel tontfane te hant
den keyser karel heefti vonden
sittende etende tien stonden
ende mercte sere die stat
hoemen daer bi ordinen sat
die ridderen in hare stede
die canoenken in die hare mede
entie moenken indie hare
in sijn abijt in sijn gheghare
so sat elc man daer ende at
agolant bevragede dat
wat lieden het ware van elken cleden
ende men hevet hem besceden
doe sach hi over eene zide
xiii aerme sere onblide
ter erden sitten in clederen cranc
sonder laken ende banc
met aermen dranke met cleenre spisen
wie si waren hiet hi hem wisen
karel seide ic saelt u leren
het sijn die boden gods ons heren
inder xiii apostele eere
die wi voeden dor onsen here
agolant in antworden vel
hine dient sinen god niet wel
die sine boden dus ontfaet
dien bi di te sittene staet
sijn wel gecleet ende wel gevoet
ende si verteren tgrote goet
dijns heren boden die verderven
want si couts ende hongers sterven
ende sitten verre van di mede
hi doet sinen god lelijchede
die dus sine boden set
du heves mi geprijst dine wet
maer alsemen hier mach sien vor ogen
so machmense vor valsch togen
orlof nam hi ende voer dane
doepsel ontseidi tontfane
ende ontboot karel strijt
enten sinen ter morghijn tijt
karel hevet dit verstaen
twi hi doepsel ne wilde ontfaen
ende was droeve ende erre sere
twi hi verloos so groten here
ende dede den aermen in sijn here
spise gheven na haren ghere
ende cleden utermaten wel
des morgens was de wijch so fel
dat den heidinen verginc te scande
arnout die here van beaulande
vernam midden indie porsse
agolande up sinen orsse
in eene harde staerke scare
dien trac hi met pinen nare
ende dorbrac ende dorslouch
ghene scare sorgelijc genouch
ende midden indie porsse groot
slouch hi agolante doot
doe dat heidijn volc ghesach
dat hare here doot lach
worden si in rouwen groot
so menech heidijn blever doot
dat dat kerstijn here woet
in siere vianden bloet
pampelune wart upghegheven
wat heidijn daer was liet sijn leven
die coninc van cordes ende van cycile
vloen henen ter selver wile
met eere menechte niet groot
some kerstine blevenre doot
die wederkeerden uten stride
want si des roefs waren blide
ende alsi weder souden keren
gheladen thaerre onneren
die twee coningen daer wi af seiden
die daer ontfloen laghe leiden
die van cordes ende van cycile
ende slougen der onser tier wile
meer dan m te doot
die bleven bi dulheden groot
ten anderen daghe alsewijt horen
sendde die prinche vanden moren
an karel ende ontboet hem strijt
ten naesten daghe sonder respijt
up dat hi hem weren duerre
entie prince die hiet fuerre
karel gheorlovede den strijt
ende scaerde in cortere tijt
sijn here ende so te velde waert
gode bat hi ane die vaert
dat hi hem vertogen woude
wie ten wighe bliven soude
god hevet sine bede ontfaen
doe sach hi up hare wapenen staen
elken een cruce ter selver tijt
die sterven souden inden strijt
ende dat cruce dat was root
mettien karel die besloot
alle in sine coratore
ende voer vechten uptie more
ende hevet fuerre den prince gevelt
mettem iiim up dat velt
alse hi sijn coratore ontsloot
vant hi alle die ridderen doot
want god maketse dor haer begaren
na haren wille maertelaren
hier naer quam den keyser mare
dat een gygant te nasers ware
hiet fernaguut so groot van machte
ende ware van golyaes geslachte
dien wilen metter slingren slouch
tkint david dies menech louch
die ammirael van babylone
senddene dor karles hone
met xxm torken daer
om den onsen te doene vaer
dese nontsach spere no schichte
sijn vel was so ghedichte
xl manne haddi cracht
karel daer waert met siere macht
ende viel te nazers vor die stede
die gygant hem buten dede
ende eesschede een wijch in sire bede
karel senddem daer ter stede
coninc ogiere den stouten deene
ende hi voer ghewillike hene
alsene fernaguut vernam
gemackelike hi themwaerts quam
inden rechtren aerm hine nam
ende droughene van daer hi quam
tote nasers in sijn prisoen
datter niemen jegen mochte doen
al ghewapijnt an sinen dane
die rese was xii ellen lanc
diemen hiet cubitus in latijn
eere ellen lanc was sijn anscijn
sine aerme ende sine scinckele waren
elke iiii ellen lanc te waren
sine vingren iii palmen lanc
naer des coninx ogiers ganc
was jegen hem gesent van albespine
reinaut dien nam hi sonder pine
in diere gebare alst ware een lam
ende droegene lichte van danen hi quam
met eenen aerme ende lede
indes coninx ogiers stede
daer naer sendemer hem tween
constantijn dat was die een
die bailliu van rome de stede
ende ollus die grave mede
in twee aermen daert vele sagen
nam hise ende heefse gedraghen
indien kaerkere daer dandre twee
laghen ende dogeden wee
aldus daer na emmer twee quamen
so dattere xx te samen
also gevaen waren dus na dese
wie soes vro of droeve wese
karel en wils hem niet genenden
dat hire meer daer wille senden
maer siere zuster zone roelant
die de maerscalckie hadde in hant
ende nochtoe was jonc van daghen
wan met beden ende met claghen
cume dat hire mochte varen
want hi nochtoe was jonc van jaren
roelant quam jegen hem gereden
die ruese namene daer ter steden
uten zadele hine prant
alleene metter rechter hant
also alse hi dandere dede
ende leidene te diere stede
upten hals van sinen paerde
ende voerdene siere vaerde
maer roelande wies therte sere
ende troostem an onsen here
ende greep den ruese biden baerde
updie gopen vanden paerde
hevet hine achterwaert gebogen
ende es up sinen buuc gevloghen
ende vielen beede vanden paerde
hi entie ruese updie aerde
mettien sijn si upghestaen
ende so up hare paerde saen
roelant trac sijn swert durende
dat hi scaerp ende goet kende
ende waende den ruese ontwee slaen
dat paert moeste den slach ontfaen
dat slouch hi duere metten swerde
die gygant stont updie erde
ende hevet oec sijn swert getrect
alse die hem te wrekene mect
ende hevet oec sijn zwert verheven
maer roelant die hem was beneven
sloughene upten aerm so wel
dattem daer sijn swert ontfel
doch en haddi ghenen noot
inden aerm cleene no groot
fernaghuut liet tswert ontfallen
ende waendene slaen met allen
metter vuust ende slouch dat paert
up thovet dat storte ter vaert
ende bleef doot updie stat
doe gingen si geven menegen plat
metten vuusten beede te voet
ghene wijch ter noenen stoet
ende bet over so dat si vochten
met steenen so si best mochten
ende alster vespertijt waert draget
gheene ruese enen vrede bejaget
toter morghijnstont an roelande
si droughen over een te hande
dat elc sal comen tsiere were
sonder scilt ende sonder spere
dus es elc ghekeert ten sinen
eer die zonne liet haer schinen
des anders daghes vroe si comen
daer si den camp hadden genomen
die ruese brochte sijn swert
maer en was hem niewets wert
want roelant brochte eenen staf
ghewronghen daer hi mede gaf
den ruese menegen groten slach
die hem niet een haer en wach
ende warp up hem menegen steen
want daer laghere menech een
hem en scaedde worp no slach
dus vochten si tote anden middach
doe bat fernaguut ene bede
want hem die vaec so wee dede
datmen des strijts name een bestant
des gheorlovede roelant
die gygant die es geleghen
ende wilde siere rusten pleghen
roelant die edel was van zeden
nam eenen steen daer ter steden
ende heeftene hem onder thovet geleget
dat hi te bet sijns slapens pleghet
fernaguut die wart in wake
alse die gherust hadde met gemake
roelant es hem gheseten bi
te vraghene so began hi
twi hem dat lijf ware so vast
dat hi nontsage niet een bast
noch weder swert no stoc no steen
doe sprac die ruese ens let ne gheen
daermen mi wonden mach groet no clene
sonder in mine navele alleene
roelant zwighet alse hi dit hort
alse die niet en verstaet dat wort
doe bevragede die gygant
om die kerstine wet te hant
ende daer af heeftene wel berecht
roelant als een ons heren knecht
fernaguut antworde tien tiden
uptie voerworde willic striden
of dijn ghelove warachtich si
dat ic verwonnen blive daer bi
ende of het valsch si dattu mat
bliven moets alhier ter stat
ende laet den volke hebben den lachter
diere ondergaet altoes hier achter
entie verwinnet hebbe die eere
dat si sprac roelant die here
elc ghereeddem daer ten stride
roelant die spranc over zide
want die ruese enen slach slouch
daer hi den staf jegen drouch
dien die ruese ontwee caerf
fernaguut die hant verwaerf
dat hine nam indie aerme beide
ter erden hine lichte leide
roelant die riep ane met zinne
den gods sone dien de coninghinne
maria drouch ende hare mede
ende alst god gaf daer ter stede
warp hine onder hem ter vaert
mettien nam hi des ruesen swaert
ende stac hem ter selver stonde
in sine navele eene wonde
ende hi spranc van hem bet af
die ruese een zwaer luut uutgaf
ende riep hulpe alse een zot
an mahomette sinen valschen god
want hi ghevoelde der doot pine
doe quamen die sarrasine
uutgelopen in dat leste
ende droughene binnen der veste
ende roelant die es ghekeert
ghesont ten sinen ende geheert
onse lieden volgeden naer
dien fernaghute drougen daer
ende worden mettem der stat gemene
si sloughent al groot ende clene
enten groten fernaghuut
si wonnen die veste ende daden uut
die ghevangene die daer lagen
die daer grote bliscap saghen
karel sette sine vaert
van danen te cordes waert
danen wilen waren hebbic verstaen
seneca ende sijn oem lucaen
daer ontbeidde terre wile
sijns die coninc van cycile
entie coninc van cordes mede
alsi quamen daer ter stede
sendde karel eene scare
den voerwijch te nemene dare
uptie felle sarrasine
die quamen alst was anscine
te ghemoete int gevecht
elc heidijn ridder hadde enen knecht
in sinen breidel daer te voet
ende sijn anscijn so behoet
met eenen maermoese inder gebare
alse oft eens duvels anscijn ware
ghehornet ende ghebaert mede
ende eene bonge na haer lands zede
in die hant daer sloughen si an
dat onse paerde waenden dan
alsi tluut horden ende saghen
datse die duvel wilde jaghen
dus vloen si luut ende ghedane
ende wat wapene men hem leide ane
noch doer spore no dor slach
nes niemene diese keren mach
dus bleven si te ghere tijt
ghesconfiert ende sonder strijt
keyser karel dit geboot
datmen des nachts dade dor de noot
den paerden decken hare ogen
ende omme dat si souden gedogen
van den bongen dat gheschal
dedi hem die oren stoppen al
dus quamen si up hem metter zonnen
ende hebben ghene scare dorronnen
ende gedaen oec grote plaghe
tote den hoghen middaghe
doch hilden si tfelt met groter pine
want alle die sarrasine
hilden hem vaste an enen waghen
die eene vane brochte gedragen
die viii sterke ossen togen
haer zede was alsi van hoghen
saghen gheenen vane bliken
sone waser altoes gheen wiken
karel die wart dies gheware
ende so midden indie schare
daer hi niemene in en spaerde
hi slouch ontwee met sinen swaerde
dien groten scachte die vane viel neder
doe gingen si vlien vort ende weder
ende lietenre teere scaren groot
viiim upten velde doot
ten naesten daghe hem beriet
albumaior die coninc hiet
ende gaf hem up cordes naer desen
up dat hi kerstijn soude wesen
ende van hem houden die port
niemen en dorste van danen vort
jeghen hem in spaengen striden
dat lant so deeldi tien tiden
den sinen elc naer siere werde
dat hi ghewonnen hadde metten swerde
ende liet sijn meeste here int lant
omme al te settene tsiere hant
te conpostelle es hi ghevaren
entie niet vernoyert en waren
van kerstijndoeme maecti rike
die vernoyerde dies gelike
dedi ontliven of versenden
ende keytiven ende elenden
hi sette weder indie steden
papen bisscoppen met vreden
teenen consilie dat hi sat
te conpostelle indie stat
ende sette dor sente jacobs ere
dat elc bisscop ende elc here
elc kerstijn coninc elc prince mede
den bisscop van conpostelle der stede
onderhorich ware wale
van alden lande van portegale
van galissien ende van spaengen
te desere consilie tesen callaengen
te desen wighen wasic tulpijn
van riemen metten live mijn
met ix bisscoppen met vele clerken
te conspostellen inder kerken
ende wijeder eenen outaer mede
bi des keysers kaerles bede
in julius upten eersten dach
alt lantscap dat in spaengen lach
gaf karel sente jacobpe daer
ende gheboot al openbaer
dat elc man van galissien lant
of van spaengen metter hant
iii denar der kerken gave dare
ende hi daer mede quite ware
van al daer scalcheit ane lach
oec gaf hi uut updien dach
dat die bisscoppe alle te samen
hare bisscoplike roede daer namen
entie coningen hare cronen
om sente jacobs eere versconen
sine exempele nam hi daer na
dat tote epheson in azia
daer sente jan sijn broeder leghet
dat men mede oec dies pleghet
daer tontfane roede ende crone
dus eerde hi sente jacobpe scone
te desen tiden laghen mede
te cesar augusta in de stede
dat sarragoge nu es ghenant
twee heidine coningen een belygant
ende sijn broeder maercerijs
die waren in deser wijs
in spaengen ghesent van babylone
om des coninx karles hone
karel die hiet gauweloene
eenen edelen man van valschen doene
dat si hem kerstijn bekenden
of dat si hem tribuut senden
so dat si hem also beraden
dat si hem senden gheladen
xxx paerden som met goude
som met selvere dor sine houde
ende cccc paerde met wine
nadie wise der sarrasine
den besten diemen vinden mochte
datmen dien den vechters brochte
ende dusent sarrasijnsche wijf
die vulmaect hadden tlijf
xx paerden te siere scade
omme dat hi die ridders verrade
die karel meest hadde vercoren
an hem te wrekene haren toren
gauweloen die nam den scat
ende ghelovedem mede dat
die meeste ridders namen den wijn
der wive ne geen en lietsi sijn
in haer geselscap in haerre scaren
maer die van minderen name waren
namen die wijf ende daden quaet
gauweloen die gaf den raet
keyser karel dat goet ware
dat hi leede met siere scare
porthesers dieden nauwen pas
hoeden sinen liefsten bat hi das
oliviere ende roelande
enten coninc gondebande
van vrieselant ende oec den staerken
ogiere van denemaerken
ende van bertaengen coninc armestanc
ende garijn die hertoghe stranc
van loreine die goedertiere
van bordeaus coninc gayfiere
van bourges die prince lambrecht
escult die grave van lengers echt
salemoen ende samsoen te waren
die hertogen van bourgoengen waren
ende arnout van beaulande
die vrome ridder de wel becande
van beyeren hertoghe naaman
van bourgoengen aubri nochtan
constantijn die prence van rome
desen bat hi dat men begome
die ridderwaerde in dat dal
dat men nu heet roncheval
ende andere grote heren mede
oec liet hi in hare mogenthede
xxm kerstinen daer
omme te lidene sonder vaer
maercerijs ende belygant
die namen met hem te hant
lm sarrasine
ende gingen luschen stillekine
in eenen woude daer bi twee dage
bi gauweloens rade wie dat clage
ten derden daghe wisten si das
dat karel over berch was
ende quamen getrect uten hagen
daer si in gheborghen laghen
ende scaerden in tween die met hem waren
xxm teere scaren
die hebben si gesent te vorwige
si quamen met groten prige
ende hebben die kerstine bestaen
daer ginc men vechten ende slaen
entie kerstine die verwonnen
alse die vele van wapenen connen
ende reden den heidinen so an
dat vanden xxm man
noint nontginc clene no groet
sine blevenre alle doot
maer eer sise verwinnen mochten
seere moede si hem vochten
want si sere verladen waren
doe quamen in ere ander scaren
al versch xxxm man
ende reden hem met perssen an
ende hebben die fransoyse verladen
dat si vielen inder scaden
ende si die kerstine bi naer al
sloughen te roncevale int dal
dat liet god bidi ghescien
alsemen merken mach ende sien
want snachts te voren die kerstine
vanden sarrasijnscen wine
belopen waren harde vele
ende vielen in dorperen spele
metten sarrasijnscen wiven
ende oec some lieten si niet bliven
sine hadde ute vranckerike
mettem brocht oncuschelike
kerstine wijf daer si bi laghen
omme dese sake lietse god plagen
daer bleven alle die riddren doot
die wert waren eeren groot
sonder roelant ende boudene
ende diederic die hem te houdene
met eeren pijnden dat velt
alle dandere worden ghevelt
indien wighe sonder ic tulpijn
ende gauweloen wi moesten sijn
biden keyser daer hi was
ende liden van porchesers den pas
doe die kerstine dus doot bleven
god onse here en wilde niet geven
den heidinen daer met die ere
want donse vochten also sere
ende vercochten hem so diere
dat die heidine in ghere maniere
ne consten behouden tfelt
ende traken henen met gewelt
met menegen ontbondenen vane
roelant die vermoyt was van slane
ende sine vrient hadde verloren
die liep verwoet in groten toren
te soukene of iemene ware
achter woude harentare
daer hi an wrake sinen moet
alse eene leuwinne verwoet
die hare jonge sijn ontdragen
in dit souken in dit jaghen
vant hi eenen sarrasijn
swarter dan een besinget swijn
die gheschuult was na der plaghe
in dat wout in eene haghe
an eenen boem so bant hi dien
dat hi hem niet en mochte ontflien
ende es up enen berch ghetoghen
omme te scouwene van hoghen
waer die heidine henen waren
hi sach vele grotre scaren
ongetellet dochtem wale
neder so quam hi te dale
van roncevale ende nam den horen
van yvore scone uutvercoren
ende blies met grotre pine
die kerstine horden die busine
die in haghen waren geslopen
ende quamen alle them gelopen
want si kenden den horen wel
so datter hem anevel
omtrent c ende meer
mettien dedi eenen keer
toten sarrasijn tien stonden
dien hi anden boem hadde gebonden
ende dregedem te nemene tlijf
hine wise hem den keytijf
maercerise diet al hevet beraden
die sarrasijn die bat ghenaden
ende swert up dat hi moet leven
hi wilre hem lijctekijn af gheven
doe leeddene roelant up dat velt
daer dat heidijn here helt
ende hij wijsdem indie porsse
maercerise up enen roden orsse
met eenen schilde die was ront
roelant sciet van hem ter stont
ende hem wies herte ende moet
ende hem verstoremde sijn bloet
alse hi gods viant sach
die hem hadde updien dach
also grote scade gedaen
met groter druust so viel hi saen
indie vianden mettien
eenen heefti daer versien
die de meeste was vander scare
daer so trac hi hem bet nare
gode riep hi ane den hoghen
ende hevet sijn goede swert getogen
ende slouch genen ruese mettien
vanden hovede tusscen tween dien
ende dat ors oec mids ontwee
die ruese viel no min no mee
met half den paerde de luchter zide
vander rechter versceden wide
so coene en was updien dach
sarrasijn die sach den slach
dat hi des swerts ontbeiden woude
maercerise lietsi upter moude
met cleenre menechte ende vloen
maercerijs wilde al tselve doen
maer roelant was hem te naer
hi moeste tgelach betalen daer
ende bleef mede ghinder doot
aldaer was echt de wijch so groet
dat roelands c gesellen goet
daer bleven doot in haer bloet
ende roelant wart met vier speren
duerreden daer inder weren
ende met steenen geworpen so
dat hi cume danen ontflo
maercerijs broeder belygant
die vloe danen ende rumde tlant
diederic ende oec boudene
vloen int wout om tlijf te houdene
karel en wiste no clene no groet
van desen stride van derre noot
so dat hi porchesers den pas
met sinen volke leden was
roelant die sere was ghewont
ende sere moede daer ter stont
dreef rouwe ende jammer groot
omder heilegher ridderen doot
ten voete van porchesers hi quam
sine ruste dat hi nam
onder eenen boem bi enen stene
die up stont gherecht allene
in eene mersch bi roncevale
die scone was gegroyet wale
aldaer so begaf hi tpaert
nochtoe haddi sijn goede zwaert
durenden dat was so scone
gelijc der claerheit vanden trone
dat en mochte scaerden no breken
want emmer eer die handen weken
sijn hilte was van yvore
die appel beril alsict hore
inden appel stont also
ons heren name alpha ende o
indie lempele stoet van goude
een cruce sulc als hi hebben woude
alse hi dat uut hevet getogen
sach hijt an met droeven ogen
ende dedere up een zwaer geclach
want hi hem dies sere ontsach
dat comen mochte in heidijnre hant
die den kerstinen waren viant
up eenen harden maerbersteen
wille hi tgeent breken in tween
drie slagen slouch hi ongheduert
dat die steen in sticken scuert
maer het bleef al onghescaet
doe vant hi enen anderen raet
ende sette den horen te monde
ende blies eene cuerte stonde
so dat die horen spleet ontwee
ende sine aderen dats wonder mee
an sinen halse scuerden mede
van grotre cracht die hi dede
gheent luut also alst dingel drouch
karele indie oren slouch
die viii milen verre was dane
die keyser hadde wille te bestane
weder te keerne omme dit doen
maer het ontriet hem gauloen
ende seide hi jaget inden foreeste
dies blaset hi omme sine feeste
roelant verloos al sijn gewelt
ende lach int gras daer upt velt
daer quam sijn broeder boudene toe
ende alse hine sach so vroe
wijsdi dat hi hem drinken brochte
want die dorst dedem onsochte
ende hem was die tale ontgaen
boudene liep omme water saen
ende hine hevet gheen versien
roelants paert vant hi mettien
want hi den broeder sach bider doot
reet hi naer met haesten groot
omden keyser te bringene mare
mettien so quam diederic dare
ende alse hine sach so na der doot
dreef hi rouwe ende jammer groot
hi bat hem vor dat hertebreken
dat hi bijechte wilde spreken
nu hadde roelant updien dach
bijechte gesproken want hijs plach
ende gode ontfangen mede
want tulpijn seget het was de zede
vanden ridderen eer si vochten
dat si hem aldies bedochten
roelant sprac somech wort
met pinen brochti tleste vort
boven siere herten hi geprant
sijn vleesch aldaer metter hant
ende hi seide aldus mettien
ic sal in desen vleesche sien
minen behoudere den hogen
doe leidi die hant up de ogen
ende hi seide drie waerf mettien
met desen ogen salickene sien
ende daer hi sciet des lives ave
seidi ic zie bider gods gave
die bliscap die noit oge sach
noch ore gehoren mach
noch menschen herte bekinnen
dat god ghereet heeft diene minnen
oec bat hi ter selver stijt
voer alle die bleven inden strijt
ende hi dede sinen ende
in julius up die xvide kalende
ic tulpijn die dese passie screef
daer menech heilech ridder in bleef
stont voer karel ende seide
messe vor der zielen gheleide
int dal datmen karels dal noemt
mettien een visioen mi coemt
indie stille messe dat ic hore
singhen inder inghele chore
wat het was constic niet verstaen
ende alsi mi upwaert ontgaen
so lijt voer mi eene schare
alse oft swart riddersceep ware
met eenen rove voer mi dare
doe vragedic hem wat daer ware
si seiden wi draghen ter hellen
maercerise met onsen ghesellen
uwen tutre dien voert scone
michiel dinghel inden trone
naer messe alsic dese dinc
den keyser karel tellen ginc
so coemt ridende metter vaert
boudene daer up roelants paert
die telde wat daer es ghesciet
ende hoe dat hi roelande liet
daer was jammer ende hantgeslach
ende het keerde al datter lach
karel reet voren tien stonden
ende hevet roelande doot vonden
upwaert liggende upt velt
die an cruus sine aerme helt
uptie borst gheleghet beede
up hem viel hi met leede
ende grongierde inder gebare
alse oft een leuwe ware
die sine jonge vonde vermort
sijn mesbaer was verre gehort
al daer dedi updat velt
dien nacht slaen al sijn ghetelt
dien lachame van roelande
dedi begaden te hande
met balsemen met aloe
ende dede sine uutfaert in groten wee
in bosschen in weghen dedi groet lecht
aldien nacht ontsteken echt
ende lesen ende singhen mede
ende voer hem doen groot ghebede
des maergens alst began daghen
sochtmen die waren verslaghen
olivier die was daer vonden
upwaert liggende tien stonden
crucewijs ten selven male
in derde gepriemet met vier pale
ende met wissen daer an gebonden
ende ghevillet oec tien stonden
van halse toten voeten neder
ende dorsteken vort ende weder
met quareelen ende met speren
ende met swerden inder weren
sijn vleesch al zwart om menigen slach
die hi ontfaen hadde updien dach
al datter was dat dreef mesbaer
doe swoer die keyser karel daer
bi gode alder werelt here
dat hine ruste nemmermere
hine soude vinden die sarrasine
die hem also namen die sine
met sinen ridderscepe alleene
voer hi woch met haesten niet clene
entie zonne die stont stille
inden troen naer sinen wille
die dach wart drie daghe lanc
doch vant hise an sinen ganc
bi ebra up ghene riviere
liggende bi eere stede diere
hiet cesar augusta hier te voren
die wi nu saragoge noemen horen
aldaer si hare feeste houden
in joien ende in groter vrouden
up hem viel hi met moede groot
ende sloughere iiiim doot
ende keerde weder te roncevale
daer dedi ondervraghen wale
oft waer ware dat seide dat diet
of gauweloen den wijch verriet
diederic sprac met ghenende
die was over roelants ende
ende met boudene allene wech ginc
uten wighe dat die dinc
al bi gauweloens rade quam
ende hiere groot goet omme nam
gauloen die loghenets geheel
voer hem nam camp pinabeel
een sijn ridder jegen diederike
ende wart versleghen cortelike
ende karel dede gauweloen
an vier paerde binden doen
up elken sittende enen knecht
ende dedene also scueren recht
tien tiden waren twee kerchove
geheilecht ende van groten love
teen tarleblanken dies bem ic wijs
int velt dat hiet aysijs
tander te bourdeaus inde stede
die god onse here wijen dede
sinen heileghen jongers sevene
diene kenden in menschen levene
van ays sente maximijn
ende van arleblanken sente theofijn
sente pauwels van nerbone
van peregorge sente frontoene
van lymoge sente marcyale
van tolouse also wale
sente saturnijn ende sente eutropius mede
van seintes die oude stede
dese heren van groten love
wijeden dese twee kerchove
te bordeaus ende tarleblanke
daer groufmen dese heren met danke
roelande voerdemen tier tijt
up twee mule in een calijt
met edelen pellele ghedect
te blavyen es mer met ghetrect
in sente romeins kerke begraven
die hi eerst rike maecte van haven
ende settere canoenke reguliere
daer groufmenne na heren maniere
ende sijn zwert oec durendale
te sinen hoefden also wale
ende sinen yvorinen horne mede
in tekene siere vromechede
sidert daer na in langen daghen
was die horen te bordeaus gedragen
te bellijn so sijn begraven
eerlike met grotre haven
van geneven die goede olivier
een stout ridder ende een fier
ende coninc gondebant de wigant
die coninc was in vrieselant
van denemaerken coninc ogier
dat sulke liegen die leven hier
die seggen dat hi te meaus leget
te bellijn mede alse tulpijn seget
was begraven na karles danc
van bartaengen coninc aermstanc
ende daermede dies ghelike
hertoghe garijn van lotterike
te bourdeaus begroufmer vele
die storven inden nijtspele
van bordeaus coninc gayfier
ende reinaude ende galier
van bourges den coninc lambrecht
entie doot bleven int gevecht
hem vm oec mede
daer karel voren gheven dede
in aelmoesene selverijn
xiim onssen fijn
ende van goude xii talent
cledere ende spise al omtrent
alle den aermen ghemeine
tote blavyen sente romeine
gaf hi rente goet ende lant
voer sinen lieven neve roelant
entie visscerie dus eist bekent
vii milen al ommetrent
den canoenken vander stede
hiet hi elx jaers voeden mede
ende cleeden met omoeden groot
upten dach van haerre doot
xxx aerme ende zoutren lesen
ende xxx messen oec vor desen
ende voer alle dandere clene ende groot
die in spaengen bleven doot
taerleblanken leidemen inden grave
van lengers esscult den grave
ende van bourgoenyen die hertoghen
salemoen ende samsoen den hoghen
van beaulande arnoude den baroen
ende aubri den borgenyoen
van beyeren hertoghe naaman
daer vele vromecheit lach an
ende noch v edele andere heren
daer wi u die name niet af leren
met xm ridderen goet
die dor gode stuerten haer bloet
van rome die here constantijn
die was dor die werde sijn
te rome gevoert dat men sijns gome
met vele van poelyen ende van rome
die met hem bleven inden strijt
voer hem gaf karel tier tijt
taerleblanken selver ende gout
alse vele alse die rime hout
dat hi voer dandere gaf te voren
die inden wijch waren verloren
hier moetic den borderes antworden
die vraye ystorien vermorden
met sconen rime met scoenre tale
omdat die worde luden wale
entie materie es scone ende claer
so doen sise verstaen vor waer
desen groten karle van live reine
dien heten si in walsch charlemeine
men lese in walsch die coronike
van algader vranckerike
van rome daer hi keyser sat
men gha taken indie stat
daer hi selve in fiertren leget
men lese eynaerde die van hem seget
sine viten altemale
men lese segebrechte also wale
van gembloys die van hem screef
men lese tulpine die van hem dreef
den raet vele van alden meesten
ende vele screef van sinen jeesten
ende alle vraye ystorien gemeine
sine weten niet van charlemeine
eenen broeder haddi hiet karleman
die met hem regneren began
die staerf ic en weet ofsi over een
die name mingen van desen tween
die scone walsche valsche poeten
die meer rimen dan si weten
beliegen groten karle vele
in sconen worden in bispele
van fierabrase van alisandre
van pont mautriple een andre
dat algader niet en was
van vier heimskindre dat ic las
daer ic af in groet karles dagen
noint ystorie horde gewagen
van bere wisslau die saghe
dit es al erande vrage
datmen aldus goeden man
met loghene prijs leget an
oec sijn some walsche boeke
die werdich sijn grotere vloeke
die van willemme van oringen
grote sterke ystorien singen
ende wilne beter dan karel maken
willem dat sijn ware saken
was een duutsch een ridder goet
maer niet so vorbare datmen moet
karle iet geliken alleene
maer minder noemen ende noch als clene
alse roelant was of olivier
of van denemaerken ogier
karel dat sijn ware dinghe
was best onder die kaerlinghe
artur was in sinen stonden
die beste vander tafelronden
hoe si van lancelote zinghen
ende van willemme van oringen
si wanen die tarleblanke comen
alsi daer hebben vernomen
die grave liggende harentare
die grave liggende harentare
dat van willems orloghe ware
neent het sijn die hoghe heren
neent het sijn die hoghe heren
die te roncevale bleven met eeren
willem was een rudder goet
ende storte menech waerf sijn bloet
duer gode sijnt wart hi hermite
die lesen wille sine vite
te sente willems inde wostine
daer hi dogede meneghe pine
ende daer hi heilech es verheven
vint hise al van hem bescreven
die walsche bouke lieghen van hem
die uten walschen van haerlem
clays ver brechten sone dichte
daer scone worde in sijn ende lichte
van karele hebbic geseit al waer
cortelike ende claer
hier latict want het es te vele
dat scelden updie menestrele
ende ghae te miere ystorien weder
van kaerle die ic leide neder
als karel hadde met groter haven
sine edele lieden begraven
es hi te vrancrike gekeert
van herten grootlike verseert
spaenyen was versekert so
dat die heidine waren vro
dat si hem tlant moesten laten
entie selve diere in saten
die des heidijnscaps niet gingen uut
dat si geven moesten tribuut
te sente denijs es karel comen
daer hevet hi parlement genomen
ende dancte gode ende sente denise
dat hi in alsulkere wise
theidijnscap hadde ondergedaen
al waest hem zwaerlijc vergaen
der kerken gaf hi gemeenlike
al dat lant van vrancrike
ende hiet alle die coningen tsamen
van vrancrike die na hem quamen
ende daertoe allen den bisscoppen mede
dat si den abt van ghere stede
onderdanichede daden
entie abt wilt oec raden
dat coninc hem niet cronen dede
noch bisscop hem oec wyen mede
daer gaf hi vele van sinen scatte
ende daer naer geboot hi datte
dat van elken huse van gallen
viere penningen souden vallen
te sente denijs ten ghestichte
ende die dat gave gerne ende lichte
ware van eygijndoeme vri
doe stont karel sente denise bi
ende bat hem dat hi onsen here
voer die ghene bade sere
die in spaengen dor hem bleven
entie gene die soude gheven
die vier denar die hi sette daer
uptien naesten nacht daer naer
sach karel die keyser wijs
in sinen slaep sente denijs
ende seide die dor dijn gebot
ende dor dinen wille ende dor god
doot sijn bleven te deser tijt
inder sarrasinen strijt
dien hebbic van haren zonden
aflaet gebeden nu ten stonden
entie oec toten ghewerke
gheven sullen van miere kerke
die vier denar die du heves gheset
die sullens hebben te bet
ter morgijnstont hevet dit vertelt
karel den volke up dat velt
doe offerde tfolc tien tiden
ghewillechlike sonder striden
entie sijn ghelt gaf in deser wijs
die hiet vri wesen sente denijs
ende karel maectene harde vri
van allen dienste vort bidi
hier af es dit wort gevallen
dat die fransoyse heeten die gallen
want vranc dats in dietsch vri
die rechte fransoyse vinden wi
die wonen omtrent den rijn
maer die fransoyse moetent sijn
want riddersceep ende clergie
regneert onder die crone vrie
cuuscheit eere tucht ende vrede
es daer meest inder werelt mede
van danen so voer karel taken
ende dede die diere capelle maken
enten stoel daer vanden rike
van almaengen des ghelike
ende daer lach hi in vreden groot
meest al stille tote siere doot
sente salvius was vonden
te deser tijt in karles stonden
tote valenchine bider port
die onlange was vermort
dese was bisscop van amieins
reine in gewerke ende in gepeins
menege miracle hi dede
an die ziec waren te meneger stede
indes keysers karles tiden
gheviel hem dat hi soude liden
dor henegouwe hi entie sine
ende quam te valenchine
daer zanc hi vor leke ende clerke
messe in sente martijns kerke
upten paschedach na dien zede
ende castijede den lieden mede
daer badene mettem een hiet genaerd
so dat hi mettem etende waert
up dien hogen dach tien male
sente salvius hadde gemaect wale
metten een mesgewade diere
sonderlinge van scoenre maniere
goudijn keelct ende patene
ende vele scoenre diere steene
in gordele ende in vestiment
dit hevet versien ende verkent
winegaert sijns werds sone
ende nam hem altemale tgone
ende dedene in een prisoen
hem ende sinen discipel doen
ende dede maken een gereide
van kelect ende van patene beide
ende deedse sinen knecht doot slaen
beede indie vangnesse saen
ende deedse graven buter stede
in sine boeverie mede
een verrinc was daer een stier
onder sijn vee staerc ende fier
diene liet altoos in genen dagen
die stede ontreinen daer si lagen
so dat wart al ommetrent
vanden gheburen bekent
dat daer heileghe lieden lagen
want si nachts daer groet licht sagen
tien tiden dat karel taken lach
den inghel hi hem seggen sach
dat hi te valenchine sende
ende doe besouken met genende
waer salvius ende sijn jonger mede
begraven laghen teere stede
drie waerven was hem geheten dat
so dat vonden was die stat
bidi genaert wijsde die stede
men vinc genaerde enten sone mede
enten knecht diese slouch doot
karel die keyser die geboot
datmen vuren soude omme tgone
beede den vader enten sone
dus dedi die heilege wreken
ende hare ogen mede uutsteken
den knecht dedemen nemen de ogen
ende els ghenen torment gedogen
die heileghe leidemen up enen wagen
ende lietse den beesten dragen
daer si wilden sonder bedwanc
ende si daden haren ganc
te sente martijns daer hi dede
in sinen live sine gebede
karel gaf daer gheheel
vander renten dat derdendeel
sente salviuse van valenchine
omdie heilecheide sine
twee zustren waren tier tijt
ende hadden jegen den broeder strijt
die een edel fransoys was
ende baden kaerle das
dat hi hem holpe met gewelde
want hi hem haer erve onthelde
die broeder loochende der wort
karel hietene comen vort
up sente salviuse sweren dare
die waerheit wat hi sculdich ware
entie broeder die swoer niet
alse hi blide danen schiet
so scuerdem mids ontwee dat lijf
ende dat bloet ran den keytijf
uten oren ende uten ogen
ende hi moeste tsterven gedogen
ghenaerd die gaf daer ter stede
sente salviuse al sijn goet mede
winegaert diene morderen dede
daer hi lach in sine gebede
daer sente salvius lach doot
wart erdbeve harde groot
dat hiere niet en dorste bliven
ende liet hem tsente amands verdriven
aldaer hi es al sijn leven
in weenne in penetencien bleven
die knecht die hem tleven nam
voer sente salviuse hi quam
ende bat genade den heilegen man
so dat hi sine ziene ghewan
ende bleef sente salvius herde
alse lange alse hij tlijf generde
nu suldi over waer verstaen
sint dat karel hadde ontfaen
in spaengen also groet verlies
al haddi vanden zege den kies
alse ons tulpijn hevet bescreven
dat hi nie sidert in al sijn leven
niet en wart van zinne vro
want hi daer verloes also
van goeden lieden dattem dochte
dat hijs vercoeveren niet en mochte
dies blivet hi vort in groter noot
ende in zwaernessen toter doot
twee edele sonen waren hem doot bleven
eer hi selve endde sijn leven
deen hiet karel dander pippijn
alle die heerscepien sijn
bleven sinen eyginen sone
loduwijc so hiet die ghone
dien hadde hi in sijn leven
aquitaengen lant gegeven
daer hi drouch crone int lant
dus eist alsict bescreven vant
enen sone haddi die hughe hiet
die de werelt eere liet
ende ginc indie ordine met eren
ende wart riddere gods ons heren
ende bleef heilech al sijn leven
te aspre leghet hi verheven
in fiertre met groter eeren
te sente akaris met andren heren
segebrecht die moenc seget
die de jaren te volgene pleget
dat grote karel sonder gelike
keyser ende coninc van vrancrike
nadien hi hadde die roemsce kerke
in payse gheset ende oec de clerke
ende vrancrike geset in vreden
ende gebreet met mogentheden
tote over elve ende in weenden lant
ende gedwongen an sine hant
over die dunouwe de hunen
dat si nemmeer en mochten stunen
al tote ant griexe conincrike
tlant van surien dies gelike
dat heileghe lant daer god in dede
den staet van siere menscelichede
ende hi verwonnen hadde altemale
poelyen calabren ende ytale
sassen hessen deenen vriesen
ende hi hadde doen verliesen
den heidinen spaengen dat si besaten
bleef hi swaer ende in ombaten
tote aken alst wel sceen
wel naer twee jaer achter een
aldaer dedi sinen ende
wel bewisti hem ende bekende
ende maecte scone testament
dat noch ter werelt es bekent
ende besette harde scone
keyser ende coninc crone
an sinen sone loduwike
ende alse hi staerf kerstijnlike
nam hi orlof andie heren
die bi hem stonden dor siere eeren
ende beiden sinen ende daer
hi sprac dit wort nemmeer daer naer
in manus tuas ende looc die ogen
ende gaf den gheest gode den hogen
int dertiende jaer es hi gehent
dat hi keyser was bekent
int xlviste jaer sekerlike
dat hi was coninc van vrancrike
min dan lxxii jaer
was hi out weetmen voer waer
ende staerf keyserlike ende in payse
tote aken in sinen palayse
tulpijn die scrivet die here groot
aldus van keyser karles doot
ic was sprac hi te viane
uptie rone in minen stane
ende stont vorden outaer
in mine gebede mede aldaer
desen zalm so sprakic sum
deus in adiutorium
also dat ic quam daer mede
uut miere zinne menscelichede
daerna sagic vor mi comen dare
van zwarten duvelen ene scare
die vor mi leden metter vaert
ende so te lottrike waert
daer dese gheeste dus leden vore
quamen naer van verren more
die tragelike volgeden naer
ic seide waer wildi waer
si seiden wi willen taken
karel begint der doot naken
dat wi sine ziele inder hellen
voeren met onsen gesellen
doe seidic tulpijn teenen moer
ic beswerdi ende mane nu hoor
bi jhesus cristus bi siere namen
alse ghi gedaen hebt altesamen
den woch dat ghi keert te mi
ende doet mi weten hoe dat si
onlanghe na ghene stonde
cume was die zalm uut minen monde
quamen si weder te mi gevaren
gescaert inder selver scaren
hem daer ic eerst an hadde gesproken
gingic echt met talen stoken
nu segt mi hoe eist daer gesciet
die moer sprac wine hebben niet
een van galissien sonder hovet
hevet ons aldaer berovet
die leide steene ende hout
indie scale so menechfout
dat hi daer mede tien stonden
ons ontwoech al sine zonden
dus es ons die ziele ontgaen
met desen worde voer hi wech saen
karel dede sinen ende
in februarius uptie kalende
hier bi mogen wi wesen vroet
dat goet kerken maken doet
keyser karel wart begraven
tote aken met groter haven
in sine capelle ronde
die eerlijcste die in sire stonde
inden roemschen rike was
te sinen gravene alsict las
was paues leo van rome die stede
ende vele edelre roemheren mede
bisscoppen graven hertoghen
meer dan wi ghenoemen moghen
abden meer dan icker weet
den doden haddemen ghereet
met keyserlike clederen scone
ende up sine hovet ene crone
ende up enen ghuldinen zetel mede
alse een here in siere mogenthede
eenen bouc up sine knien
daermen in mochte sien
die ewangelien alle viere
bescreven met goude diere
den bouc hilt hi alsict vant
aldaer metter rechtre hant
indie slinke hilt die goede
een ceptre ene goudine roede
up thovet eene goudine crone
daer an ene goudine ketene scone
diet dode hovet hilt scone ende wel
dat het neder niene vel
voer hem stont een scilt van goude
dien hem senden dor sine houde
die van rome ende dor sine werde
een boghe was gemaect in de erde
van steenen naer sijn behouf
daermenne eerlike in grouf
dien boghe vulden die hoge lude
met specien met dieren crude
ende besloten met groter eere
daer in karele haren here
loduwijc karles enich sone
die selve ende oec mede de gone
die crone in acquitaengen drouch
naden vader alst was ghevouch
ontfinc hi die keyser crone
die hi met pinen ende niet scone
drouch bi naer xxvii jaer
hi wart keyser vindewi vorwaer
viiic indie jare ons heren
ende xiiii dus horen wi leren
leo die paues van rome der stede
staerf inden selven tiden mede
die tsente pieters hadde gemaect
een diere portael ende wel geraect
dat noch inden name sine
heet die chiteit leonine
die selve leo waest daer wi af spraken
dien de romeine dogen uutbraken
xx jaer haddi beseten
den stoel van rome alse wijt weten
na hem wart paues een hiet stevene
een heilich man so waest van levene
die quam in loduwijcs eerste jaer
in vrankerike ende was daer
ontfangen vanden keyser wel
dien goeden paues daer ghevel
dat hi cochte vele ghevane
in gallen ende sendetse dane
ten lande weder danen si waren
naer vi maent so es hi gevaren
dese paues te rome weder
ende leide sijn hovet neder
ende es in dachtende maent doot bleven
dat hi paues was verheven
die keyser loduwijc die here groot
hadde enen broeder was vor hem doot
die pippijn bi namen hiet
dien karel sijn vader liet
tlant van ytale rike ende waert
enen sone haddi hiet bernaert
sijn lant ende sine ogen beede
ende menne daer na doodde met leede
hughe seghet van flori
van desen loduwike dat hi
was die goedertierste man
daermen af ghelesen can
die menegen die was slands verdreven
lant ende goet dede wedergeven
ende omme sine sochtheit van zeden
ende omme die begerte van vreden
daer hi mede sijn keyserike
berechten wilde hovescelike
so viel hi voer sinen ende
in groter pinen ende in scende
dattem daden meerre ende minder
sine baroene ende sine kinder
nochtan was in de kerstine wet
so wel geleert niemen bet
ende die hem andie gebode ons heren
te allen stonden wilde keren
want hi comen dede tsamen
bisscoppe meesters van groter namen
ende dede maken enen bouc
daermen in dede ondersouc
hoemen clerkelijc leven soude
naer dat die scrifture woude
in sinen tiden so dedemen af
also alse ons de redene gaf
onder kerkelike persone
diere riemen ende scone
van goude ende van stenen diere
also alse doe was maniere
onder bisscoppe onder clerke
ende personen der heileger kerke
ende sonderlinge cledere mede
die niet behorden ter godlichede
selve maecti loy ende wet
ende heeftse ter werelt geset
die nutte waren ende goet
entie men noch som houden moet
drie sonen leestmen dat hi wan
die prince die edel man
an sijn eerste wijf ermengaert
lottaris die keyser waert
puppijn ende loduwike
an sijn ander wijf dies ghelike
wan hi karle die sident scone
in vrancrike drouch de crone
segebrecht seget overwaer
dat in loduwijcs seste jaer
tote aken in sine zale
ene consilie generale
die keyser selve houden dede
van abten ende van bisscoppen mede
daer dedemen clerkelijc utegheven
wat levene moenke souden leven
die heilege scrifture wart daer verclaert
grootlike ende gheopenbaert
entie regele der clergien
der nonnen enter monekien
wart in scrifturen daer geset
omme te houdene te bet
na paues stevene wart gecoren
dien ic noemde hier te voren
een paues die gelasius hiet
daer god die werelt mede beriet
die in loduwijcs sevende jaer
alsoet hem god vertogede daer
sente cecilien vant begraven
in goudinen clederen met groter haven
entie van haren bloede root
alse die martelie ende doot
dor gode gedoget hadde zwaer
over meer dan vsupc jaer
ende haren brudegoem valeriaen
enten heilegen paues urbaen
ende tybursiuse vant hire mede
die verdrouch hi vander stede
daer si begraven waren tien stonden
ende dor gode ontfingen wonden
ende leidse in ene kerke die here
die hi maecte dor hare ere
in keyser lodewijcs viiiste jaer
ghesciede een tekijn te wonderne zwaer
in duringen in een vergraset lant
hief up een stic erden te hant
dat xiiii voeten was breet
ende l voete lanc alsemen weet
ende vi mans voete dicke
dat ongiere dat ongemicke
wart xxv voete van dane
ghedragen daerment sach ane
wiet daer brochte wat bediede
dat en wisten niet de liede
int ixde jaer van loduwike
dat hi berechte goedertierlike
dat keyserike sendde de gone
lottaris sinen outsten sone
in dat lantscap van ytale
om dat lant te berechtene wale
daer was hi upten paschedach
daert die menege anesach
van paschalise keyser gewijet
den paues ende ghebenedijet
alse die vader dit vernam
haesti dat hi te rome quam
want hi hem dies ontsach
datter werringe ute lach
daer worden bedragen some de heren
dat si die dingen wilden verkeren
ende si anden sone hinghen
in des vader wederinghen
ende worder omme ontlivet
so verre gaet dat niet en blivet
die paues paschalis en wart beseget
van derre dinc ende up hem geleget
die paues vor die keysere bede
purgierde hem met sinen eede
met vele bisscoppe die mettem zworen
dat hi den pays niet wilde verstoren
daerna quam ene erdbeve mede
vele huse dorpe ende stede
sijn met blexemene verbrant
alse of speelde die viant
lieden ende beesten daertoe
gheslegen metten donre doe
haghel scaedde verre ende wide
den corne in elke side
ende metten hagele vielen gemene
grote swarte kesele stene
ende daer na in corter ure
quam onder tfolc grote morture
te desen tiden so ghevel
bi toel in loreine also wel
te conversi so waest te waren
dat ene maget van xii jaren
paschdages gods lachame ontfinc
daer bi gesciede selsiene dinc
x maende daer na so ghevel
dat soe en nutte niewet el
daer binnen dan borne ende broot
daer na sone at soe clene no groot
noch en dranc binnen drie jaren
daer na quam soe weder te waren
te gemenen menscen levene
haren live voetsel te gevene
int xde jaer van loduwike
dat hi besat troemsche rike
so was eugenius na paschale
paues geset in de roemsce zale
paschalis hadde viii jaer
bi naer paues gewesen daer
ende eugenius die was
drie jaer paues alsict las
desen dus eist bekent
hevet dat leeke volc geblent
ende hi staerf oec martelare
voer gode onsen here mare
in gallen tesen tiden ghevel
een tempeest te wonderne wel
na uutganc van meye niet lanc
quam een weder also stranc
van haghele dat een stic ijs vel
neder metten winde snel
dat xv voete was lanc
ende vi breet dicke ende stranc
twee voete dat vintmen voer waer
oec sendde indat selve jaer
dat dese vremde dinc ghevel
van constantenoble keyser michael
van rome keyser lodewike
sente denijs bouke rike
vander hemelscher jerarchie
dats vander ingelen paertie
hoe si gode dienen ende horen
inden hemele in ix coren
desen bouc men te parijs sach
alre eerst up sente denijs dach
te scoenre wart die dach te siene
oec wordere xix ende tiene
sieke ghenesen binnen der nacht
dat die bouke waren bracht
dies was al die stede vro
entie clergie mede also
die jan die scotte brochte vort
uten griexen in latijnsce wort
van worde te worde properlike
want hi was van clergien rike
indien tiden was rabbaen
een diere clerc hebben wi verstaen
ende van uutnemender waerde
die de scrifture verclaerde
met menegen sconen gewerke
dat noch minnen wise clerke
strabus sijn sone was mede
naer hem van groter werdichede
in loduwijcs xiste jaer
so gewan der zielen vaer
een coninc die ariolf hiet
ende was here over teensche diet
met sinen wiven met sinen kinden
ende met hem allen diene minden
die van siere paertien waren
quam hi te magensen gevaren
ende hevet doepsel daer ontfaen
dies ghiftene die keyser saen
met een deel van vrieselant
dat hi hem gaf daer inde hant
in desen tiden maectmen ons wijs
was een abt te sente denijs
hiet hildewijn een heilech man
die anden paues eugenius gewan
van rome sente sebastiane
ende dedene voeren dane
te sente medaerts te sissoen
daer god dor hem wilde doen
menege miracle scone ende groot
dor wien die here ontfinc die doot
int xiiste jaer van lodewike
brochtemen in vrancrike
sente pietre ende sente marcelline
daer god in togede die macht sine
met meneger miraclen groot
oec so segetmen al bloot
dat men brochte te sissoen
die so vulmaect was in sijn doen
sente gregorius den groten
dien lettel in heimelicheit genoten
in loduwijcs xiiiste jaer
so maecte rabanus claer
sapientien ende ecclesiast
ende sendde dat gescrifte vast
den erdscen bisscop van magensen der stede
hi was in groter werdichede
tien tiden abt selve van vouden
noch es die scrifture behouden
in loduwijcs xiiiiste jaer
so reinet weetmen vorwaer
in gasscoengen coren gereit
wel naer ghedaen alse weit
int xvde jaer van loduwike
keyser vanden roemscen rike
gheviel dat in vremden doene
quamen die vrancsce baroene
entie vanden keyserike
ende sine kindere dies gelike
so dat si hem paertyeden sere
kindere baroene jegen den here
dese werringe stont so lange daer
so dat in sijn xviide jaer
die keyser verwan met zinne
some sine wederwinne
hem somen gaf hi den ban
hem somen hi hare ere afwan
some hevet hise ontgoet
ende vererrede hem haer moet
int xviiiste jaer mercti dit
dat sijn wijf vrouwe judit
dese werringe vele maect
hier bi hevet hi haers versaect
ende daer bi so ghevielt hem zwaer
want in sijn xixde jaer
wart hi vanden sinen verladen
ende begeven ende verraden
ende brocht in siere kinder hant
ende oec in also swaren bant
dat hi moeste volghen geheel
siere bisscoppen swaer ordeel
die wijsden hem eist quaet of goet
dat hi die wapenen afdoet
ende menne beslute daer toe
daer hi sine penetencie doe
inne weet waerbi dat was
hen si oft hi verdiende das
int ander jaer daer te voren
dat hi omme onrecht ende toren
met sinen sone al verherde
ende verbrande ende verterde
clene bartaengen wel na al
maer binden jare dat dit mesfal
hem was ghesciet ende dese onnere
berouwet den heren sere
alst god wilde ende quamen saen
ende hebbene daer ute gedaen
ende gaven hem wapene ende rike
ende sijn wijf judit dies gelike
ende hi verwan sine noot na tgone
ende dwanc lotharise sinen sone
in desen was te rome doot
eugenius die paues groot
doe moester een gecoren sijn
die was geheten valentijn
entie en waest maer xl dage
doe wart bider kerken plage
ghecoren een goet man ende wijs
die bi namen hiet gregorijs
dese bejagede over waer
in loduwijcs xxiste jaer
dat die keyser al met allen
in almaengen ende in gallen
doen houden alre heilegen dach
dies men te voren niet en plach
in dit selve jaer bleef doot
van harlebeke die here groot
liederic die deerste grave was
van vlaenderen also alsict las
ende was begraven tarlebeke
daer hi regneerde mogendeleke
ende liet sinen sone ingelram
die tlant te berechtene nam
die niet lange naden vader
lijf ende lant hilt beede te gader
ende wart te arelebeke geleget
sijn sone audacre alsemen pleget
die vromech was vander hant
besat na den vader tlant
si waren graven dese twee vorwaer
min dan xxviii jaer
te arlebeke liggen si bede
die zielen god selve gelede
in desen tiden also ghevel
dat quade liede valsch ende fel
van rome uter stat geboren
die des welvarens hadden toren
vander kerken ende vanden paues
keerden alle dinge in aves
ende verstoremden kerstijnhede
want si roerden swaren onvrede
ende om des kerstijnheits hone
senden si te babylone
anden soutaen dat hi quame
ende rome ende tlantscap name
dus quamen int lant van ytale
des heidijns volx so vele te male
dat si tlant vervulden al
so vele waser sonder ghetal
rome besaten si ende wonnen
aldie stat hebben si dorronnen
si wonnen die stat leonine
si roveden vanden goude fine
sente pieters kerke onwaerde
ende staldere in hare paerde
si hebben gewoest al tuscane
eer si wilden sceden dane
die paues gregorius dordie noot
ontboot den maercgrave guyoot
van monferaet metten lumbaerden
die keyser quam oec met vele paerden
na getrocken oec met allen
metten duutscen ende metten gallen
daer was met groter mogentheden
uptie sarrasine gestreden
ende coste menegen kerstijn tleven
eer si doch worden verdreven
doch daden die heidine scade mee
eer si trocken over die zee
want si poelyen ende cycile
destruweerden te diere wile
in desen tiden in desen daghen
so wart sente wijd gedraghen
van parijs uut vrancrike
int lant van sassen blidelike
tote corveye indie abdie
dies seiden der fransoyse partie
dat si daer bi verloren die eere
van daer te blivene vorwert mere
keyser vanden roemscen rike
ende noch esset dies ghelike
in loduwijcs xxiiiste jaer
quamen die normannen zwaer
getrect int lant van gallen
an vrieselant sijn si gevallen
ende namen vanden lande tribuut
eer si weder trocken uut
nu suldi al hier verhoren
wanen dit volc eerst was geboren
want si grote plaghe daden
al vrankerike ende vele scaden
enten roemscen keyserrike
ende ingelande dies gelike
alse ghi hier na sult verhoren
si waren uut denemarke geboren
ende ute nortwegen ende ute zweden
ende daer bi ute couden steden
ende omme dat si van norden quamen
hiet mense normanne bi namen
eerst so quamen si vanden goten
ende waren geslegen van haren roten
ende hieten deenen bi namen
eens si teenen stride quamen
daer si waren gesconfiert
dies heeft haer coninc gevisiert
dat si thaerre wive voete lagen
om dat si hem so lieten jagen
onthier ende si vochten zege
vorwaert meer alle weghe
leveden si bi orloge ende bi rove
heidijn waren si int gelove
al noch hier na menech jaer
ende waren den kerstijnhede zwaer
doe loduwijc xxv jaer
somwile met pinen zwaer
roemsch keyser hadde gewesen
ontboot hi sinen sone na desen
lotharise den outsten den coenen
ende lietene jegen hem versoenen
ende beval hem tkeyserrike
dat hijt berechte vromelike
tien tiden sachmen oec die sterre
die comete die felle die erre
die den lantsheren es fel
enter werelt also wel
want soe meest lantsheren doot
bediet alsemense siet so groot
ten naesten jare so verstaerf
keyser loduwijc doe verwaerf
lotharis sijn sone tkeyserike
int jaer ons heren sekerlike
viiic xl ende een
eerlike alst wel recht sceen
grouf hi den vader tote mes
daer hi noch begraven es
in sente arnouts kerke binnen
in groten twiste in onminnen
worden onderlinge ghinder
die drie broedere loduwijcs kinder
die twee bolghen upten ouden
dat hi tkeyserrike wilde behouden
sonder hem te vraghene das
hervaert gheboden was
van karle den caluwen in vrancrike
van sinen broeder lodewike
gheboot men hervaert te hant
up lottharise int duudsce lant
die keyser quam met groten here
jegen die broedere ter were
in lotharis ander jaer
sachmen die comete claer
ende dat orloge wart zwaer ginder
tusscen die drie keyser lodewijcs kinder
ende quamen teenen wighe tsamen
bi autsure alse wijt vernamen
tenen dorpe heet fontenedoen
daer die duvel speelde sijn doen
want die wijch was daer so groot
ende daer bleef so menech doot
an beden siden dies ghelike
dat indie crone van vrancrike
nie en ghesciede sulc mesfal
noch selves te roncevael int dal
elc verloes daer also sere
van sinen volke van siere ere
dat si jegen vremde viande
nie ne consten hare lande
vort bescermen met ghewelt
doch bleef den tween broeders tfelt
upten keyser gewonnen daer
maer tferlies was daer so zwaer
dat elc voer henen sire straten
in overmoede in groter haten
ende oec so bleeft ridende mede
sonder vriendscap ende vrede
binnen desen tiden so es doot bleven
die paues gregorius die uutgegeven
alre heilegen dach te vierne dede
ende die was die vierde mede
paues die also was genant
ende men coos te rome te hant
enen paues die hiet sijnsmont
ende verkeerden daer ter stont
sinen name alsict las
omme dat soe onhovescher was
te hebbene alsulken persone
ende gaf hem ene andere scone
want men sergius hiet bi namen
omme desen hebben si alte samen
die na hem quamen alsemen ons leert
hare namen alle verkeert
alse dese paues was gecoren
sendde lotharis alse wijt horen
loduwike sinen sone thove
omme dat hi den paues love
dit was inden vierden jare
dat keyser was worden lothare
ende alse hi ten paues quam
dien loduwijc die paues nam
metter vaert ende dedene wijen
coninc over lumbaerdien
want hi hem der more ontsach
die overquamen updien dach
van affrike met groten covente
ende hadden gewonnen bonevente
int vijfte jaer van lotharis rike
quamen tsamen ghemeenlike
lotharis ende loduwijc
ende karel haer broeder dies gelijc
binnen eenen ghesetten vrede
tote verduun indie stede
bi rade van haren baroenen
sijn si ghevallen teere zoenen
ende namen van haren stride
goede man an elke zide
die deelen souden getrouwelike
elken broeder daer sijn rike
dit maectemen vast daer ter stede
met eede ende met brieve mede
dus deeldemen dat rike in drien
karel die caluwe ontfinc nadien
die wester zide alte gader
vanden lande daer sijns vader
vander baerdscer zee toter schelt
dat die name vort behelt
van vrankerike ende noch hout
loduwijc nam in sire gewout
almaengen dat duutsce lant
alse verre oest in sine hant
alst grote karel wilen dwanc
upwaert neffens den rine lanc
ende vanden rine altoter elve
ende over die dunouwe dat selve
daer die hunen wilen in saten
een fel volc van ongematen
lotharis die doutste was
bleef keyser alsemen teersten las
ende hadde rome ende ytale
ende dat lantscap altemale
dat tusscen der scelt lach enten rijn
dat noch hevet die name sijn
lottrike van ouder tale
die broedere bleven in payse wale
ende karel regneerde daer naer
in vrankerike xxxiiii jaer
ende loduwijc hilt tduudsce lant
xxxiii jaer in sine hant
dese loduwijc die sine hant
gheslegen hadde ant duutsce lant
hadde die beyhemers bi hem geseten
heidine stout ende vermeten
doch bekeerde hise so
dat sijs some worden vro
want hi xxiiii lantsheren
dopen dede ende bekeren
maer karele van vrankerike
dien stont dicken campelike
want sint die normanne entie denen
die hem ten orloge altoes wenen
verhorden die grote scade
die die broedere bi dommen rade
hadden genomen bi autsure
sone was nemmer vort de ure
sine setten haren moet
hem af te winne haer goet
dus streden si ane vromelike
nu almaengen nu vrankerike
si quamen die zee omme gevaren
toter seynen met haren scaren
ende wonnen den coninc af sijn lant
dat lach neven der seinen cant
an beden ziden up al reine
si voeren upwaert die seine
al tote parijs andie stede
noint en was so mogende mede
coninc al tote desen stonde
die hem afgewinnen conde
dat lantscap dat neustren hiet
daer die seine dore vliet
haer gheslachte en besit
heden desen daghe dit
ende men heetet normendie
dorder normanne paertie
jegen die vriesen vochtsi mede
drie wighe met groter manlichede
in deerste twee wonnen si tfelt
inden derden wonnen met gewelt
die vriesen daer si hem in daden
vele uutnemender scaden
int viide jaer dat lotharis sat
keyser vander roemscer stat
wart na paues sergius do
een ander paues hiet leo
die vijfte was hi vander namen
leken verboot hi te samen
beede staen ende sitten mede
inden coer ende in des papen stede
onser vrouwen octave van haerre upvaerde
geboot hi te houdene met haerre waerde
een heilech man waest een omoedich sere
die maecte vele kerstijnre lere
desen alse hi was een kint
hebbene sine ouderen ghesint
in enen cloester omme lere
dat was in sente martijns ere
daer wart hi van clergien vroet
daertoe een moenc van leven goet
sergius die vor hem sat
paues te rome indie stat
heeftene uten cloester genomen
ende dedene te priesterscepe comen
ende gaf hem den stoel met eren
vanden vier gecroenden heren
ende alse paues sergius was doot
warti paues ende here groot
viii jaer hi paues sat
ende maecte wonder indie stat
sente pieters ende sente pauwels kerke
daer hare dorpere gewerke
die heidine hadden in gedaen
niet langhe te voren sonder waen
oec maecti met gewerke fine
die mure vander stat leonine
die die sarrasinen braken
want hem quam niemare vander wraken
dat doe si souden in affrike
keeren al ghemeenlike
metten rove die si te samen
der kerken van rome namen
verloren si lijf ende goet
ghemeenlike inder zee vloet
sijn dach es vor oest alsict kende
uptie xviide kalende
in lotharis viiide jaer
so wart rabbaen van zinne claer
die abt van vouden was te voren
te magensen erdsch bisscop vercoren
daer hi vele duegeden dede
ter heileger kerken nuttelijchede
doe was ene valsce prophetinne
die sere vroet sceen van zinne
ende bewant hare te seggen waer
ende maecte der lieder herten zwaer
want soe seide al openbare
dat die doemesdach bi ware
soe vervaerde so die stat
van magensen daer soe in sat
dat soe geleerde brochte inden waen
doe vincse die bisscop rabbaen
ende dwancse so ende castiede
dat soe doch der waerheit lijede
dat hare een priester anebrochte
om dat soe also gelt winnen mochte
int tiende jaer van lothare
was met feesten openbare
van rome brocht sente helene
die heilege keyserinne de rene
die dat cruce ons heren vant
dat constantijn selve metter hant
te roeme grouf inden tiden sijn
in die kerke daer marcellijn
ende pieter sijn geselle laghen
soe was brocht in ghenen dagen
in enen cloester neven riemen
noch nes in vrankerike niemen
hine eert die stede noch ende seget
hier eist dat helene leghet
in lotharis xiste jaer
was sente hermes met pinen zwaer
bi lotharis des keysers beheet
in gallen brocht ende als ment weet
so was hi geleet tote ynden
bi aken daer machmenne vinden
ende oec was int duutsche lant
so groot honger dat die vader prant
sijn kint ende wilt verteren
rabbaen die wilde dat weren
na sine macht ende gaf dat goet
mildelike met groter spoet
int xiiste jaer van lotthare
so wart orloge so sware
tusscen karle van vrancrike
ende sinen neven dies gelike
die hem heesten met overmoede
dat hise inden rike goede
want sire uut waren geboren
deen hiet puppijn alse wijt horen
ende dander karel die was minder
ende waren puppijns sijns broeder kinder
die doot was eer die vader staerf
karel die dinc also verwaerf
dat hi die neven bede ghewan
ende dedem moenx abijt an
ende deedse in enen cloester sluten
dus bleef hi sonder vreese van buten
in desen tiden voer te rome
ambalt van inglant alsict gome
die deerste was die tconincrike
van ingelant besat al eenlike
ende offerde sente pietre daer
enten paues leo openbaer
den tribuut diemen noch huden
in ingelant afneemt den luden
dats ene selverijn penninc wit
van elken huse die int lant sit
in desen tiden quamen gevaren
die deensce entie normaensce scaren
in die geronde ende met gewelt
hebben si bordeaus ghevelt
perregorge die vaste stede
seintes ende lymoge mede
in lotharis xiiiste jaer
daden die denen groten vaer
entie normannen dies gelike
ten westende van vrancrike
want si quamen alsict hore
die baerdsce zee omme in de lore
ende hebben nantes angestreden
up enen paschavont dat si der steden
ghemeene worden met haerre partien
ende daer die bisscop soude wien
die vonte sloughen sine doot
papen clerken clene ende groot
wijf ende man oude ende jonc
ginc al ter neder an haren spronc
daer na sijn si te scepe gegaen
ende so upwaerts henen saen
bider lore tote tours
die sere cranc hadden tsoccoers
dat si hare stat en conden
niet verweren so tien stonden
sine verbranden dat gewerke
te tours an sente martijns kerke
ende hebben aldit lant gevreest
ghelijc oft ware een tempeest
daert altemale viele voren
huus boem gras ende coren
daer naer voeren si tangiers
men en vant int lant so fiers
hen ontsach niet hare gewelt
jegen hem quamen upt velt
ranolf hertoghe van aquitaengen
sine macht ginc al neven spaengen
ende van angiers grave robbrecht
diemen wert hiet int ghevecht
dese twee ende hare manne
vochten wijch uptie normanne
ende uptie deenen daer up tfelt
maer ghelijc rechts alsemen velt
metter sickelen dat coren
sloughen si wat hem quam te voren
die heidine daer bleven int gevecht
die staerke grave robbrecht
die hertoghe ranolf entie hare
angiers wart gewonnen dare
met gewelde met overdade
dus bleef vrancrike indie scade
in lotharis xvste jaer
so wart tempeest also zwaer
erdbeve in someger stede
die lucht so ongetempert mede
grote storme met tempeeste
haghel blexeme dalremeeste
diemen mochte ghevisieren
in meneger steden in meneger manieren
daer onghemac omme gesciede
ende scade groot onder die liede
eenen man slouch die blexeme doot
dat sijns en bleef clene no groot
nochtanne bleven sonder scade
sine cledere ende sine ghewade
alse lotharis hadde gewesen
roemsch keyser alse wi lesen
xvi jaer deeldi sijn rike in tween
sinen tween sonen want die een
die doutste was ende loduwijc hiet
hem die roemsce crone hi liet
lotharise den jongen dies gelike
maecti coninc in lottrike
selve hi moencs abijt ontfinc
tote prunen in osninc
daer hi tlijf in leedde onlanc
ende ginc den saleghen ganc
men scrivet dus van sinen ende
hoe die duvel pogede om sine scende
want daer hi lach in sinen agoene
quam die duvel met sinen doene
alse die de ziele wilde betalen
die inghel die wildse halen
alse eenen moenc die also staerf
alse te siere ordinen bedaerf
die duvel die roerde gevecht
alse om des keysers onrecht
so dat men oochsiene sach
dat aldaer die lachame lach
datmenne trac nu hare nu dare
die moenke vielen in groten mesbare
ende in beden ende ghebaden
so vele der gods ghenaden
dats die duvel hadde scame
ende liet die ziele ende die lachame
loduwijc lotharis sone
die doutste was was de ghone
die dat keyserike ontfinc
alse dat incarnation gods ginc
viiisupc l ende sesse
ende was keyser des sijt gewesse
xxi jaer sijt seker das
lotharis die sijn broeder was
bleef coninc in lottrike in sijn leven
alstem sijn vader hadde gegeven
in keyser loduwijcs eerste jaer
so staerf van levene goet ende claer
ende van celencien sonder waen
van magensen erdsbisscop rabaen
nu willen wi ten pauesen keren
wie tesen tiden waren heren
alse die paues leo was doot
die heileghe man die here groot
die vijfte man van deser name
ghesciede der kerken grote scame
alse some seggen over waer
want men coos te pauese daer
enen diemen hiet jan
entie was wijf ende geen man
wel ghelettert ende wijs
soe hadde met hare haren amijs
daer soe bi met kinde waert
ende daer soe voer ene vaert
indie stat daer wart hare wee
indie strate min no mee
es soe des kints ghenesen
ende daer leget soe alsewijt lesen
noch also upten steen gehouwen
datmen ane daer mach scouwen
noch en wille te desen tiden
die paues dordie strate niet liden
van magensen alse wijt horen
so was dese mensce geboren
niet en bem ic vroet of claer
weder het favele es of waer
maer inder pauesen coronike
sone vintmens niet gemeenlike
in lotharis tiden so was
een benedictus paues alsict las
die andere van sulkere namen
na paues leo corne altesamen
die clergie hi beterde mede
die mure van rome der stede
twee jaer was hi here groot
doe coos men enen na sine doot
nycholaus die eerste man
die den stoel van rome gewan
van sulker namen ende hevet den prijs
naer den goeden sente gregorijs
van heilecheden tote sinen jaren
dese besat den stoel te waren
van rome ix jaer te samen
te siere hogher feesten quamen
loduwijc die keyser vrie
ende groot volc van siere paertie
aldaer hi paues ghewijet was
in desen tiden alsict las
so quam te coelne een tempeest
daer sere die stat af was gevreest
die leeke die vloen metten clerken
te sente pieters binnen der kerken
ende quam ene blexeme dare
alse oft ene vierijn drake ware
die de kerke ontwee scuerde
menegen man het aventurde
ende hem tween so sloucht doot
dat was nochtan wonder groot
dat si verre versceden waren
elc in siere sonderlinghere scaren
si vi blevenre in ommacht
die over doot waren geacht
in des paues nyclaeus daghen
daer wij dit af ghewaghen
was een heilech man hiet cerille
die predecte dor ons heren wille
in dat lant van slavenie
ende bekeerde eene grote paertie
die es tote sersone comen
in ponten ende hevet vernomen
waer sente clement lach indie zee
ende mens en achte min no mee
te visenteerne sine kerke
die van hemelscen ghewerke
dingle maecten indie vloet
ende daermen sonder te nettene voet
elx jaers ghinc up sinen dach
dien nam hi aldaer hi lach
ende heeftene te rome geleghet
indie kerke diemen noch seghet
die in siere eeren si
selve cyrillus leeghter bi
want hi levede onlange daer naer
ende bat dat menne groeve daer
int derde jaer van loduwike
dat hi quam ten keyserike
worden die fransoysen gram
up caluwen karel want hi hem nam
haer goet ende was hem wreet
dies so clageden si ghereet
sinen broeder loduwike
van aelmaengen coninc rike
ende baden hem dat hi quame
in vrancrike ende anename
tlant si stonden hem in staden
loduwijc quam al onberaden
in sijns broeders conincrike
ende wart gesconfiert scandelike
ten selven tiden dat gheviel dat
ghevel bi magensen der stat
dat die duvel in eere stede
den lieden vele pinen dede
want hi lieden met stenen waerp
ende slouch grote slagen scaerp
daert volc lach ende toehort
hi brochte vele dieften vort
ende maecte orloghe also wale
onder die liede met sire tale
hi verwerde alt volc gemene
jegen enen man alleene
ghelijc alse om sine mesdade
hem gheviele al die scade
daer des mans coren gehoept lach
verbrandijt al daermen toesach
ghinc hi in een huus te hant
daer vlooch in des duvels brant
so dat hi hem nieweren onthelt
die man dan upt blote velt
die papen metter clergien
songhen hier jegen letanien
ende worpere jegen gewijet water
die viant die helsche cater
waerper stene jegen ter stonde
sulc hadde bule ende sulc wonde
doch begonstijs af te stane
ende alse die papen waren dane
vlo die duvel die verdoemde
soe dat hi enen pape noemde
dat hi schuulde onder sijn cleet
want hine niet en hadde leet
alsemen warp dat water daer
oec so wrougedi openbaer
den pape van eenen wive
dat hi speelde met haren live
drie jaer hevet hi al dit ghehert
onthier ent dorp al ydel wert
alse loduwijc die jonghe
keyser vander roemscer tonge
here was wart int seste jaer
grave in vlaenderen vorwaer
die vierde gheminnet onder de sine
ende hiet boudene dyserine
een stout ridder ende een gheheer
die walen heetene braes de feer
dese alse wi hebben verstaen
dede die buerch eerst anvaen
te brugge ende began die port
omme te werne der denen mort
die brochte sente donase van riemen
die hi werder hadde dan iemen
ende dedene leggen indie kerke
die naer den aecscen gewerke
ghemaect was onser vrouwen teeren
ende omdat men daer soude eeren
gaf hire rente ende goet
nadien dattem gescepen stoet
dese boudene was sere vrome
hier omme mindene die some
ende alremeest karel caluwen sone
loduwijc so hiet die ghone
die crone drouch van vrancrike
na den vader mogendelike
dese loduwijc so waer hi si
trac hem grave boudene bi
omme sine stoutheit om sine trouwe
te senlijs so woende ene vrouwe
des coninx dochter vrouwe judit
die na haren man daer weduwe sit
den coninc aybout van inglant
want soe hem in huwelics bant
teenen wive was gegheven
ende hi hadde ghelaten tleven
int eerste jaer dat soe quam dare
ende soe vercochte hare duware
ende quam ten vader in sulker wijs
ende bleef wonende te cenlijs
hare met eeren daer te houdene
dese verminde die grave boudene
die haren broeder heimelic was
over een so droughen si das
dat soe mettem varen woude
ende soe sijn wijf wesen soude
in vlaendren vloen si dat al meest
doe bossch was ende foreest
hier omme wart coninc karel erre
ende ontboot na ende verre
datmen inden banne brochte
grave boudene die des rochte
ene weduwe te nemene met rove
dus wart inder bisscoppe hove
grave boudene brocht inden ban
boudene die jonge man
voer te rome indie stat
tote nyclause die paues sat
ende ontbant hem sine dinghe
ende hi vergaf den jongelinge
sine mesdaet aldaer ten stonden
ende hevet sinen ban ontbonden
ende sendde mettem twee legate
die also spraken ter bate
dat hi verzoende jegen den zweer
ende gaf hem meer dan hi hadde eer
ende meersde sijn graefscap mede
oec spreect die vraye waerhede
inden spieghel ystoriale
dat het waren altemale
na desen vlaemsce graven gecoren
ende de drie diere waren te voren
liederijc ende sijn sone ingelram
ende audacre die daer na quam
dies selves boudens yserijns vader
dat si waren alteghader
forenstiere van foreeste
niet graven naer sine jeeste
ende dese boudene sekerlike
eerst grave wart bi huwelike
int viide jaer dat mogendelike
vanden jongen loduwike
lotharis sone was beseten
dat edel roemsce rike vermeten
int naeste jaer dat dyserijn boudene
vlaenderen began te houdene
also alsict bescreven vant
gewan den eersten grave hollant
want sijt des seker ende ghewes
dat dat gravescap van hollant es
een stic van vrieselant genomen
alse ons es te voren comen
ende alsemen screef ons heren jaer
viisupc ende lxiii over waer
kaluwe karel sekerlike
die coninc was in vrankerike
ende van vrieselant hadde een deel
begonste stichten al gheel
hollant uut sinen conincrike
want hi gaeft eenen diederike
enen edelen man van groten magen
alse wi den jeesten horen gewagen
dese lande die wi te samen
noemen sullen in ouder namen
daer die hantveste dus af seghet
die teggemonde lach of leghet
ende was der hoocheden name
omme dat gode es bequame
coninc van al vrankerike
bidi het es sekerlike
die hoocheit vander coninc crone
te eerne met milden lone
die onse vrient sijn ende getrouwe
dies willen wi datmen dit scouwe
ende het kenlijc si jongen ende ouden
dies hem ane die kerke houden
die nu sijn ende sullen sijn mede
dat tonsere jegenwordichede
ter haghene eerlike die grave bat
onser goedertierheit dat
dat wi gaven diederike
onsen getrouwen sekerlike
somege dingen nu ter stonde
dats die kerke van egmonde
met datter toe met rechte hort
dats van sudaerdes haghe vort
tote vortrappe ende kinehem
lievelike so horden wi hem
ende ontfingen sine bede
alst lovelijc was ende bidlijc mede
ende gheven onsen getrouwen man
wies name staet hier boven an
metten dienstlieden diere in sijn al
ende die mer noch hebben sal
ghemeenlike datmen hier boven seide
met bossce mersce water weyde
wi heeten ende gebieden dit
gheliker wijs als hi besit
ander goet ende ander steden
in gerechter ervachticheden
dat hi van rechter hoveschede
dat also ghebruke mede
sekerlike te sinen live
ende sijn hoir dat van hem blive
ende omme dattem dit sal bliven
so gebieden wi in dit scriven
dat hi vrilike ditte
beede nutte ende besitte
ende hi doe ende ordinere
naer sinen wille na sinen ghere
daer mede bi gods genadichede
dats hem niemene en doe onvrede
want wi willen dat onse geven
euwelike naer onse leven
worde ghehouden sonder breken
hebben wire die hant toegestecken
ende hieten datment zeglen soude
met onsen vingerline van goude
ghegheven in ons heren jaer
viiisupc ende daer naer
drie waerf xx ende drie mede
tote bladeke indie stede
een dorp dat upde kempine steet
ix daghe alsemen weet
voer midden somer sente jans dach
daer sine geborte up ghelach
dus alsewijt conen bevinden
begonste eerst onderwinden
hollant dat het grave ontfinc
noch gheviel na dese dinc
dat karel des kaluwen broeder
die coninc was ende behoeder
over almaengen alsemen las
hier voren daers gewagen was
desen selven diederike
meer gaf ende maectene rike
bi ver emmen sijns wijfs bede
die haren nerenst daertoe dede
hi gaf hem hebben wi vereest
waesce dat doe was foreest
water lant mersch ende weide
lant ende onlant daertoe beide
ende wat sore toe behorde
nu hebben die lande andre worde
alse wi wanen ende andere namen
loduwijc gaf hem alse wi vernamen
alse die brief spreect over waer
in jhesus cristus ons heren jaer
lxvii ende also wel
viisupc mede in aprel
dese diederic alse ict bevant
deerste grave van hollant
hadde enen broeder die hiet walgeer
die wert was ende sere geheer
ende vernaemt van groten love
in princen ende in coninx hove
geve hiet sijn wijf bi namen
daer die hollantsce heren af quamen
in sinen tiden in sinen stonden
wart sente adelbrecht vonden
dien dede die grave verdraghen
teere stat daer hi nu leget bi dagen
ende maecte up hem ene kerke
van houte ende van sulken gewerke
alst lovelijc doe was ende zede
nonnen sette hi daer in mede
die gode ende sente adelbrechte
loven souden na kerstine rechte
dus was indien tijt egmonde
hovet ende beghin tier stonde
vanden gravescepe van hollant
dus alsict bescreven vant
dat dese twee coninge dese broedere
van enen vader van tween moedere
dese twee graefscape aldus uutsetten
beede in renten ende in wetten
daden die normanne entie denen
want si aldus verloren schenen
ende hadden liever die manscap daer af
dit was die redene datmen wech gaf
vlaenderen ende hollant beede
datmen hilt met groten leede
dese eerste grave van hollant
die was diederic ghenant
ende sijn wijf die hiet ver geve
dat tlant sonder hoir niet bleve
dat was in ons heren jaer
alse hier voren die bouc seit claer
viiisupc lx ende oec drie
maer van hem en saghic nie
hoe lange hi was inden live
dese wan an sinen wive
enen sone die diederic hiet
dien hi tlant van hollant liet
sijn wijf hiet ver hildegaert
soe brochte die tafle waert
tegmonde diemen daer noch siet
dese diederic dat leven liet
alsemen screef ons heren jaer
viiiisupc over waer
ende lxxx ende viii mede
dies men proeven mach de waerhede
dat dese twee hilden in hant
c jaer tlant van hollant
ende xx ende vive
dit waren twee van langen live
dander diederic ende hildegaert
hadden eenen sone waert
die arnout bi namen hiet
diemen tlant van hollant liet
die nam luudgaerden te wive
eene edele vrouwe sere van live
des keysers dochter van griekenlant
die theophanus was genant
an hare wan hi enen sone
diederic so hiet die ghone
arnout was der jare vive
in hollant grave bin sinen live
hi wart gheslegen up winkelremaet
vanden vriesen fel ende quaet
met vele lieden up enen dach
alse dat incarnation gelach
ixsupc xc ende drie
teggemonde so leghet hie
diederic sijn sone behilt den scilt
een wijf haddi hiet otilt
ende was des hertogen dochter van sassen
van hare es hem een sone gewassen
die diederic hiet naden vader
hollant hilti in hant algader
xlvi jaer eer hi doot bleef
ons heren jaer men doe screef
m ende xxxix
alse hi staerf die here gehertich
twee sonen hi doe na hem liet
daer doutste diederic af hiet
dien bleef van hollant den cheins
entie ander hiet floreins
die wart up vrieselant gegoet
diederic wart al onbehoet
te duerdrecht gesleghen doot
van sinen vianden met mesfalle groet
alse hi hadde ix jaer
grave ghesijn ende men voer waer
dincarnation screef alsic wachte
m jaer xl ende achte
hem en bleef dochter no sone
floreins sijn broeder was die ghone
die hollant naer sinen live
nam ende hadde te wive
ene vrouwe die geertruut hiet
die was dochter alsemen siet
van sassen des hertoghen herman
an hare hi enen sone wan
die diederic bi namen hiet
die grave floreins sijn leven liet
te hamerte van sinen vianden
diene slougen met haren handen
alsemen screef ons heren jaer
mlx ende een daer naer
xiii jaer alsict bevant
was hi grave van hollant
ende van vrieselant oec mede
geertruut quam in sine stede
sine weduwe die metten kinden
haer deel lants conde bewinden
ende was vrouwe sonder man
twee jaer des gravescaps vort an
int jaer ons heren lx ende drie
ende m dus lesen wie
quam van vlaendren grave boudens sone
een hiet robbrecht ende nam de gone
te wive ende nam in vogedien
florens kindere entie paertien
van hollant swoeren hem hulde echt
behouden der kindere recht
dus hadde robbrecht de grave in hant
vii jaer tgraefscap van hollant
int jaer m ende x waerf zevene
quam van lottrike stout van levene
die buulriggede godevaert
ende hevet verdreven ongespaert
grave robbrechte uten lande
ende stac an hollant die hande
ende verdreef sone ende moeder
v jaer was hi des lants behoeder
int jaer m lxx ende vive
sciet met mesfalle vanden live
metter bulen godevaert
alse diederic des geware waert
grave florens sone quam hi int lant
ende nam sijn gravescap in hant
een jaer na godeverts doot
ende was here ende grave groot
xv jaer naer dat orloghe
hi nam eene vrouwe hoghe
die otilt bi namen hiet
enen sone hi na hem liet
die florens hiet over waer
diederic staerf in ons heren jaer
m xc ende een
daer af quam sinen vrienden ween
florens wart grave bi wette
ende dese hiet floreins die vette
grave was hi xxi jaer
een wijf haddi van zeden claer
hiet pieternelle daer hi af liet
eenen sone die diederic hiet
selve staerf hi overwaer
alsemen screef ons heren jaer
mc x ende twee
dies was sinen vrienden wee
diederic grave florens sone
des vetten die was die ghone
die grave was xlv jaer
ende staerf lesen wi voer waer
int jaer gods m ende hondert
ende lvii wien soes wondert
een wijf haddi hiet soffie
daer hi met wettelike vrie
enen sone ane wan
florens was geheten die man
dese grave florens staerf int here
indat lant van over mere
daer keyser vrederic verdranc
ende was begraven eer iet lanc
tantoengen in die stat
teenen wive haddi ghehat
des coninx dochter van scollant
die vrouwe ade was ghenant
hi staerf alsemen screef vorwaer
xisupc ende xc daer naer
xxxiii jaer hilti in hant
dat gravescap van hollant
bi ver aden haddi eenen sone
diederic so hiet die ghone
die xiii jaer alte gader
hollant hilt naden vader
ende bleef sonder sone doot
alsemen ons heren jaer gheboot
xiisupc ende oec drie
sijn hoir en quaems te boven nie
willem floreins sone ende aden
sijn broeder was dies beraden
dat hi hollant onder hem dede
twee jaer hadde tlant vrede
ende daer naer es hi doot bleven
xx jaer na sijns broeder leven
ende alse dese willem doot bleef
lesen wi datmen doe screef
ons heren jaer xiisupc xx ende drie
ene vrouwe hadde hie
van gelre die ver aleit hiet
eenen sone soe hem liet
diemen florens noemen hort
an hem stont hollant vort
florens grave willems sone
nam eene vrouwe entie gone
hiet ver machtilt van brabant
hertoghe heinrix dochter alsict vant
des eersts heinrix vanden drien
diemen mach elc na andren sien
daer an wan hi eenen sone
willem was ghenant die ghone
grave florens bleef inden tornoy
te corbi dat was vernoy
daer was gevellet sine baniere
xiisupc xxx ende viere
so screefmen dat jaer ons heren
alse ons die croniken leren
xi jaer lesen wi van desen
dat hi grave hadde ghewesen
willem sijn sone berechte tlant
sonder voghet alsict vant
ende wart gecoren daer naer
alse hi omtrent xx jaer
of niet vele meer was out
coninc te sine met gewout
over almaengen ende bleef doot
ten vriesen met rouwen groot
alsemen screef ons heren jaer
xiisupc ende daernaer
vijftich ende oec daertoe vive
ghenomen haddi te wive
des hertogen dochter van brusewijc
ene vrouwe lovelijc
die lisebet bi namen hiet
van hare hi enen sone liet
die alse hi staerf hadde vorwaer
lettel meer dan anderalf jaer
int selve jaer lesen wi dat began
hollant grave te nemene an
pijnde die coninc minnemijn
van clene bertaengen int herte sijn
hoe hi vrankerike besta
ende berove ende tfolc versla
snachts sach hi ter selver wile
in sinen slaep sente morile
die wilen bisscop was tangiers
die seide wat es dattu visiers
ende gaf hem up thovet enen slach
dat hi daer na saen doot lach
int viiide jaer dat tkeyserike
stont onder den jongen loduwike
so hadde die coninc lotthare
sijn broeder sijn wijf ommare
ver gherberghe die coninghinne
ende verstacse uut siere minne
omme eene amie die hiet waldraet
omme dese onhovesche daet
nycholaus die heileghe here
die paues doe was met groter ere
deder vor hem omme daghen
twee erdsche bisscoppe omder clagen
ende hevet dese so verwonnen
dat si der amien bet jonnen
dan si der rechter vrouwen daden
vermeesamen ende ontgraden
hevet hise beede ende ontset
ende ghesteken ter leeker wet
int ixde jaer van loduwike
wart verbannen openbaerlike
waldraet van eenen legaet
lotharis siet dat aldus staet
ende wart vervaert omden ban
sijn wijf die vinc hi weder an
maer dit en mochte niet lange staen
hi stacse weder van hem saen
ende nam waldraden siere amien
noch nemmermeer om geen castyen
ne wilde hise laten daer naer
in loduwijcs xde jaer
ontfinc met al siere paertijen
die coninc van bulgerien
kerstijndoem ende sijn volc mede
van rome sendemen daer ter stede
wise lieden van duegeden rike
die anden coninc loduwike
helpe namen alst daertoe loept
daer na wart die coninc ghedoopt
met sinen volke ende wart so goet
dat hi cortelike daer naer doet
sinen sone coninc wesen
ende wart selve moenc na desen
maer alse die sone dus was here
sette hi hem weder ten kere
ter heidijnscap altenen gader
hier omme wart erre die vader
ende liet die monekie varen
ende began alse riddere ghebaren
ende nam coninclijc abijt
ende hief upten sone strijt
ende lietene niewerinx gheroen
onthier ende hine hadde int prisoen
sine ogen dedi hem uutbreken
enten joncsten sone heefti gesteken
int rike ende beette selve neder
ende so in sinen cloester weder
daer diendi gode met genende
al tote an sijns levens ende
in loduwijcs xiiste jaer
so quamen met orlogen swaer
die sarrasinen te boenevente
ten orloghe ten parlemente
ende hevet jonge keyser loduwijc
onboden mede dies ghelijc
van lottrike sinen broeder lothare
den coninc dat hi come dare
ende helpe hem draghen die pine
jegen die felle sarrasine
daer quamen met haren here
beede die broedere ter were
ende vochten menegen sconen strijt
uptie heidine tiere tijt
uptie heidine so viel die dere
maer des coninx lotharis here
quam in scaden in groter vrucht
bider ongetemperder lucht
entie coppen met haren venine
daden hem so grote pine
dat die coninc wart so verladen
dat hi te lande voer met scaden
int xiiiste jaer van loduwike
vochten also vreselike
up vrankerike die normanne
datmen moeste van vresen danne
met sente more selve dordien
van danen in bourgoengen vlien
tien tiden was bleven doot
die heilege paues die here groet
die paues te rome was ix jaer
ende men coos te pauese daer
den anderen paues adriaen
coninc lotharis hadde ghestaen
dies coninx broeder totier tijt
inder heileger kerken strijt
omme waldraden siere amien
te rome voer hi met sire partien
toten paues adriaen
int xvde jaer sonder waen
dat sijn broeder trike ontfinc
om tonsculdeghen sine dinc
ende om hem claerre maken
van alsulken dorpren saken
alsemen up hem parlemente
ontfingene ten sacramente
die paues diere hem mede diende
daertoe met al sine vriende
selve die paues adriaen
hi ende sijn raet sonder waen
die mettem daden die dulheit groet
bleven alle binden jare doot
selve so bleef doot die here
te plasensen inden kere
in loduwijcs xvide jaer
hilt men te coelne over waer
eenen seent metter clergien
omme datmen daer wilde wien
die hooftkerke heilechlike
aldaer waren van lottrike
drie erdsche bisscoppe na trecht
van magensen bisscop limprecht
ende bertolf die bisscop van trieren
ende van heilegher manieren
willebrecht van coelne die stede
alsemen soude na heilegen zede
dien doem wyen mochtmen horen
roepen indien nacht te voren
indie lucht van quaden gheesten
die riepen in droever feesten
wi moeten rumen ende laten
die stoele die wi besaten
ons seghet aldus helynant
inde ystorien van ingelant
dat int xviide jaer sekerlike
vanden coninc loduwike
dat hi was keyser ende here groot
bleef edelrijd die coninc doot
na hem wart coninc tier tijt
sijn broeder ende hiet edelfrijt
die wilen eer ontfinc de crone
te rome vanden paues te lone
doe sijn vader gaf indie hant
den paues dien cheins van inglant
dese regneerde over waer
vi maende ende xxviii jaer
in sinen tiden ende oec danne
waren die denen entie normanne
in inglant ende haddene gevaen
ix jaer vinden wi sonder waen
orloghedi up dat heidine diet
teere tijt es hem ghesciet
daer hi in een eylant lach
besloten up enen dach
dat hi thuus oec was alleene
sine ghesellen alle ghemene
waren getrocken ter rivieren
omme visschen na haerre manieren
so dat sinen droeven lachame luste
slapens ende hi nam daer de ruste
al daer dochtem dat hi sach
voer hem staen aldaer hi lach
sente cubrecht ende sprac dese wort
hevestu iet van mi ghehort
ic bem cubrecht god hevet mi
hier nu ghesent tote di
dat ic di segge goede wort
ingelant hevet nu meer vort
becocht sine dorperheden
nu so hebbent doch verbeden
die heileghe diere in sijn geboren
dat god laet varen sinen toren
du selve die jammerlike
gherovet best van dinen rike
du sult saen met grotere eeren
weder te diere cronen keren
ende dit sal dijn lijctekijn wesen
heden sullen comen naer desen
dine visschers ende bringen gevaen
vele visscen sonder waen
ende dit machmen vor wonder horen
want dat water es so vervroren
ende dat weder oec so cout
dat dit wonder es menechfout
ende alse dit gheluc ghesciet
sone saltu vergheten niet
siere bodscap ende sinen troost
die di aldus hevet verloest
desen selven droem so sach
sijn moeder mede daer soe lach
ende elc telde anderen sinen droem
doe sagen si ende namen goem
waer dat hare visschers quamen
ende brochten vele visscen tsamen
cortelike naer dit doen
rumde edelfrijt sijn prisoen
daerne die deenen hadden gheleit
ende dede grote behendicheit
ter deenen coninc ginc hi sciere
in eens spelemans maniere
dat niemen wiste groet no clene
dan een sijn heimelijc raet allene
daer speeldi naer sine dinc
so dat hi indie camere ginc
ende hevet verhort ende versien
der deenen heimelicheit mettien
ende was daer lange horen wi tellen
doe keerdi weder tsinen ghesellen
ende seide wat hi hadde vernomen
ende es onversien saen comen
uptie deenen daer si laghen
ende dedem so grote plaghen
ende hevetse daertoe bedreven
dat si diere levende bleven
metten coninc hem ghyselen lieten
ende beloveden ende behieten
dat si doopsel souden ontfaen
of uten lande varen saen
dese vorwaerde hilden si som
bidi haer coninc gudrom
dien some jeesten heeten gurimont
wart kerstijn aldaer ter stont
met xxx die de meeste sceenen
ende wel naer met alden deenen
ende selve die coninc edelfrijt
ontfingene ter selver tijt
ter vonten ende heeftene geheven
normannen ende deenen diere bleven
die niet kerstijn wilden wesen
rumden ingelant na desen
ende maecter hovetman astinc
om te vorderne hare dinc
ende sijn also ter zee getoghen
alse wijs tijt hebben ende mogen
sullen wi van haren dingen
tellen hoe si hem verghingen
in desen tiden dat dit ghevel
so was daventure fel
karel den caluwen van vrancrike
want sine kindere niet hovescelike
hem proeven alst hier volget an
bidi sijn sone karleman
die clerc was ende dyaken
handelde qualike sine saken
want hi ter werelt es ghekeert
ende pijnt hem hoe hi onteert
den vader ende wart also bestaen
rechts alse een ander juliaen
so dattene omme dese dinc
sijn vader metten rade vinc
ende dedene daer omme blenden
dat hi trike niet soude scenden
sijn ander sone die karel hiet
was so stout dat hi verliet
hem te vele up sine cracht
ende hevet enen ridder ghewacht
enen ridder hiet albuijn
om te wetene die cracht sijn
ende bestontene tsiere scende
albuijn diene niet en kende
sloughene indie were doot
dies hadde die vader rouwe groot
dus en bleef hem der sonen waer een
loduwijc daer die crone up versceen
in desen tiden dat dit gevel
was te constantinoble een orloge fel
want die keyser die hiet michael
dicken in frenesien vel
ende dede dan sine vriende verslaen
hier up so beriet hem baselis saen
een die was sijn upperste raet
ende hevet liever dat hi verslaet
den keyser selve dan hi blive
altoes in vresen vanden live
ende slougene doot ende was daer naer
selve keyser xvii jaer
dese sendde den keyser loduwike
die in almaengen hilt trike
een kerstael groot ende diere
ende dat gemaect in scoenre maniere
met dieren stenen ende met goude
daer in een stic dor sine houde
vanden cruce ons heren jhesus
in desen tiden wi lesent dus
was doot die paues adriaen
een jan hevet den stoel ontfaen
die was die viiide vander namen
ende was paues x jaer te samen
dese screef met groten vlite
des eersts sente gregorius vite
te desen tiden geviel oec tgone
dat karel coninc loduwijcs sone
van aelmaenyen alse wijt weten
vanden viant wart beseten
daer die vader selve toesach
ende menech prince updien dach
ende lijede selve wel
dat hem dat bidi ghevel
want hi sekeringe ende paertie
in afyonsten ende in envie
jeghen den vader wilde maken
bidi ghevielen hem die saken
in jonge loduwijcs xixde jaer
seget men geviel dit over waer
dat te brixen in ytale
drie daghe ende drie nachte also wale
vanden hemel reinde bloet
in gallen alsict verstoet
quam van sprinclen eene plaghe
daer ic wonder af ghewaghe
meerre dan sprinclen wesen mogen
die met vii vlogelen vloghen
ende met vi voeten sprongen mede
twee tande voren in hare stede
die harder waren dan een steen
een ghescaert here het scheen
waer si henen te vlieghene coren
hare leetsheren senden si voren
met cleenre menechte die coren stede
daert here soude liggen mede
die leetsheren quamen te noenen daer
ende ontbeiden dandere naer
toter naester zonnen upganc
ende vlooch eens dages ommeganc
ghoent here ja niet so dunne
sine verdonkerden die sunne
wide buke ende wide monde
wat so groene was tier stonde
waest an bome waest an grase
dat ghinc al up te haren ase
hare dachvaert was vier milen of vive
dus maecten si vele keytive
al gallen daden si so we
west henen toter baerdscher zee
daer quam hem ane een wint so zwaer
dat si indie zee bleven daer
ende alsi rieken begonden
warpse die zee uut tien stonden
haer stanc maecte de lucht so swaer
dat menech moeste besterven daer
groot honger es daer na comen
die menegen tlijf heeft genomen
so dat tderdendeel van gallen
vanden volke doot es ghevallen
ten naesten jare dat daer na leet
wart die winter lanc ende wreet
die vorst began alre heilegen daghe
ende lach alsonder saghe
al tote half maerte toe vort
dat was wanic met zonden verbort
in desen tiden sekerlike
quam den coninc loduwike
van almaengen in sinen drome
sijn vader wilen keyser van rome
ende beswoerne daer ter stede
bider namen der drievoudichede
dat hine loeste uter pine
daer hem in stonde te sine
dat hi doch quame ter ghenaden
daer mede hevet hem die sone geladen
ende hevet aelmoesnen ghesent
ten gods husen al ommetrent
ende halp den vader daer hi mochte
die ghenaden an hem sochte
in desen tiden hadden hem gespreet
die deenen entie normanne so breet
in vrankerike weder ende vort
dat si tangiers indie port
voeren wonen indiere ghebare
alse of si haer eyghijn ware
karel die caluwe van vrancrike
die trac daer waert mogendelike
metten coninc salomone
die in bertaengen drouch de crone
die gheviande waren nochtanne
maer die deenen entie normanne
waren hem so swaer in mesquamen
dat si doe vielen te samen
voer angiers dat sise belaghen
ende daden hem so vele plaghen
dat si vielen in groten vare
ende maecten eene vorworde dare
jegen karele met ghewelde
dat hise varen liete te velde
ende name die stat in siere ware
dat was alden heren ommare
nochtan liet hise verdinghen
die heidine ende dus ontspringhen
also dat si sident daden
meer vernoys ende meerre scaden
loduwijc die keyser van rome
staerf ende liet sinen ome
die name van sinen keyserike
dien kaluwen karel van vrancrike
karel die caluwe wart here
ende ghewan des rikes eere
int jaer ons heren met ghewelt
alsemen dincarnation helt
viisupc lxx ende sevene
twee jaer was hijt in sinen levene
in sinen tiden ende indien
hevet men die comete versien
die wreede sterre die bediet
plaghe orloghe ende verdriet
oec so quamere plaghe naer
want te hant int selve jaer
so wart het reinende so sere
dat het scaedde vele mere
dan ic u geseggen mach
int lant van sassen so lach
een dorp verre woch gestreken
van rivieren ende van beken
dat met kerke ende met outare
met husen ende met hoven dare
met beesten met mannen ende met wiven
henen ginc metten watre driven
so datter selve tekijn en bleef
waert dorp stont datter wech dreef
in desen tiden indit doen
staerf die coninc salomoen
van bertaengen entie bertoene
worden verwerret in haren doene
ende vochten onderlinghe te samen
dese orloghe die benamen
den bertoenen dat si met vreden
lieten der fransoysen steden
karel die caluwe als wi eerst spraken
ghewan met mieden eerst de saken
dat hi quam ter keyser crone
keyser wart hi gewijet scone
vanden paues selve jan
sijn broeder was een tornich man
loduwijc vanden duutscen lande
ende gaderde here om sine ande
want hijt harde gerne wrake
dat hij doen duerste sulke sake
keyser te sine buten sinen rade
maer eer hi hem mochte doen scade
staerf hi in dat eerste jaer
van karles keyserike dats waer
ende liet drie sonen in sinen rike
den eenen noemen wi lodewike
den anderen kaerle daer an
enten derden karleman
alst keyser karel wiste al bloot
dat coninc loduwijc was doot
sijn broeder was hijs sere blide
ende ghereedde hem te stride
omme te wrekene uptie neven
die haetscap die hi hadde verheven
upten broeder haren vader
sijn here dede hi te gader
ende trac in haren lande dan
met lm ghewapender man
ende es tote coelne comen
loduwijc hevet dit vernomen
die joncste broeder vanden drien
want dandre wisten niet van dien
ende waren in anderen steden
ghelet met besicheden
anden oem hevet hi ghesent
om vriendelijc parlement
maer dat en mochte niet gescien
die neve ghereeddem mettien
alse jegen den oem ter were
ende quam up hem met sinen here
alse een onvervaert joncman
so dat hi den zeghe wan
ende hevet den oem afgeslegen
menegen fransoyscen deghen
ende sloughene uut sinen lande
met groter scaden met meerre scande
segebrecht spreect ons warede
van des karles kaluwen zede
karel seit hi wart verheven
sijnt hem trike wart gegeven
hi onwerde die vrancsche manieren
ende dede na de griexe visieren
slepende cledere maecti rike
den roc daer boven ene almatike
een diere breet gordel daer up gegort
datmen baltoens noemen hort
dattem toten voeten ginc
sijn hovet gewonden in ene dine
van siden diere ende scone
daer boven sine coninc crone
dus maecti hem selven te dwase
blodere was hi dan een hase
ende conste bet vlien dan volghen
ende dreghen alse hi was verbolgen
sinen broeder loduwike
die in almaengen hilt sijn rike
dregedi tsoukene tsier onwaerde
met also menech hondert paerde
dat si dwater uutdrinken souden
al dat die rivieren houden
ende hi droges voets upte campaengen
riden soude van aelmaengen
in des karles eerste jaer
so quam ene plaghe zwaer
onder die zwijn int duutsce lant
doe quamen die honden te hant
die de verkine souden eten
ende eermens wort mochte weten
verloes men verkine ende honde
dat niemen geweten en conde
wiese woch droughen ofte namen
ofte waer dat si henen quamen
van desen karel seget elynant
dit dat ic bescreven vant
hi scrivet aldus in sijn gedichte
dat karel die caluwe stichte
dien dach dien coninc karel sette
taken in sijn capiteel bi wette
alse te comene ten aflate
sette dese te siere bate
te sente denijs in vrankerike
ende want hi hadde geweldelike
der kerken volc afgenomen
die andere heren daer daden comen
so dedi daer bringhen gheheel
vander dornijnre cronen een deel
dat grote karel wilen brochte
van constantinoble dat hi besochte
van gods cruce een stic mede
ende enen naghel daer ter stede
die sudarie ons heren
liet hi te compiengen horen wi leren
eermen togede ghemeenlike
dit heilechdoem in vrankerike
so was daer so groot honger jaer
dat die liede verre ende naer
aten ezelen ende paerde
eer die hongher voer sire vaerde
dese karel die maecte mede
in vlaenderen in meneghe stede
kerken beede groot ende cleene
daer te voren waren gheene
ende some die waren tevallen
dedi verniewen met allen
in sinen tiden alsict vant
bescrivet ons helynant
so was meester jan de scot
die van clergien niet was sot
die ute ingelant was ghetoghen
omme die pine van orloghen
teersten quam hi in vrankerike
te kaluwen karele vriendelike
ende translateerde met sire pine
uten griexen in latine
dor karles bede die ierarchie
vander inghelen heerscapie
daermen in mach leeren ende horen
hoe si sijn in ix coren
in ingelant keerdi over eene tijt
dorden goeden coninc edelfrijt
ende voer te malmesberghe wonen
ende leerde hogher lieder zonen
daermen ons af seget al bloot
dat sine met greffien staken doot
karel es te rome ghevaren
in sijn ander jaer te waren
ende gaf siere nichten in huwelike
die van keyser loduwike
gewonnen was ende keyser sat
voer hem te rome indie stat
bosen die was sijns wijfs broeder
ende maecten coninc ende behoeder
over provencen ende dedem eere
dat hi was onder coninge here
ende alse hi was te rome waert
so verhordi indie vaert
dat karel ende karleman
sine nevelinghe menegen aleman
versaemden up hem te comene
ende sijn rike te verdomene
droeve wart hi ende vervaert
ende keerde weder te lande waert
te mantes staerf hi indie stat
want een valsch juede dede dat
die hem gaf een fel pusoen
dus moestire sinen ende doen
die crone quam van vrancrike
up sinen sone loduwike
die lodewijc die lispere hiet
want hi els genen sone en liet
die was in vrankerike here
twee jaer allene ende nemmere
maer dat roemsce rike gewint
jonge karel loduwijcs kint
van almaengen sijn recht sone
groeve karel was die ghone
kaluwe karel was sijn oem
xii jaer so namix ghoom
so drouch hi die crone met eren
hi ontfincse int jaer ons heren
viiisupc lxx ende neghene
vele orlogen stont hem te plegene
in dit selve jaer dede sinen ende
die vierde grave alsict kende
van vlaenderen dyserine boudene
ende hi liet sijn lant te houdene
boudene den caluwen sinen sone
begraven so was die ghone
tsente pieters te ghent int graefscap sijn
dat doe hiet die berch blandijn
some croniken seghet
dat hi tsente bertijns leghet
sijnt dat hi ontfoerde vorwaer
sijn wijf judit was hi daer naer
xvii jaer grave int lant
vromech sere van sire hant
in jonge karles eerste jaer
worden die normannen swaer
haren paues den viiisten jan
also dat sine vinghen dan
want hi den lispere loduwike
kiesen wilde ten keyserike
ende jongen karele niet was hout
rome rumdi omme die scout
ende was een jaer met loduwike
onthouden in vrankerike
sente gregoris hooft gaf dese
den bisscop van sans alsic lese
in dit jaer enter selver tijt
namen die fransoyse enen strijt
uptie deenen entie normanne
ende slougen hem af vm manne
hasting alsic hier voren seide
moeste rumen lant ende heide
van ingelant want edelfrijt
die wan uptie denen enen strijt
alse hi an vrankerike quam
slouch hi ende rovede ende nam
aldat hijs andie seine vant
tote parijs alse een viant
ende tusscen der lore enter seine
destruweerdijt al ghemeine
also dat hi tours besat
ende vaste rike stat
daer setti tribucke ende engiene
ende warpse dat hem stont onsiene
den ghenen die waren indie stat
daer jegen dat breken soude tgat
drougen si sente martine daer voren
want sijt al sagen verloren
dat die dode vordie sine
diere leven sine macht doe anscine
altehant so vlo daer heene
hasting ende menech deene
entie van tours volgeden naer
ende jagedense vi milen daer
daer maecten si eene kerke mede
in sente martijns werdichede
ende hasting die voer mogendelike
van danen vort al tote affrike
orloghende steden ende lant
alse ons seghet helynant
xv jaer naer ghene vlucht
dat hasting vlo met groter vrucht
so quam rolle uut denemarke
met menegen cogge met here starke
also alse odo abt van clungi
in sine ystorie seget mi
hi hadde vlaenderlant gewonnen
ende tebroken ende dorronnen
alle die vesten ghemeene
sonder brugge die borch allene
ende senthomaers dese twee
liet hi staen al waest hem wee
doe was kaluwe boudene grave
dor dese noot wart sente bave
ghevlucht uter stat van ghent
ende te nele in brie ghesent
sente rikier ende sente walrike mede
ghevlucht tsenthomars inde stede
dese rolle voer met ghewelt
alse hi vlaenderen hadde gevelt
pontien dore ende normendie
ende vellet al met siere paertie
bertaengen ende constantijn
so dat hi metten volke sijn
belach eene vaste port
diemen in latijn noemen hort
cenomannum dat seget men mi
dat mantes in leker worde si
te tours senddi here saen
omme dat te makene onderdaen
maer die rivieren waren so groet
dat tours doe bleef sonder noot
nu en stont niet verre vander stat
sente martijns cloester ende dat
hebben si ter erden ghevelt
xvi moenken met gewelt
hebben si vermort daer sciere
maer dabt ende andre xx ende viere
sijn in cysternen geslopen
maer doch so wart die abt belopen
die herberen bi namen hiet
maer omme torment omme geen verdriet
sone mochtemen ghedwinghen te dat
dat hi de moenke noch der kerken scat
wroughen wilde waer si waren
van al gherre moenken scaren
die sente martijn daer behelt
sone warter niemene uutghetelt
hine wart sidert bisscop oft prelaet
van kerkeliker potestaet
sident lieten die deenen die stede
die abt entie moenken mede
worden ontfaen indie stede
met eeren ende met joien mede
van sente martijns canoenken doe
ende eerlike ghehouden al toe
rolle wan in desen tiden
mantes met vechtene ende met striden
doe vluchtemen sente martine bet gheins
van tours tote orlieins
daertoe was gheset tier hoede
herberen die goede abt die vroede
ende sine xxiiii ghesellen
ende xii canoenken horen wi tellen
ende xii porters van tours de stede
die hem den cost uutdaden mede
si vluchten sente martine bet gheins
te sente bonoids bi orlieins
mettien si niemare vernamen
dat die deenen torlieins quamen
ende rolle selve voer indie port
doe vluchten sine tautsure vort
alse sente martijn tautsure quam
sine herberghe dat hi nam
tautsure in sente germains kerke
daer gesciede menech vremt gewerke
van miraclen menegerande
so datter quam van menegen lande
menech zieke ende ongesonde
grote offrande quam daer tier stonde
so dat sente martijns clerke
entie van sente germains kerke
streden onderlinghe van desen
wies dofferande soude wesen
elc wilde sijn veinoot vanden lone
dordie eere van sinen patrone
om desen strijt te scedene dan
so nammen eenen zieken man
ende settene dor hare waerde
tusscen hem tween ter middewaerde
daer elc in sire cassen lach
met groter hoeden mer toe sach
aldien nacht ende hoedet so
doe vantmen des margens vro
den maladen man ghesont
ter ziden daer sente martijn stont
ende dander side was niet ghenesen
ter naester nacht keerdemen na desen
sente martine die slinke zide
ende hi ghenas in corter tide
want sente germain die grote here
deelde sinen gast die eere
niet omme dats hem macht gebrac
te ghenesene tongemac
xiii jaer achter een
daden die denen groten ween
der cronen van vranckerike
in desen tiden wan vromelike
die goede coninc edelfrijt
ingelant bin siere tijt
dies ic hier te voren ghewouch
die ghelettert was ghenouch
entie die heileghe kerke minde
sijn rike liet hi sinen kinde
edewaerde die goet was genoech
entie die crone na hem drouch
sine eene dochter heefti gegheven
te wive in sijn ghesonde leven
den grave van vlaendren grave boudene
te wetteliken wive te houdene
daer hi ane wan twee sonen
deen hiet arnout enten ghonen
liet hi vlaenderen int behout
dander sone hiet alout
ende berechte naer den vader
tgravescap van vlaendren algader
in desen tiden daden scande
vlaendren vrancrike ingelande
hollande brabande picardie
duudschen lande met haerre partie
die normannen entie deenen
want si dorreden ende dormeenen
met orloghen tlant upten rijn
dat nu groot wonder soude sijn
int ander jaer dat karel de jonge
die grouf hiet in somege tonge
dat keyserike van rome ontfinc
gesciede ene selsienlike dinc
te noenen es die zonne vergaen
ende wart so donker sonder waen
datmen sterren sach anden trone
loduwijc die de vrancsce crone
tien tiden drouch ende lisper hiet
tiere wilen vander werelt sciet
alse hi cume rechts twee jaer
coninc hadde gewesen daer
na kaluwen karel sinen vader
dies wart in twifele altegader
vrancrike want menech viant
lach doe met gewelde int lant
beede deenen ende normanne
die heren waren in twifele danne
om dat hi gheen kint en liet
wie best ter vrancscer cronen siet
sijn wijf dat was emmer waer
die ginc doe met kinde zwaer
maer die vuerste was daer fel
sulke fransoysen seiden wel
datmen bosen best gave tlant
die provensen hadde in de hant
want hi was coninc loduwijcs oem
sulke namen elwaer ghoem
ende wilden want hem goet dochte
datment an almaengen knochte
want het wilen van enen quam
sulke waren hier omme gram
ende wilden datmen gave trike
dien tween gebroedren gemeenlike
die loduwijc in kevese wan
dat was loduwijc ende karleman
die twee bastaerde namen trike
ende deeldent broederlike
na loduwike haerre beeder vader
ende deeldent beede te gader
in vrankerike der jare vive
saen daer na wart van loduwijcs wive
een wettachtich sone geboren
dien wi karel noemen horen
die simpel hiet bi toenamen
die sident tlant hadde te samen
van provensen coninc bose
entie bastaerde dreven nose
om vrancrike te berechtene
beede met rovene ende met vechtene
die keyser karel regneerde vort an
hem staerf sijn sone karleman
in desen tiden ende daer na saen
loduwijc sijn broeder sonder waen
dus quam an hem tduudsce lant
sonder dat som hadde in hant
arnout sijn neve dien wan
sijn broeder coninc karleman
ende alse hi twee jaer mogendelike
berecht hadde dat keyserike
quam hi te rome ende ontfinc
keyserlike ordine ende alle dinc
van paues janne die doe was daer
ende regneerde sidert x jaer
in sinen tiden seghet segebrecht
was in vrancrike gevecht
niet verre te parijs vander stat
daer slougen doot ende maecten mat
die fransoyse in eenen danne
ix dusent der normanne
in jonge karles vierde jaer
versaemden hem verre ende naer
die deenen entie normanne mede
die dorvoeren met groter onvreden
met overmoede stoutelike
lottrike ende vrankerike
ende destruweerden met ghewelt
alle die porten neffens der scelt
camerike ende atrecht mede
corbi ende amiens die stede
hebben si ghevelt ende testort
in pontien so traken si vort
ende sine lieten kerke no stat
sine velden neder dat
daertoe therenborch ende al ternoys
vlaenderen ende melentoys
sine lieten veste achter haren rugge
sonder senthomaers ende brugge
sine hebbense alle ghevelt
zeelant dorvoeren si met ghewelt
ende hollant ende brabant mede
ende quamen met groter mogenthede
te numagen inden ompays
ende verbranden des keysers pallays
ende lieten niet eenen stake
staen in batuen met gemake
ten selven tiden orloge waert
want een coninc godevaert
ende die coninc zeghefrijt
die beede ter selver tijt
over die normannen heren waren
quamen met ongetelden scaren
ende hebben utrecht ghevelt
ende so upwaert met ghewelt
ende verbranden coelne die stat
boenen velden si na dat
aken wonnen si die stede
ende indes keysers pallayse mede
hebben si ghestallet hare paerde
den roemscen rike teere onwaerde
stat no veste en mochte sijn
tusscen der mase enten rijn
noch cloester al ardennen dure
sine velden huse ende mure
die moenken vloen aldat si mochten
hare reliquien si brochten
mettem ende hebbense ghevlucht
dorder heidinen grote ducht
prunen ende stavelo
ende tsente remakels also
ende indevaert wart al verbrant
tricht uptie mase ginc in hant
ende ludeke ter selver stont
tongerne wart verbrant in den gront
sentruden ende al haspengouwe
moeste smaken desen rouwe
nochtanne waest niet dus genouch
daerne was toe meerre ongevouch
want coninc lotharis daer ic af seide
hier te voren die hem meide
met waldraden siere amien
daerne niet af mochte castien
die paues van rome hadde eenen sone
bi waldraden entie ghone
hiet hughe ende wilde sijn gegoet
ende dreef int lant groten overmoet
daertoe die coninc bose mede
die karel kaluwe wesen dede
coninc van provensen lant
slouch an vrankerike die hant
ende hevet bourgoengen beraden
vele pinen ende vele scaden
int viste jaer van karles rike
so quam hi selve mogendelike
helpen den duutscen enten vranken
ende wilds den normannen danken
hare overdaet ende haer vermeten
ende heefse also beseten
dat si nieweren mogen liden
sine moeten mettem striden
die nordsche coninc godevaert
maecte sinen pays ter vaert
metten keyser karel te hant
omme een deel van vrieselant
up dat ment hem gheven wille
ende lotharis dochter ghille
die coninc van lottrike was
hi wille hem verbouden das
selve kerstijndoem tontfane
enten keyser in hant te gane
dit was gesproken ende gedaen
karel die keyser heeftene ontfaen
ter vonten daer hi doepsel ontfinc
dus wart ghepayst gene dinc
zeghefrijt wilde heidijn bliven
dien moestemen met gewelt verdriven
of troemsce rike al aventuren
die nam scat ter selver uren
ende rumde lottrike metter vaert
ende so te vrankerike waert
nochtoe regneerden in vrancrike
die twee bastaerden armelike
coninc loduwijcs kindere tsamen
deen hiet karleman bi namen
ende dander die hiet loduwijc
die sagen torloge ongelijc
ende spraken omme enen vrede
die xii jaer soude duren mede
loduwijc loduwijcs bastaert
alse dus die dinc gepayset waert
ten selven jare sinen ende dede
ende gaven zegefride tier stede
wits selvers xiim maerc
ende maecten vorworde staerc
ende ten naesten jare daer an
staerf sijn broeder karleman
alse die bastaerde waren doot
quamen weder met here groot
die normannen up vrankerike
ende seiden al hadsi gemeenlike
metten coninc vrede gesproken
voerwaerde ware niet tebroken
sident dat die doot versciet
tlant en was inder vorwerden niet
maer al eenlike die lanthere
die fransoysen ontsagense sere
want haer rechte here was noch kint
van vi jaren ende hebben gesint
an jongen karel die keyser was
ende daden hem gewagen das
dat hi in vrancrike quame
ende hi tlant in handen name
daer wart hi coninc van vrancrike
ende waest v jaer mogendelike
karel es met here comen
te lovene daer hi hevet vernomen
dat die felle normannen laghen
danen constise niet verjagen
nochtanne sendire twee werven
al den lande te bederven
ende hi sciets af sonder eere
int viiiste jaer dat karel die here
tote rome hadde gesijn
so wart paues die ander martijn
een jaer was hijt ende lettel mere
in desen tiden scaedde sere
hughe coninc lotharis sone
ende waldraden alse die ghone
die lottrike hebben begaert
anden coninc godevaert
die hadde siere zuster ghillen
voer hi omme vulcomen sijns willen
ende belovedem half sijn rike
wildi hem helpen broederlike
hi riet hem dat hi in parlemente
den keyser heescen soude rente
ontseidi hem so haddi sake
dat hi sinen vrede brake
omme te houdene dat parlement
so was vanden keyser gesent
een hertoghe heinric bi namen
indie batuwe quamen si te samen
daer wart die coninc godevaert
ende sijn volc mede verslegen ter vaert
ende hughe saen na dat parlement
ghevaen ende te hant gheblent
van hertoghe heinrike ende daerna saen
te prunen inden cloester gedaen
in coninc karles ixde jaer
rumden die normanne niet dor vaer
lovene ende over een si draghen
dat si die stat parijs belaghen
up hem sendde mogendelike
karel den hertoghe heinrike
entie normanne leiden hem laghe
enen pit maecten si indien daghe
dien met paelgen al bedect
daer die hertoge henen trect
daer storti inne al onvorsien
ende wart vermort mettien
karel in sijn xde jaer
volgedi den normannen naer
met sinen here vromelike
ende alse hise uut vrancrike
altoes verdriven niet en conde
maecti pays mettem tier stonde
ende gaf hem tlant van over seine
omme dat die imborlinge gemeine
emmer up hem wilden striden
dat hiet neustren tien tiden
ende omme die nordsce paertie
hiet vort meer normendie
willem van malmesberge seghet
daer vele wijsheit ane leghet
dat dese keyser karel sach
een visioen al daer hi lach
sijn brief spreect dus na desen kere
inden name alre coningen here
ic karel bider gratien ons heren
coninc ende keyser met eeren
van almaengen van vrancrike
ende oec mede dies ghelike
van rome patricius gheacht
up enen heileghen zonnacht
daer ic nader mattijn tijt
rusten ginc in mijn calijt
ende ic wilde slapen gaen
quam een vreselijc luut te mi saen
ende seide karel in corter stonde
vaert dijn gheest uut dinen monde
te hant wardic mijns geests gerovet
entie mi voerde des gelovet
die was wit ende sere claer
een cluwijn haddi indie hant daer
linijn claer in diere ghelike
alse offer een schijn ute blike
alst scinen dat uter sterren sciet
eenen draet hi daer af lopen liet
ende seide nu nem desen draet
ende cnopene dat hi vaste staet
an dinen rechtren dume saen
du moetster bi ter hellen gaen
alse hi dit sprac leeddi mi naer
ende ginc selve voren daer
ende leedde mi met dien twine
die claer was indie helsche pine
indie diepe dale daer vlamme in liep
daer in sulpherine pitten diep
bernende van lode ende van peke
van wasse van smoute dorperleke
daer vandic van bisscoppe grote scaren
die met minen vader waren
ende met minen oem wilenere
die saghic an met groten sere
ende vragedem twi si dogeden daer
torment ende pine so swaer
doe seidsi wi waren allegader
bisscoppe dijns omes ende dijns vader
ende alse wi hem souden hebben geraden
omme pays des lands ende om genaden
sayden wi orloge ende strijt
ende rieden talre tijt
bidi doghen wi inder hellen
torment dien du ons sies quellen
metten anderen sonder ende vort
die roof minden ende mort
dine bisscoppe sullen hier comen mede
ende dine princen die minden onvrede
alsic dit horde in groten vaer
quamen swarte duvele daer
met gloyende haken die den draet claer
gherne wilden trecken daer
die ghecnocht was an mijn hant
maer die claerheit was hem viant
so dat siere niet an comen conden
doe liepen si na mi tien stonden
ende wilden mi trecken na ditte
indie sulpherine pitte
maer mijn leetsman diet cluwijn droech
warp den draet dor mijn gevouch
over mine scoudere twivout
ende trac mi na hem int behout
up hoghe berge quamen wi sciere
al van einseliken viere
daer ute marassche ende rivieren
liepen van wallender manieren
ende alrehande wallende metale
daer vandic zielen buten getale
mijns vader princen ende sine man
ende mine broedere oec nochtan
die waren daer in geworpen dare
som toten kinne som toten hare
some toter navelen inden slike
die riepen ane mi jammerlike
in onsen tijt minden wi algader
met di ende met dinen vader
met dinen broedere met dinen magen
manslachte ende roof jaghen
omme die erdsche ghierechede
dies bernen wi al hier ter stede
blodelike traecic bet naer
doe horde ic achter mi daer
die mogende zielen mogendlike
ghetorment sijn euwelike
upten oevere van ere riviere
saghic an dander side sciere
ovene met sulphere ende met peke
vul serpenten sekerleke
ende grote draken ende scorpioene
van harde messeliken doene
daer saghic princen die wilen ere
minen vader dienden minen here
mine broedere ende minen oem
die riepen wapene nu nem goem
karel bekenne ende sie
wat tormente doghen wie
omme onse hoverde om onse quaet
ende omme onsen ongetrouwen raet
dien wi omme onse bose gewin
den heren staken inden zin
die draken wilden mi verslinden
mijn leedere die ginc mi winden
om mi drievout den twijndraet
daer die lucht so groot uut gaet
dat die draken weken daer
ic trac mettem vaste naer
doe quamen wi daer in een dal
daer deene side vul viers was al
ende dander side scone ende sochte
scoenre dan ic geseggen mochte
ic keerde mi ter ziden waert
daert donker was ende swaert
daer saghic som mijn geslachte
inden torment zwaer ende onsachte
groot vaer quam mi in minen zin
want ic waende te hant daer in
om dat ic sach menegen ruese swart
die mi wilde indie stede hart
werpen indie pine swaer
maer die twijndraet gaf tlicht so claer
dat ic sach an deene side
eene claerheit dies ic was blide
ende twee fonteinen springende gereet
daer die eene af was uutheet
entie andere wel getempert claer
ende twee cupen saghic daer
alse ic darewaert henen ga
ende volgede minen drade na
ende ic up deene cupe sach
die al vul wallends waters lach
saghic minen vader loduwike
die dat duutsche conincrike
in sinen tiden langhe besat
hi stont in gheent heete bat
al inne neder over die dien
groten rouwe haddi mettien
ende hi riep ane mi karel here
en vervaert u min no mere
ic weet wel ende ic bems geleert
dat dine ziele te dinen vlesce keert
god hevet di daertoe ghenomen
dattu souts tonser pinen comen
omme dattu souds anescouwen
om wat sonden wi sijn in rouwen
up enen dach gescied mi dat
dat ic sta indit wallende bat
des anders dages in dit sachte mede
ende dat coemt al bider bede
van sente pietre ende sente remij
want haerre beeder bede vri
doet dat noch heden up desen dach
onse geslachte regneren mach
maer wiltu mi in staden staen
du ende dine bisscoppe saen
dine abden ende dine clerke mede
in offranden ende in ghebede
in salmen lesen ende in waken
in aelmoesne in goeden saken
ic sal sijn sonder scade
van desen droeven heeten bade
want mijn broeder lottharis es
ende loduwijc sijn sone des
ghequijt bi sente pieters bede
ende bi sente remijs mede
ende sijn verloest metten bliden
doe seidi sie tier rechter ziden
doe sagic daer twee diepe vaten
wallende sere utermaten
ende seide dese twee sijn dijn
dune wilt noch beter sijn
ende dune beters dine sonden
ende dine mesdaet in corten stonden
doe wardic dor sere vervaert
mijn leedere doe gheware waert
dat mi die vaer so naer ginc
volch mi seide die jongelinc
ten widen dale ter rechter zide
vanden paradise blide
alse wi woch gingen hebbe ic versien
in grotere claerheden mettien
met coningen in groter eere
minen oem sitten minen here
lottharise up eenen steen
die een edel topaes sceen
duere groot ende dore scone
ghecroent met eere dierre crone
bi hem loduwijc sijn sone
chierlike was gecroent die ghone
alse hi mi sach riep hi mi
goedertierlike hem doe bi
karel du best sekerlike
mine aerfname int roemsce rike
entie derde nu in corter stont
du best comen dats mi cont
dordie stat van pinen sekerlike
daer du saghes in loduwike
minen broeder dinen vader
om sine sonden staen algader
maer bider ontfarmecheit ons heren
sal hi saen van danen keren
alse wi bi sente pieters bede
ende bi sente remijs mede
verloost sijn want hem heeft ghegheven
over onse coningen ende over onse neven
ende over tfolc van vrankerike
god grote macht van hemelrike
want haddensi niet gebeden met machte
over trelief van onsen geslachte
hare macht ware al tegaen
nu wetic wel alsonder waen
dat men di sal cortelike
afnemen dat roemsche rike
loduwijc keerdem te mi
ende seide tkeyserike dat di
van rechten oire es angegaen
dat sal hebben ende ontfaen
loduwijc miere dochter sone
ende altehant dochte mi tgone
dat loduwijc daer quam dat kint
mijn oem lotharis sprac ontbint
van dinen dume den twijndraet
ende gef desen die potestaet
vanden rike dies du best here
ende dus dede ic min no mere
ende tcluwijn claer ghelijc der zonnen
quam al in sine hant gheronnen
na dit visioen so quam
mijn gheest daer hi sijn vleesch annam
ende ic was moede ende sere vervaert
want ic ghepijnt aldus waert
dit visioen scrivet dus van hem
van malmesberge selve willem
ende jonge karel oec hier naer
cume levede twee jaer
van desen karle seghet echt
die wise moenc seghebrecht
dat hi wantrouwede sinen wive
die reine was van haren live
want hem dochte dat hi sach
dat soe heimelicheden plach
met eenen bisscop alte vele
ende ontsach hem van overspele
ende deedse vor tpaepscap ontbieden
ende seide het ware recht dat si scieden
want hi nie met haren live
ghespeelt en hadde alse man met wive
vro was die vrouwe openbare
dat hi lyede dat soe maget ware
ende scaltene ghewillike quite
ende so in nonnen abite
daer soe gode toter doot
diende in weldaden groot
in jonge karles xiiste jaer
wart die karel cranc ende zwaer
dat hi onnutte was ten rike
sine prencen ghemeenlike
want hem orloghe anelach
daer hi selve niet toe en sach
hebbene begeven ende ghelaten
ende coren te haerre baten
arnoude coninc van vrankenlant
ende gaven hem trike in hant
dese arnout was karlemans sone
karles broeder entie ghone
ontfinc trike alst recht sceen
alsemen viiisupc xc ende een
screef jhesus incarnatioen
xii jaer hilt hijt in sijn doen
sinen oem karel alse wi lesen
dien hiet hi ghereet wesen
want hi eerst karel was van al
in almaengen int upval
die cume een jaer mochte leven
sijnt dat hi trike moeste begeven
troemsche rike scuerde altemale
want twee heren in ytale
deen hiet wijt dander berengier
die mogende waren ende fier
streden onderlinge om trike
oec wart te nieute vrankerike
wel naer mede altemale
want karel die keyser dies wi tale
hier te voren hebben ghehat
die vrankerike te voren besat
metten keyserike vijf jaer
die staerf entie fransoyse daer naer
lieten lodewike des lispers sone
die karel hiet entie ghone
soude coninc hebben gesijn na recht
maer het was te jonc een knecht
bore wat meer dan x jaer out
ende maecten coninc met gewout
oden des graven robbrechts sone
van angiers ende was die ghone
die met ranolve den hertoghe
ghesleghen was in dat orloghe
bi angiers met vele mannen
vanden deenen enten normannen
dese odo wart geweldelike
coninc ghemaect in vrancrike
ende regneerde ix jaer
ende paertie voer daer naer
vanden fransoysen om loduwijcs sone
karel die simpel hiet die ghone
die doe out was xii jaer
ende brachtene inden lande daer
dat seggic u met groten volke
toten erdschen bisscop folke
tote riemen indie stat
daer es hi inden stoel ghesat
ende te coninghe daer gewyet
langhe orloge wasset ende dyet
tusscen dese twee coningen ende gevecht
want elc vacht daer om sijn recht
in keyser arnouds eerste jaer
begonsten met orlogen swaer
die normannen vor parijs
sine constent gewinnen in gere wijs
ende maecten hem te borgoengen waert
sans belagen si metter vaert
dat si ghewinnen niet en mogen
te troys sijn si vort ghetoghen
ende hebben die stat verbrant
si verherijeden aldat lant
ende en lieten veste noch tuun
al van toel tote verduun
tien tiden was martijn doot
ende wart paues ende here groot
die derde paues adriaen
ende hiet ende gheboot saen
dattem die keyser niet bewonde
van paues te kiesene te genen stonde
saen sciet hi van desen levene
doe wart paues een hiet stevene
in keyser arnouds vijfte jaer
tien tiden daden plaghe zwaer
die normannen entie denen mede
in lotterike in meneger stede
bi ludeke quamen si te wighe
die kerstine met groten prighe
ende wonnen met ghewelt
beede den zeghe ende dat velt
ende traken up ten rine waert
daer sijt al wonnen andie vaert
tote wormse sijn si comen
daer si tlijf hebben genomen
van magensen den erdschen bisscop mede
ende daden grote mort indie stede
keyser karel hevet dit vernomen
ende es tote beyeren comen
met groten here nederwaert
uptie normannen ter vaert
ende vantse ter selver wile
up een water heet die yle
hi begonstse met wighe te voet
daer verkeerdi water in haer bloet
ende dede so grote mort
uptie deenen dat ongehort
ware te seggene dat ghetal
want het blever bi naer al
dat ongetelde heidijn diet
cume blevere bode of iet
die de mare te scepe drouch
hoemen dat volc dus verslouch
die normannen diere bleven
sijn dor ardennen verdreven
ende maecten al te dwase
tlant tusscen den rijn enter mase
ende so ter zee uten lande
te haerre scaden te haerre scande
van desen daghe vorwaert mere
ne derden die normanne niet so sere
entie deenen dies ghelike
der cronen van vranckerike
rolle ende sijn neve ghelle
twee deenen daer ic af telle
die heren waren al nochtanne
over deenen ende normanne
indie crone van vrankerike
belaghen si mogendelike
menege borch ende menege port
ende daden menege grote mort
dese rolle was een edel deene
maer sijn geslachte was al heene
ende verstorven harde sere
in denemaerken was hi here
een coninc die elrus hiet
diene uten lande schiet
doch rumde mettem menech tlant
die hem rovens onderwant
of die hem niet gheneren en conde
viel an hem dus tier stonde
begonste rolle stoken die zee
ende quam in vrancrike daer hi wee
den conincrike sere dede
te chaertes viel hi vordie stede
daer binnen lach die hertoge ricaerd
die sidert hertoghe in borgoengen waert
ende mettem lagere in echt
van parijs grave robbrecht
coninc oden broeder dien daer te voren
die fransoyse over coninc koren
so groot was der denen macht
dat sise daer met haerre cracht
an te stridene niet en betrouwen
an marien onser vrouwen
hebben si gheset haren troost
die menegen uter noot verloost
eene heileghe scone baniere
maecten si van binnen sciere
vanden hemde dat marie
moeder ende maget drouch die vrie
dat kalu karel brochte wilen
van constantinoble sonder ghilen
enen vane maecten sire af ter ure
ende settene boven upten mure
die heidine saghen themde ane
ende bespotten sulken vane
up dat hemde gingen si scieten
maer des en mochtsi niet genieten
want hem verdonkerden die ogen
sine consten tupsien niet gedogen
dies worden donse daer geware
ende si up hem met haerre scare
ende sloughen hem af so menegen man
dat ment ghetellen niet en can
maer rolle die es ontfaren
nu hadden die denen binnen xl jaren
ende langere entie normanne
vrankerike met so groten banne
so gheplaghet dat onse here
des lants began ontfaermen sere
ende gaf den heidinen sulke ghave
dat si des vechtens stonden ave
ende beloveden manscap tanevane
ende oec doepsel tontfane
tlant si wonnen met stride
karel die simpel was blide
die de vrancsce crone drouch
ende wart gemaect alsulc gevouch
omden moet te makene sochter
dat hi ghillen siere dochter
rollen teenen wive gaf
ende hi des heidijnscaps stont af
rolle wart kerstijn in derre wijs
ende robbrecht hievene van parijs
ende was robbrecht na hem genant
dit was deerste robbrecht es becant
van normendien dat neustren hiet
van hem quam sidert edel diet
want robbrecht rolle liet na hem
enen sone hiet willem
die goet man was ende waert
willems sone hiet ricaert
ricaerd oec enen sone liet
naer hem die ricaerd hiet
ende eenen andren hiet robbrecht
dese wan met wapenen echt
poelyen calabren ende cycile
dese verwan up eene wile
die van venegen ende daertoe mede
den keyser van constantynoble der stede
alexise des wart hi waert
dese hiet robbrecht wiscaert
die was willems bastaerds vader
die ingelant wan al te gader
enten coninc arolt te doot slouch
ende crone daer inden lande drouch
dus ghedeech tgeslachte dat hi wan
rolle die deene die edel man
nu hadde enen neve enen geselle
robbrecht rolle entie hiet gelle
die daer doopsel mede ontfinc
karel die simpel desen anevinc
ende gaf hem bloys dat een berch was
daer maecti sijt seker das
ene borch ende ene stat
daer hi grave ende here in sat
ende was deerste grave van bloys
niet pertonopeus die fransoys
die noit gewonnen was no geboren
dese gelle wan alse wijt horen
an eene vrouwe van hoghen magen
den ouden tybaut horic gewagen
die niet gheprijst was metten bloden
tybaut wan sinen sone oden
die de name champenoys behelt
want hi was geboren upt velt
lichte in orloghe ende in gewere
daer die vrouwe ghelach int here
haer vader alst bescreven staet
was deerste keyser coenraet
dese odo eenen sone liet
die odo naden vader hiet
twee sonen wan hi in sinen levene
tybaude ende eenen stevene
stevene eenen sone liet
die de grave tybaut hiet
dit es gellen geslachte des deenen
al seggen fransoyse ende quenen
dat die van bloys sijn algader
van gauloene den verrader
dus endde in desen daghe
der deenen enter normannen plaghe
wat so kerstijn niet en waert
dat bleef doot ende vor tswaert
int duutsche lant in vrancrike
of si weken alle gemeenlike
in denemaerken over die zee
sine keerden sidert nemmermee
willem van malmesberghe seghet
dese redene die hier na leghet
karel die simpele van vrancrike
nam te wive wettelike
edewaerds dochter van ingelant
die na den vader trike hadde in hant
edelfride entie coninc crone
ghillen siere dochter scone
gaf hi rollen den norman robbrecht
dat daer bi enden soude tgevecht
ende gaf hem normendien mede
dat neustren hiet doe ter stede
ende hijt van hem te leene ontfinge
ende daer menech stont te ringe
hiet men rollen al daer hi stoet
dat hi custe des coninx voet
rolle veronwerde mettien
daer te valne up sine knien
den voet nam hi metter vaert
ende hievene ten monde waert
entie coninc gaf enen val
van lachghene wart daer groet gescal
onder die normannen maer die walen
begonsten seggen ende talen
dat rolle in onwerden dede
rolle seide het ware zede
in sinen lande want mens daer plaghe
dus bleef dat scelden entie claghe
alsemen mare horde das
dat robbrecht rolle kerstijn was
so brachtmen die heilege weder
die ghevlucht waren up ende neder
omme der normannen torment
sente bave quam weder te ghent
van nele dat in brie staet
die van tours namen haren raet
dat si tote autsure varen
omme sente martine sonder sparen
daer men sente martine brochte
niemen en was dies ontgaen mochte
was hi creupel ofte blent
ofte met anderen evele ghescent
hine ghenas waest leet of lief
want also seghet ons die brief
datter waren twee ychtege man
want si lijftocht wonnen daer an
an hare cranke ongesonde
so wilden si vlien ter selver stonde
dat si ghenesen niet en souden
want si met beden leven wouden
doen si die crucke setten ane
omme also tontfliene dane
slepende meer hare lede
dan te crupene vander stede
worden si al waest hem leet
beede ghesont aldaer ghereet
sident want si en dorstent laten
sone ghenieten si der baten
alse martijn quam die hemelbloeme
van tours binnen sinen bisscopdoeme
so waest up sente lucien dach
cruut ende bloemen daermen toesach
ontfinc loof aldaer ter stede
kersen ende lampten mede
ontstaken groot ende cleene
die clocken luudden alle gemeene
daermenne drouch hier ende daer
dit was int xxxiste jaer
datmenne vordie deenen vluchte
tote autsure van groter vruchte
desen dach vierdmen noch dor roem
tote tours int bisscopdoem
in keyser arnouds tiende jaer
was paues steven doot vorwaer
die vijfte van sulker namen
naer hem die van rome quamen
ende coren enen die formosus hiet
die tbisscopdoem wilen van portue liet
want hem die viiide paues jan
eene sorghe doe leide an
doe dedene die paues ontbieden
maer hine dorste des niet genieden
dat hi wedercomen ware
doe verwiet hine openbare
ende aldus bleef hi inden ban
onthier entie paues jan
in vrankerike quam bi rade
daer quam formosus bi ghenade
maer dat en mochte niet ghescien
hi dedene ontwijen mettien
ende stakene in leec abijt
ende sweren daer ter tijt
dat hi daer na nemmermere
ter stede van rome en kere
noch te sinen bisscopdoeme mede
na paues janne was indie stede
te rome paues dander martijn
ende gaf hem weder tbisdoem sijn
dat nam hi jegen sinen eet
te rome te comene hi niet vermeet
hine wart oec te pauese verheven
naer den vijften paues steven
doch wilden sulke eenen maken
hiet sergius die was dyaken
van deser dinc so rees daer naer
meneghe scande die menech jaer
uptie heileghe kerke stont
alse u hier na wel wert cont
want sulc seide ende oec lijede
alle die formosus wijede
dat si ongewijet waren
andere wildere jegen varen
ende seiden dan es min no mere
want hi was paues ende here
ende quite ghescouden der eede sine
biden paues selve martine
om dese werringe om dese noot
die paues formosus ontboot
keyser arnoude dat hi te rome quame
ende ware ter kerken name
arnout quam met staerker roten
maer rome es voer hem ghesloten
daer viel ene vremde aventure
een hase quam ter selver ure
lopende tusscen den here enter stat
alse des keysers volc sach dat
liepen si met roupene naer
die van rome hadden vaer
die daer stonden ten tinnen
den muur lietsi ende liepen binnen
ende dandere versaghen den vaer
ende liepen upten muur daer
daer si mede wonnen die stat
keyser arnout quam in nadat
ende alle die ghene die wilden nosen
met gewelde den paues formosen
daer hi mochte dedi vaen
ende hem allen thovet afslaen
daer wart hi ghebenedijet
van paues formosuse ende ghewijet
x jaer daer na alse wijt horen
dat hi keyser wart gecoren
in ytalen vant hi tiere tijt
enen ende hiet die coninc wijt
die keyser wilde sijn met gewelt
dien wan hi af lant ende velt
noch borch casteel nochte stede
en mochte die wijt behouden mede
hoe so si waren bevest
dat vlien dochtem alre best
anders en haddi gheene were
die coninc belach met sinen here
des coninx widen wijf in vasten borge
so dat soe quam in groter sorghe
ende soe mercte ende besochte
dat soet verweren niet en mochte
met ghichten ende met groter mieden
verwan soe enen van skeysers lieden
diere inne mesdeden sere
dat si ghevenijnden den here
met eenen dranke dien soe hem sende
dus quam hier af grote scende
want teerst dats die keyser dranc
sliep hi so vaste an sinen danc
dat hi drie daghe sliep tere stede
ende alse hi die ogen updede
condi ghevoelen noch gespreken
dus moeste sijn here upbreken
ende te lande waert hem pinen
wijt die volgedem metten sinen
omme hem te doene scade groot
maer god selve hi sloughene doot
dit was in arnouds xiste jaer
paues formosus staerf ende daer naer
wart paues bonefacis die here
xxv daghe ende nemmere
keyser arnout wart so zwaer
ende so ziec in sijn ellefste jaer
dat hij niet en conde genesen
ende croniken seggen van desen
dat hem ghene medicine
mochte helpen vander pine
die hem vanden lusen quam
sine atene doot alsict vernam
dit was die leste keyser van machte
in des groots karles geslachte
hi was die vierde van karle comen
dien wi groot bi namen noemen
int jaer dat keyser arnout staerf
lesen wi dat tpauescap verwaerf
up eenen die hiet die viide stevene
die waest onlange in desen levene
die paues formosus hadde desen
bisscop gemaect alse wi lesen
tote araenyen indie stede
nu hort wat danke hijs hem dede
alle wijnghe hiet hi tegaen
die formosus hadde ghedaen
ende andere onhovesce wort
die elken wonderen mach diese hort
men leset dat hi consilie helt
ende dede ontgraven met ghewelt
formosuse den paues daer hi lach
ende dede hem afdoen updien dach ware
sine paueselike gheghare
ende dedene cleden alst een leec man
ende vander rechter hant afsniden
sine twee vingheren tien tiden
ende daerna werpen indie riviere
maer hi staerf daerna selve sciere
doe was daer een paues ontfaen
die gheheeten was romaen
die vier maende indie stat
tote rome paues sat
nu willen wi vanden keyseren spreken
van keyser arnoude lieten wijt breken
die die achterste keyser was
van keyser karel alsict las
alse keyser arnout doot was bleven
so wart int duudsche lant verheven
te keysere loduwijc sijn sone
x jaer regneerde die ghone
hi begonsts dat lesen wie
int jaer gods viiiisupc ende drie
aldaer drouch hi x jaer crone
maer die cronike gevet hem te lone
der jare nemmeer danne sesse
want van nemmeer hevet soe gedincnesse
van mogentheit van rome die stat
bidi dat in ytalen sat
menech tyrant die der kerken
scade daden enten clerken
ende hem die vranken niet staen in staden
so wart die kerke van rome verladen
ende si den vranken ghemeenlike
ontseiden dat roemsche rike
ende trike scuerde altemale
want some regneerden in ytale
ende some inden duudscen lande
ende waren onderlinghe viande
onthier entie eerste otte quam
ende in beeden siden nam
in sine hant dat keyserrike
ende wart keyser mogendelike
in coninc loduwijcs eerste jaer
was paues romanus doot vorwaer
theodosius die wan die stede
des paues entie moghenthede
dese was jegen den paues steven
die vander ordine hadde verdreven
die ghene die formosus wijede
hi ontfincse ende benedijede
ende ontbandse vanden banden
maer hi staerf daer na te handen
ten eersten jare van loduwike
so wart paues mogendelike
te rome die ixde jan
alse dese den paues stoel gewan
setti hem daertoe in rechter sake
hoe hi dat consilie gebrake
dat die paues steven hadde gheset
jegen paues formosus wet
ende versaemde indiere maniere
lxx bisscoppe ende viere
ende erdsche bisscoppe dies gelike
van vranclant ende van vrancrike
ende wart te ravene gheset
bider heilegher kerken wet
dat men dien seent verbernen soude
die de seste stevene woude
ende wat die paues formosus dede
soude bliven staende mede
niet vele meer dan een jaer
was dese jan paues daer naer
int ander jaer van loduwike
wart paues te rome mogendlike
die vierde benedictus gheboren
uter stat van rome alse wijt horen
die onlanghe den stoel besat
die seste leo quam na dat
die en was paues waer xl daghe
dit was indie kerke plaghe
want een sijn pape kerstoffels hiet
diene onreinelike verriet
ende wart paues met ghewelt
den paues in enen kaerker hi helt
daer na in loduwijcs vijfte jaer
so quam sergius daer naer
die wilen in keyser arnouds tiden
alse die kerke begonde striden
jeghen formosuse was ghecoren
ende biden vranken alse wijt horen
hevet hi kerstoffele gevaen
heimelike ende es gegaen
in dat pauescap met crachte
so verre hi die romeine brachte
met dreghene ende met verdriete
dat si wijsden al te niete
dat formosus hadde ghewijet
noch meer dat scande es datmens lijet
men trac formosuse uter erde
ghecleet na paues dor sire werde
ende settene in sinen stoele saen
ende dedem thovet aveslaen
ende sine drie vingren voren afsniden
ende indie tybere werpen tien tiden
in wraken dat hi vor hem besat
den roemscen stoel so dedi dat
entie formosus wijede echt
die ontwijedi jegen recht
ende verwietse naer das
dat noch meerre onrecht was
des paues formosus lachame vonden
visschers in die tybre tien stonden
ende leidene scone in een vat
ende groevene daer na dat
te rome in sente pieters kerke
die ymagine vanden gewerke
anebedene daer menne drouch ende neghen
ende gaven hem groeten als vriende plegen
welc haerre dat dese onhovesceit dede
die wi scriven hier ter stede
so paues sergius so paues steven
want hets up hem beeden bescreven
dan es mi niet te vullen cont
maer diet dede was een hont
in coninc loduwijcs seste jaer
was hem een prince hiet adelbrecht zwaer
die here was in oesterike
ende vii jaer street up loduwike
die bisscop van magensen hatoen
dedere also toe sijn doen
dat hire omme onthovet waert
loduwijc sette sine vaert
in ytale jeghen berengiere
die regneerde na keysers maniere
ende heeftene met wighe gesconfiert
ende alse hi merct ende visiert
omme tontfane die keysercrone
wart hi ghevaen te verone
in lumbaerdien ende gheblent
ende staerf daer na alsemen kent
int tiende jaer van sinen rike
coninc niet keyser aleenlike
den eersten bouc willic hier enden
want god liet tkeyserrike venden
den geslachte van karel den groten
daer geen volc jegen mochte genoten
alle erdersche mogenthede
staet onlange tere stede
dat leert ons des groots karles gheslachte
dat eerst so groot was van machte
ende regneerde int roemsche rike
c ende xi jaer mogendelike
nu verloest die roemsche crone
dat was bidi want si onscone
die kerken crancten ende niet verlichten
die hare vorders wilen stichten
nu sullen wi u die jaren leeren
biden almaenschen heren
daer sidert toe quam harde scone
die romeinsche keysercrone
int jaer ons heren naden ghes eiene
ix hondert jaer ende xiii
doe ontfinc dalemaensce crone
een coenraet ende drouchse scone
in sinen tiden vii jaer
maer hine was niet overwaer
keyser vanden pauses gewijet
int selve jaer wast ende dijet
ende began dus lesen wi
die swarte ordine van clungi
odo die goede musicien
was dalre eerste abt van dien
die ordine was wert int beghin
nu esser laeuwijt comen in
want rijcheit ledicheit ende weelde
die versmort ons heren heelde
dese odo dese heileghe man
die dordine van clungi began
dede menech wonder in sinen tiden
eens soudi dor rovers liden
een groot rovere een jonc man
sach dien heileghen abt an
ende in dat selve anescouwen
begonstem sine sonden rouwen
te sinen voeten viel hi ter steden
ende hevet hem genaden gebeden
die abt sprac ganc henen ter stede
ende betre eersten dine zeden
ende doe ane moencs abijt
dit dede die ghone ter selver tijt
ende hevet hem te clungi begeven
den kelrewaerdere was hi beneven
gheset omme hem te dienne alleene
hine conste lesen groot no clene
twiersins so leerdemen desen
teen was dat hi leere lesen
tander te dienne den kelnare
hiertoe nam hi so groten ware
dat hi deene hant ten dienste dede
entie andere ten zoutre mede
alse sijn leven quam ten ende
bat hi hem te sine ghehende
den abt oden omme beraden
ende doe bat hi hem ghenaden
dabt vragede of hi te valle quam
oint sidert dat hi tabijt annam
vader seiti sonder dinen orlof
vergevet mi so trakic minen roc of
ende gavene enen naecten verholen
ende een harijn zeel hebbic verstolen
den kelderwaerdere tere stede
dabt seide wat daetsture mede
hi antworde mijn ghulse lijf
dat bandickere mede keytijf
den abt wonderets te hant
ende alse hi hem gheent zeel ontbant
so volghedem die huut daer mede
ende vele etters ran uter stede
doe begonste die zieke lijen
ic sach sprac hi die moeder marien
te nacht alse mi dochte scone
want eene eerlike persone
ghemoete mi ende seide sie
ende sech oftu kennes mie
neen ic vrouwe sprac ic ter stede
ic bem der ontfaermechede
moeder seidsoe tote mi
vrouwe seidic wat ghebiedi
naden derden dach sprac soe so vare
te deser stont ende com te mi hare
ter selver stont so bleef doot
die rovere ende voer ter bliscap groot
dat hi sprac dattene onse vrouwe
hiet sceden vanden erdschen rouwe
in desen tiden dat tduutsche lant
was in coninc coenraets hant
so regneerde in ytale
berengier niet altemale
maer andere heren waerre mede
die der kerken pijnlichede
ende some hem keysere heten daden
ende een coninc hughe die vele scaden
den lande dede was daer mede
een prence van groter moghenthede
die some croniken over dat houden
dat si keysers wesen souden
doch willen wijs andie duutsce keren
want si waren die meeste heren
in coninc coenraets ander jaer
so rees eene orloghe swaer
want die prencen vanden rike
entie heren ghemeenlike
hebben hem jeghen hem gheset
dat hevet die here also belet
met mogenthede met wisen rade
dat hi bleef al sonder scade
ende te siere vriendscepe quamen
bi naer alle gader te samen
sonder die hertoghe arnout
van beyeren die was hem onhout
die en mochte die vriendscap niet gewouden
noch sijn lant jegen hem behouden
ende es ten hongeren gheweken
met wive met kinderen wech gestreken
daer bleef hi ter selver waerf
onthier entie coninc staerf
nu willen wider hongeren gewaghen
dies wi te voren niet en plaghen
want was een onbekennet diet
so sullen wire nu af seggen iet
dese hongeren alse wi bescreven horen
die sijn uut sycien gheboren
danen die goten alle quamen
entie bulgren alle te samen
dese quamen in keyser karles tiden
daer wi die redene af lieten liden
die keyser was voer arnoude
ende wonnen pannonie met gewoude
dat der hunen geslachte besat
dat grote karel maecte mat
si hebben dinborlinghe verdreven
ende sijn int lant sittende bleven
ende sittenre noch heden den daghe
dese daden grote plaghe
dat roemsche rike dat wilen helt
al die werelt in siere ghewelt
ende waren so wilt also
dat si aten vleesch al ro
ende dronken menschen bloet
hier naer suldijs wesen vroet
dat si menegen daden vaer
in coninc coenraets vierde jaer
quamen die sarrasine gevallen
met groter cracht ant lant van gallen
maer danen scieden si sonder scade
ende so met ghemeenen rade
in dat lantscap van ytale
dat scenden si meest altemale
ende poelgen ende calabren mede
ende omtrent bonevente de stede
in coninc coenraets vijfte jaer
staerf in vlaenderen over waer
grave boudene die de caluwe hiet
daermen af bescreven siet
dat hi brugge veste die port
ende haelde die steene alsemen hort
tot oudenburch dat wilen velde
coninc ettel met gewelde
die borch te brugge enten casteel
maecte sijn vader gheheel
boudene dyserine in sijn leven
alst hier voren staet bescreven
boudene die caluwe hadde te wive
estruden die vrouwe scone van live
edelfrijts dochter van ingelant
an hare wan hi dats becant
arnoude den groten die grave vorwaer
in vlaenderen was xlvi jaer
boudene die caluwe was brocht ter erde
te ghent met groter werde
te sente pieters upten berch blandijn
daer leghet meest dat geslachte sijn
in coninc coenraets seste jaer
so rees eene orloge zwaer
tusscen coninc coenrade an deen side
enten bisscop hatoene die tien tide
te magensen den stoel besat
want die bisscop stont na dat
dat hi gerne hadde brocht ten rike
van zassen den hertoghe heinrike
dien hi hadde gemaect eene crone
maer sijn raet quam uut onscone
doe staerf hi binden derden daghe
van rouwen seget somege zaghe
some seggen si al bloot
dattene slouch die donre doot
alle diere raet toe hadden gegheven
worden daer te hant verdreven
coninc coenraet sendde here
jegen die sassen ter were
up heinrike dien hi was gram
so grote scade hi ghinder nam
dat hi verloos up dat velt
een groot here onghetelt
want die sassen slougenre so vele
dat si riepen die menestrele
wanen sal so grote helle comen
die dus vele zielen sal doemen
alse coenraet hadde in desen levene
gheregneert der jare sevene
wart hi ziec ende bekende
dat hi nakede sinen ende
hi peinsde hoe hi lant ende steden
best naer sijn lijf sette in vreden
hi maecte sijn testament
daer sine princen stonden omtrent
ende gaf die coninc crone
heinrics otten sone te lone
des hertoghen van sassen sone
xviii jaer regneerde die ghone
hi wart coninc over waer
alsemen screef ons heren jaer
ix hondert ende twintech mede
maer hine quam niet ter moghenthede
dat hi keysers name ontfinc
want in ytale stoet so die dinc
dat die ander berengier
daer regneerde die sere was fier
die keyser wilde gheheten wesen
in desen tiden alse wi lesen
was een heilech man in brabant
die sente wybrecht was ghenant
een ridder ende een heilech here
die liet varen die werelt ere
weelde ende ridders leven
ende hevet hem moenc begeven
ghembloys stichti tien male
dabdie weetmen wale
ende daer dedi sinen ende
ende diende gode sonder scende
in desen tiden hebben wi verstaen
hebben kerstijndoem ontfaen
die van beheem neder ende hoghe
want spitegnus die hertoge
ontfinc doopsel ende niet node
ende was met eeren ende met gode
here alsijn leven vort
ende gewan kerstijnlike wort
naer hem wentelanus sijn sone
een groot heilech man was die ghone
ende wart sidert martelare
alse ghi horen sult hier nare
in coninc heinrix derde jaer
quamen met orloghen zwaer
die hongre ghevaren tote pannone
ende verwonnen die duutsce crone
si destruweerden utermaten
vrankerike ende elsaten
alemaengen ende sassen
ende quamen so swaer up hem gewassen
den coninc heinricke bi mersenborgen
dat hi der cronen was in sorghen
daer belovedi onsen here
waerd dat hi hem dade die eere
dat hi die hongeren onderdade
hi wilde met ghemeenen rade
symonie slichts verjaghen
uut sinen rike in corten daghen
ende god gaf hem den zege so groot
dat hi die meerre heelt slouch doot
dese heinric vant te rade
alse hi moete hadde ende stade
alse hi vechters hadde noot
dat hi vriendelike ontboot
voer hem morderen ende dieve
ende tracse an sine lieve
die hi staerc vant ende stout
ende vergaf hem hare scout
ende gaf hem wapene ende lant
omme te stridene metter hant
uptie hongren die fel waren
van desen so maecti scaren
ende hare waren dat si verstreden
up dat si der vrienden vermeden
in desen tiden so ghevel
dat in vrankerike also wel
van karel den simpel die coninc was
alsemen hier te voren las
die de normanne kerstijn dede
ende maecte mettem zoene ende vrede
die grave robbrecht van parijs
die moghende was ende wijs
up hem orloghen begonde
ende eeschede hem ter selver stonde
die crone want het hadse gedregen
ode sijn broeder eer ghedeghen
simpel karel was te manne
dit wilde karel weren danne
die lottrikers trac hi hem ane
om grave robbrechte te bestane
bi sissoen quamen si te wighe
daer vachtmen met groten prige
ende grave robbrecht blever doot
met menegen anderen prince groot
ende want hi machtich was van magen
hevet coninc simpel karel gedragen
hem selven ende sijn conincrike
onder den coninc heinrike
ende in vaster sekeringen
dat ghestade bliven die dinghen
sendde hi die hant van sente denise
besleghen in subtijlre wise
met dieren steenen ende met goude
den coninc heinrike dor sine houde
nu was die paues sergius doot
die de overdaet so groot
upten paues formosus dede
ende men coos in sine stede
anastasius al daer
die oec paues was twee jaer
lando daer na van rome geboren
was vi maent paues alse wijt horen
daer na was paues die tiende jan
dien sergius die paues wan
in sinen tiden die sarrasine
in affrike daden grote pine
den lande van rome ende al ytale
want si hadden ghevest wale
den berch mont galeriaen
dese sarrasine hevet bestaen
metten rovers die paues jan
ende in siere hulpen was nochtan
des keysers here van grieken romein
bi rome streetmen in een plein
daer bleven die sarrasinen doot
met al harre menichte groot
niet een mensche mochter ontgaen
hine bleef doot of ghevaen
vele lieden seiden dat
dat si saghen daer ter stat
pietren ende pauluse te samen
die den kerstinen te hulpen quamen
daer naer hevet die paues vernomen
dattere vele in poelyen comen
ende metten maercgrave alberike
slouch hi die oec vromelike
sident ginc den romeinen ave
alebrecht die selve maercgrave
ende es andie hongre comen
ende heefse in sire hulpen genomen
mettem quamen si in tusscane
alden roof traken si hem ane
vanden lande met haerre paertijen
ende keerden in hongherien
ende alse die hongren woch waren
so sijn die romeine ghevaren
an aelbarike den maercgrave
ende wonnen hem lant ende leven ave
coninc heinric maecte daer naer
in sijns riken vijfte jaer
metten wreden hongren vrede
om hare grote mogenthede
ix jaer vast al achter een
in dit selve jaer ghesciede ween
in vrankerike ende groot leet
want karel diemen den simpele heet
die grave robbrechte slouch doot
bi sissoen in enen wighe groot
quam ghevaren bi perone
daer hi verraden wart onscone
want herbrecht van vermendoys grave
een verrader ende ongave
die te wive hadde tier tijt
grave robbrechts suster die inden strijt
bi sissoen sijn leven liet
den coninc sinen dienst hi biet
ende nooddenne mettem naer
daer voer hi mettem sonder vaer
verradenlike wart hi ghevaen
ende in enen caerker ghedaen
daer hi ellendich martelare
bleef met tormente zware
sijn wijf vlo woch altehant
met haren kinde in ingelant
te haren vader edewaerde
want soe hare des kints vervaerde
loduwijc so hiet dat clene kint
doch so wart het coninc sint
die fransoysen te coninge coren
van bourgoengen alse wijt horen
coninc roedolve ricaerds sone
die selve ricaert was die ghone
die te tsaerters die deenen verwan
met grave robbrechte den tyran
daermen upstac themde marien
dese selve roedolf horen wi lijen
regneerde int lant van vrancrike
xiii jaer scone ende mogendelike
in desen tiden wart paues jan
ghevaen van sgraven wijden man
die regneerde in ytale
inden kaerker leidemenne also wale
daer warp men hem upten mont
een cussijn ter selver stont
ende also wart hi vermort
ende onhoveschelike versmort
in desen tiden die van ytale
senden boden also wale
an roedolve coninc van vrancrike
dat hi quame mogendelike
si wilne te coninge ontfaen
ende berengiere uten lande slaen
coninc roedolf quam int lant
ende vacht zeghe metter hant
up berengiere mogendelike
ende wan hem af sijn rike
ende was coninc in ytale
daer naer drie jaer also wale
nu seghet van malmesberghe willem
van inglant wat onder hem
nu gheviel indien tiden
daer wi die redene af overliden
naer den coninc edewaert
die in inglant crone ende swaert
met eren drouch xxiii jaer
wart sijn sone coninc daer
edelwaen die stoute man
dien hi in bastaerdien ghewan
die dus was ghewonnen mede
een herde was in eere stede
ene dochter haddi een scone kint
dien god desen droem anesint
hare dochte daer soe lach
dat soe die mane schinen sach
uut haren lachame ende verclaren
al ingelant te waren
dat seidsoe haren ghesellinnen
ende si dadent vort bekinnen
eere scoutetinnen ghinder
die uphilt des coninx kinder
met hare namse die scoutetinne
ende leide an hare dochterminne
die minde die coninc edewaert
so dat an hare ghewonnen waert
dese coninc edelwaen
die gods huse minde sonder waen
den coninc van nord umberlant
gaf hi siere suster te hant
die zidrijc bi namen hiet
die daer naer saen sijn leven liet
doe wan hi daer na sijn rike
ende hi verdreef dies ghelike
der waloyse coninc windwale
ende daertoe mede altemale
van scollant coninc constantijn
ende maecte haer lantscap sijn
sidert dedi hem ghenaden
omme dat si hem manscap daden
ende lietse onder hem regneren
sidert moesti hem verweren
jegen coninc zidrijcs sone
adelaen so hiet die ghone
die adelaen die wart vervaert
ende so tes coninx hove waert
daer hi sijn here bringhen began
recht of hi ware een speleman
ende ghinc met ere haerpen staen
vor tpawelyoen daer adelwaen
selve in sat ende sanc daer buten
men dedem die dore ontsluten
ende lietene ter maeltijt comen
ghesien hevet hi ende vernomen
ende verhort hoet ghinder was
nader maeltijt jonstemen hem das
datmen hem loen gaf vanden sange
ende stierdene heenen tsinen gange
tghelt haddi te houdene onwaerde
ende staect daer indie aerde
een ridder wart geware das
die daer te voren mettem was
ende seit den coninc edelwane
die hem swaerlike sprac ane
dat hi sine vaert kende
ende hine hem niet ghehende
doe sprac die ghene ic hebbe gesworen
alse wel hem trouwe hier te voren
alsic di hebbe laet di genoegen
hier omme wildickene u niet wroegen
doet minen raet set dijn ghetelt
bet achter up een scone velt
tote dat dijn volc versament al
dat di niet ghescie mesfal
nachts quam up hem adelaen
ende hevet enen bisscop begaen
die navonds was te hem comen
dien hevet hi dat lijf ghenomen
met sinen volke metter vaert
vort trac hi ten coninc waert
die hier omme niet en meet
dien hevet hi sonder danc ghewect
die coninc die es upghestaen
ende troost sijn volc ten stride saen
ende sijn zwert hem saen ontscoot
uut siere scheden tsiere noot
gode ende sente adeline
riep hi ane in sire pine
want hi was alse wi verhoren
van sente adelijns maghen geboren
mettien slouch hi sijn hant ter scede
ende vant daer in sijn zwert gerede
om dese miracle houdmen dat
noch heden onder der kerken scat
ende es een eenegde swaert
daer noint an gheleit en waert
werc van selvere no van goude
want het noit gheen houden woude
doe hem god dese ghifte sende
vacht hi den dach dore met genende
ende veryaghede adelane
met al sinen here dane
coninc constantijn van scollant
bleef versleghen daer upt sant
een out stout man ende niet bose
ende in wighe niet roukelose
daer bleven onder coninge vive
ende xii graven gherooft van live
ende menech heidijn barbarien
diemen te live hilt van dien
dit was ene meneghe clene
omme doopsel tontfane alleene
die coningen van cornewaelye
dedi hem allen gelden taelye
des jaers c maerc van goude
ende ccc met ghewoude
gaven si hem selverine maerke
ende xx ossen staerke
ende honden ende valken also vele
alse hi wilde te sinen spele
coninc arolt van nortwike
senddem eene galeyde rike
die met goude was verdect
ende daer up een zeil ghetrect
van puerpere diere ende goet
dat scip verhult ende behoet
met scilt rament menechfoude
verlicht met steenen ende met goude
desen selven edelwaen
hadden in wincheestre ghevaen
omme nijt naer sijns vaders doot
sine vianden met nide groot
omme dat sijs ghelosen wouden
ende omdat sijs niet dorsten houden
moest sijs ghelosen al waest hem leet
tgheent teechmen eenen hiet edelfreet
dien sendemen te rome dan
dat hi vor den paues jan
hem met sinen eede verclare
dat hi dies onschuldich ware
alse hi vorden paues quam
ende hi up sinen eet dat nam
dat hi hem onschuldich kende
van so dorperliker scende
voer sente pieters outaer
swoer hi ghene loghene zwaer
ende viel up ghene erde te hant
die cnapen sloughere toe die hant
ende droughene woch met rouwen groot
des derds daghes bleef hi doot
die dinc die wi hier overliden
ghesciede in coninc heinrix tiden
in dat lant van ingelant
in desen tiden alsict vant
in coninc heinrix xvste jaer
vernam die coninc overwaer
heinric die in aelmaenge droech crone
ene precieuse dinc ene scone
hi vernam dat diere spere
dat constantijn drouch in sijn here
alse hi voer ter orloghen waert
dat was ghemaect met groter aert
van dieren goude van dieren stenen
van dieren werke niet van clenen
ende daer in ons heren naghele
sere verchiert ende behaghele
hem was gheseit dat grave samsoen
den coninc roedolf den borgenyoen
die in borgoengen in vranckerike
ende in ytale dies ghelike
drouch die coninclike crone
ghegheven hadde dat prosent scone
daer dreghedi omme ende bat
ende gavere omme lant ende scat
dat was een groot deel van zwaven
omme here te sine van sulker haven
gheent spere heefti also gewonnen
ende hevets den duudscen lande gejonnen
omme te blivene den keyserike
noch eist tspere vanden rike
ende men waent ennes niet quaet
datter trike bi ghestaet
in coninc heinrix xvste jaer
senddi in inglant boden naer
om des coninx zuster adelanen
ende deedse te wive ontspanen
otten sinen outsten sone
sidert wart keyser de ghone
in sijn xvide jaer ghesciede dat
tote geneven indie stat
dat daer eene fonteine ontsprane
van bloede uter erden stranc
dies menech hadde wonder daer
doe gheviel int selve jaer
dat die van affrike quamen
met vele scepen te samen
ende slougen ende vingen al
datter was groot ende smal
tote geneven indie stede
ende namen aldie rijcheit mede
sonder wive ende clene kinder
die lieten si allegader ghinder
in coninc heinrijcs xviisten jare
vernam die coninc ingherware
die crone in rusen hadde ontfaen
dat van constantinobele keyser romaen
alle sine scepe ende al sijn here
hadde ghevaen om te doene were
al ommetrent om die eylande
om die sarrasijnsche viande
te verdrivene ende te vermoedene
ende sijn lantscap te behoedene
doe quam hi met sinen here
omme te winne sonder were
met meer dan met m scepen
te constantinoble dus eist begrepen
so seker was hi vanden zeghe
dat hi gheboot alle weghe
datmen niet en soude slaen
die grieken maer alle vaen
romein die keyser hevet vernomen
ende es met clenen volke comen
jegen die rusen onghier
ende warp in hare scepe griex vier
so dat hi volc scepe ende spise
al verbrande in sulker wise
datter cume enech scip ontginc
alle die ghene die hi vinc
dien dedi dat hovet afslaen
dus es dat orloghe vergaen
in coninc heinrix xviiiste jaer
so ghescieden tekine claer
die zonne verginc daermen toesach
up enen sconen claren dach
oec gheviel in een lant
dat men enen afslouch de hant
die luchter hant waest openbare
ende hem na den eersten jare
ene ander hant weder anliep
aldaer hi lach ende sliep
niet so vulcomen alsict las
was dachterste alse deerste was
een tekijn quam hem daer ter steden
daer soe hem af was gesneden
alset rechts een root draet ware
doe staerf inden selven jare
coninc heinric die zegevrie
die vele eeren met sire paertije
in orloghen dicken wan
daertoe was hi een vredelijc man
den berch daer menne in grouf
warp sidert dicken vier uut grouf
maer want hi hem niet en bewant
der tyerannen van ytalen lant
te verdrivene noch te verwinne
die der kerken daden omminne
ende die den lande daden verdriet
alse of sire toe waren ghemiet
deen voren dander naer
dies en mochti in sine jaer
niet verdienen dat es tware
dat hi ghesacreert coninc ware
sijn wijfhiet machtilt ende was ghewassen
uten lande datmen heet sassen
coninc diederic hiet haer vader
sassen was sijn altegader
bi hare haddi eenen sone
hiet otte sident was de ghone
keyser van rome alst staet hier naer
oec staerf in dat selve jaer
dat heinric staerf deerste abt ode
van clungi al was hijt node
na hem was heimaer abt vercoren
die bejagede alse wijt horen
groot goet te clungi ter stede
ende staerf in grotre heilechede
na coninc heinrike quam sijn sone
deerste otte ende die ghone
was deerste keyser aleman
hi was die dat rike nam an
int jaer gods ixsupc xxx ende achte
ende regneerder in met crachte
xxxvi jaer achter een
in dit jaer ghesciede ween
in beheem daer hertoghe in was
wentellaus alsict las
dien slouch boselike doot
sijn broeder om sine felheit groet
die boyselaus hiet bi namen
ende besat beheem alte samen
dese wentellaus die hertoge plach
dat hi nachts upstont van daer hi lach
met enen knecht ende ginc int wout
ende haelde up sinen halse hout
ende leit vor der aermer lieder dueren
milde was hi van natueren
goedertiere ende vruchte gode
ende hilt gherne sine ghebode
maertelare es hi vonden
alst menege miraclen orconden
om te wrekene sine doot
keyser otte sijn here ontboot
ende vacht up boyselause daer naer
achter een wel xiii jaer
in desen jare so bleef doot
roedolf die was here groot
want hi was coninc van vrancrike
ende van bourgoenyen dies gelike
ende van ytalen also wel
men groevene te sans alsonder spel
in sente colummen kerke binnen
alse hem die fransoysen bekinnen
sonder coninc indien daghen
hebben si over een ghedraghen
ende namen raet goet ende gans
te sendene bisscop willemme van sans
ter coninghinnen van vrankerike
in ingelant dat soe loduwike
haren sone ter cronen sende
want als soe verraden kende
karel den simpele haren man
vloe die vrouwe selve dan
in ingelant woch haerre vaerde
tote haren vader edewaerde
nu hevet men omden sone ghesent
alst al was gheparlement
sone wilde soe den sone loduwike
niet senden in vrankerike
eermen hare sekerhede dede
met ghisele ende met eede mede
so dat die bisscop van sans willem
quam in vrancrike met hem
ende men dedene sacreren mede
te lodine indie vaste stede
in vrankerike was hi daer naer
coninc xix jaer
dit was in otten eerste jaer
int derde jaer gheviel daer naer
dat keyser otte ghereede hem
ende voer int lant van beheem
up boyslause orloghen
die jeghen hem quam ghetoghen
ende keyser otte vachter zeghe
het bleef al doot of vlo enweghe
dat met boyslause quam
alse keyser otte den zeghe nam
ende sijn volc daer zeghe vacht
ende hebben waent enen sekeren nacht
quam boyslaus met ere laghen
uptie aelmanne daer si laghen
ende slouch den leetsman vanden here
met menegen man met groter were
maer keyser otte hevet dorreden
in behem lant ende steden
ende verheriede met sinen here
beheem alduere sonder were
int selve jaer daer dit in was
ghewaget willem dingelsce das
van malmesberghe so hevet ontfaen
des coninx broeder adelwaen
die coninc crone van inghelant
ende die was edmont ghenant
ende was doe out xviii jaer
ende regneerde int lant aldaer
vict jaer moghendelike
dese maecte sere rike
die heileghe kerke van glascoen
hi verbannede omme dit doen
eenen mordere die lef hiet
die vi jaer uten lande sciet
naer vi jaer es hi weder comen
ende hevet eene feeste vernomen
upten dach van sente augustine
van cantelbergen dan plagen te sine
dinghelsche in groter feeste
alle die hogheste entie meeste
hilden metten coninc hof
om des bisscops augustijns lof
die inghelant eerst kerstijn dede
lef die rovere quamer mede
ter feesten daer die andre saten
van allen den ghenen diere aten
sone kendene niemen groet no clene
sonder die coninc alleene
want dandre dronken groot ende diep
die coninc erre van etene liep
ende vlooch den rovere indat haer
ende waerpene ter erden daer
die onder hem hadde enen knijf
ende stac den coninc dor dat lijf
te hant so viel hi doot neder
ende tfolc liep toe vort ende weder
ende sloughen den mordenare doot
in sticken cleene ende groot
doch eer hi staerf ter selver stont
hevet hise some ghewont
dat dese dinc dus soude vergaen
versach die grote sente donstaen
daermen sal hier na af scriven
eer die redene achterbliven
hi sach den duvel vor hem pleyen
ende hem met groter feesten meyen
doe peinsdi om des coninx mesfaert
een paert nam hi ende darewaert
ende so ten hove daer si saten
die coninc entie sine ende aten
maer eenen bode heefti ghemoet
die hem die dinc te wetene doet
den coninc groufmen te glascoen
eerlike naer coninx doen
ende tdorp daer hi in was vermort
bleef der kerken eyghijn vort
in desen tiden wart vrancrike
jegen den coninc loduwike
revelerende met ghescalle
maer meest vordie andere alle
beede ridderen ende ghenote
sette hem hughe de grote
grave van parijs jegen sinen here
omme te hebbene der cronen ere
sijn vader was robbrecht de tyran
dien de simpel karel verwan
bi sissoen in enen strijt
also wart ter selver tijt
coninc loduwijc bedroghen
van sinen princen van sinen hogen
dattene die normanne vingen
hughe die grote dedene bringhen
te banchin daer hi bleef gevaen
sijn outste sone en consts ontgaen
karleman hine wart mede
te ruem gevaen brocht inde stede
daer hi dede sinen ende
alse keyser otte dit bekende
trac hi daerwaert dit tondoene
met xxvii legyoene
elc legioen wien dats wondert
hadde vim ende vi hondert
ende lxvi man
omme loduwike te helpene dan
hieromme lieten die normanne
den coninc uten banden danne
dese loduwijc van vrankerike
hadde te wive wettelike
gheerberghen alsict bescreven las
die keyser otten zuster was
hier omme waest alsict vernam
dat hi hem te hulpen quam
dit was in otten derde jaer
dat dit orloghe was so swaer
nochtan naectem meerre pine
want heinric palesgrave vanden rine
ende ghiselbrecht hertoge van lottrike
orlogeden beede sekerlike
upten keyser haren here
oec vingen si al waest hem geen ere
heinricke die skeysers broeder was
ende leiden hem te voren das
dat rechter ware ende noch als scone
dat hi hadde die keyser crone
want hi sident wart geboren
dat hi keyser wart vercoren
ter cronen vanden keyserike
ende otte ware sine ongelike
die voer die crone geboren was
so nerenstelike spraken si das
dat hi hem omme dese dinge
warp an hare sekeringhe
dus quamen si met orlogen zwaer
in keyser otten vijfte jaer
met heinrike keyser otten broeder
die wel mochte hebben gesijn vroeder
teenen wighe upten rijn
ende comen ghevaren daer sijn
van des keysers volke ene scare
die meerre macht was daer hare
dus hebben si den wijch bestaen
daer si stoutelike sijn ontfaen
die keyser was an dander side
ende sach die sine in stride
hi ginc vor theilege spere ons heren
daer so bat hi gode teeren
voer gods naghelen diere in staken
cortelike daer na dorbraken
sine lieden sijns broeders here
ende si vloen met groten ghere
sijn broeder wart inden aerm gewont
ende nemmermeer daer in gesont
in desen naesten jare daer an
viel keyser otte met menegen man
voer brisachie in elsaten
daer binnen in met groter onmaten
des palesgraven lieden laghen
ende des hertoghen indien daghen
in dat liggen so ghesciede
dat den keyser sine liede
vele afghinghen ende afbraken
biden lande ende bider spraken
vrederix die doe bisscop sat
tote magensen indie stat
dies den keyser onhout was
diere bleven vervaerden hem das
die keyser bleef al onvervaert
hier binnen quamen ghescaert
dies keysers vrienden een hiet coenraet
die broeder was alst bescreven staet
des hertoghen hermans van swaven
ende mettem ridderen ende graven
ende bestaen in een ghevecht
den hertoghe ghiselbrecht
enten palesgrave everaert
die rovende voer ongespaert
neven den rine dat conincrike
daer wart ghevochten bitterlike
die palesgrave blevere doot
die hertoghe vlo dor dien noot
ende waende ontswemmen maer si sijn
verdronken inden diepen rijn
maer some meest si ghevaen sijn
die hertoghe dedere sinen fijn
want hi inden rijn verdranc
ende alle dandere dits tcort ende tlanc
sonder ene menechte cleene
die bleven verslegen ende menech ene
alse saghe ginc van deser maren
die den keyser onhout waren
worden sere tebarenteert
brisachen wart onlange geweert
ende elzaten ginc in hant
des keysers vriende ontfingen tlant
indit selve jaer ghevel
in normendien also wel
dat robbrechts rollen sone willem
die normendien hilt onder hem
in vrankerike wart vermort
an sinen rieme daer hi lach gegort
was een slotel vonden mede
die horde tsire scrinen heimelichede
daer in was vonden moenx abijt
want hi noint en was in strijt
noch in werelikere pine
hine hadde achtinge moenc tsine
teenen cloestre hiet gymegyum
dat wilen algader ende niet sum
hastinc die deene destruweerde
ende sident maket ende fondeerde
dese willem eerlike ende wel
ende daer groufmenne ende niewer el
in keyser otten sevende jaer
so verginc die zonne claer
so einselijc dat ginc buten ghilen
ende was vor middach drie wilen
up enen vrijndach dat gevel
up enen dach gesciede also wel
dat men in spaenyen enen wijch vacht
uptie heidine met groter cracht
ende was die coninc rademier
van galissien ten wapene fier
van kerstijndoeme goet ende fijn
up eenen coninc sarrasijn
die addarayn bi namen hiet
die daer upten velde liet
menegen heidinen liggen doot
want die zeghe entie ere groot
bleef den kerstinen updien dach
updien selven tijt men sach
die felle comete in ytale
groot ende sere tontsiene wale
ende bediedde thongher jaer
datter volgede te hant naer
in otten viiide jaer ghevel
dat lottrike al bi naer wel
hem algader ghinc in hant
sonder dat hem was viant
van mes die bisscop adelbetoen
diene wilde onder hem niet doen
int ixde jaer van sinen rike
ghesciede sinen broeder heinrike
dat hi in mesborch was belegen
vanden broeder die hem was jegen
so dat hi sine wapene afdede
ende sochte ghenadichede
voer sijns broeder voete saen
uptie stat wart hi ghevaen
ende gheleit in vaster stede
daerdsch bisscop van magensen mede
wart ghesloten uut sire stat
want hi den keyser was gehat
in dit selve jaer also wel
scrivet willem dingelsce dat gevel
dat edmons broeder die vermort
indie feeste was alsemen hort
die edret doe was ghenant
regneerde in inghelant
xct jaer drouch hi crone
ende berechte trike scone
sente donstaen horde mare
dat coninc edret siec ware
ende nam een paert daert hem was naest
ende so ten coninc metter haest
ende alse hi was up sine vaert
horde hi roupen te hemele waert
coninc edret doet sinen ende
in junij uptie seste kalende
dese donstaen daer wi dit af horen
was in ingelant geboren
daer god in sine kintschede
meneghe scone miracle dede
ja doene sijn moeder drouch
ghelettert was hi ghenouch
daerdsche bisscop anthellijn
van cantelbergen was die oem sijn
die heeftene ghedaen ontfaen
metten coninc adelwaen
daer wij hier te voren af screven
in sinen pallayse es hi bleven
ende hilt hem wiselike ende wel
somwile hi indie bede vel
ende alse hi den coninc in somen stonden
metten sorghen sach ghebonden
so haerpti voer hem want hi wel
conste alselkerhande spel
doch benijdde die duvel dat
ende maecten metten coninc gehat
doe rumdi thof ende voer sire straten
ende quam gevaren tsiere baten
tote enen bisscop die was sijn neve
hi bat hem dat hi begeve
die werelt ende lietem moenc maken
doe antworddi nu dus tien saken
hi es vele meer eeren waert
die indie werelt levet ende vaert
ende dan levet tote sire oude
sonder smette ende grote scoude
ende dan als een moenc levet
dan die hem moenc beghevet
ende anders weldaet en doet niet
dan sine regele ghebiet
want een van rechte sculdich es
ende dander volget onbedwongen des
die bisscop seide eene noot
dwinget ons allen clene ende groet
dats die der hellen wille ontflien
dat hi hem moet ontien
die ghenouchte vanden lachame
die vele leghet ander vriheit name
nu bidt dat liefste dats de vriheit
ende gheefse gode radic ghereit
donstaen peinsde in sinen zin
daer moenx gepeins luuste in
der mageden sone heeft mi tote heden
ghehouden in reinecheden
nu gheve ic mi met reinen zinne
marien der maget coninghinne
dus wart hi moenc ende priester saen
vanden bisscop diene heeft gevaen
die duvel diene eersten altemale
verdreef uut des coninx zale
wildene oec uten cloester driven
een chellekijn haddi buten wiven
daer plach hi in ledicheden
some subtilen saken smeden
teenen veinsterkine so quam
die duvel die up hem was gram
in menschen vorme daer ter steden
ende bat hem omme een ding sijn smeden
donstaen hevet in goede verstaen
ende began tgheent smeden saen
hier binnen began die viant callen
van sconen vrouwen ende liet vallen
sine tale ter onsuverhede
saen began hi daer ter stede
te calne van religyoene
ende emmer in allen doene
es hi ter onsuverheit ghevallen
donstaen hevet verstaen sijn callen
ende quam met eere gloyender tangen
ende greep den duvel biden wangen
ende trakene in dat veinstergat
die duvel brac aldaer ter stat
die want ontwee ende es ontgaen
ende riep wapene donstaen
calu scalc wat doestu mi
alle diere waren bi
worden vanden lude vervaert
doe sprac donstaen ten volke waert
hoet u vanden viant bet uut
ghine const gedogen selfs sijn luut
alse coninc edelwaen was doot
daer bi donstaen was here groot
alse die bouc hier voren telt
nam edmont die ghewelt
die dedem maken te glauscoene
eenen clooster tsinen doene
daer wart hi deerste abt gecoren
ende hadder moenke alse wijt horen
die sidert met groter werdicheden
bisscoppen waren in vele steden
dese donstaen dese here groot
versach des coninx edmonds doot
want die duvel voer hem spranc
alst staet inder ystorien ganc
ende naer edmonde so ontfinc
sijn broeder edret die dinc
die coninc edret horde donstaen
met gode in sire doot ontfaen
na coninc edret so lesen wi
ontfinc die crone edwi
coninc edmont was sijn vader
dese wart verdort altegader
hi liet die wise metten ouden
ende hevet hem an kindere gehouden
ende an onsuverheit sonder mate
donstaen balch hem om dese onsate
ende scalt den coninc want hi was sot
maer hi hiltere omme sijn spot
alse hi dat sach liet hijt liden
ende scuwedene vort tallen tiden
ende es in sinen cloester bleven
ende bleef heilech al sijn leven
doch moeste die dinc also vergaen
die onnutte coninc moeste ontfaen
sine sacrificie ende was gewijet
ende alse coninc ghebenediet
des selves dages heefti hem besmet
jegen redene ende jeghen wet
openbare met ere amien
so dattene tfolc began vermaledien
ende donstaen wart daer gehaelt
die so verre ten dinghen taelt
dat hi den coninc entie quade
versciet al met overdade
int bedde daer si te samen laghen
ende brachtse vort ende maecte clagen
vorden erderscen bisscop oden
van cantelberghe van sulken noden
dat ghescien soude sulke scande
daer al tfolc ware vanden lande
die baroene met donstane
vingen dese claghe ane
maer des coninx macht verwan
ende twijf beriet hem enen ban
so dat hi was des lants verdreven
donstaen selve ende sine neven
hier omme was inglant in roere
ende wart eene vremde voere
upten coninc edwi begonnen
want hem alle die lieden quaet jonnen
ende jageden woch ende sine amie
soe wart ghevaen inde partie
ende hare senewe gesneden ontwee
dat soe manc bleef emmermee
entie coninc wart verjaget
dat edel volc over een draget
dat sine wisen ter cronen onwaert
ende nemen sinen broeder edegaert
ende maectene coninc vanden rike
die beterde ghewillechlike
dat sijn broeder hadde mesdaen
enten heilegen man donstaen
die des lands was verdreven
hevet hi tsine weder ghegheven
saen daer na staerf coninc edwi
ende om sine mesdaet wart hi
den vianden ghewiset ane
up dat ordeel van donstane
die verbadene vander hellen
dat hi aernen moeste ende quellen
sine sonden int vaghevier
ende niet indie helle fier
hier binnen bleef die here groot
van cantelbergen die bisscop doot
een heilech man entie hiet ode
doe moeste donstaen al dedijt node
terdersch bisscopdoem nemen in hant
patriaerc te sine in ingelant
ende voer te rome ten paues jan
daer hi die werdicheit an wan
ende quam weder in ingelant
daer hi menegen vrient in vant
ende daer hi sine feeste dede
met harde groter werdichede
daer sach die coninc ene nonne
scone ende van edelen geconne
hare joget heefti hare genomen
dits openbare utecomen
so dat oec donstaen vernam
ende hi toten coninc quam
ende scaltene also sere daer
dat hine dede vii jaer
penetencie doen vort an
tkint dat hi an die nonne wan
doopte donstaen ende hiet edewaert
ende settet te siere hoeden waert
ontfaermech was hi ende gerecht
ende dede menege miracle echt
die scone waren ende groot
in sijn leven ende na sine doot
hi soude eene kerke wijen
ende alse hise soude benedien
ghebrac daer water tsinen dingen
daer dedi ene fonteine springen
die noch heden inden daghe
stoppet evel ende plaghe
ende noch naer hem es genant
ene andere kerke stont int lant
die bisscop donstaen wijen ginc
ende alse hi verstont die dinc
dat soe ten oesten niet wel en stont
sette hi ter selver stont
sine scouderen daer onder
ende settedse omme dit was wonder
het ghesciede alsict bevant
in sinen tiden in ingelant
dat die clergie achter lande
leveden in so groter scande
dat si niet alleene en waren
ongebonder dan leeke scaren
maer aerger vele ende min bedect
die clergie heeft tsamen getrect
ende dadent donstane verstaen
omme dat hi hadde ontfaen
dat patriaercscap van ingelant
doe leidire an sinen bant
of dat si leveden clerkelike
of dat si lieten ghemeenlike
der kerken goet ende voeren dane
sulke nament hem so ane
dat si hem betren niet en wouden
dien liet hi thare niet behouden
want donstaen heeftse met rechte
alle verwonnen in haren gevechte
doch hebben sijt so verre besocht
an heren ende an baroenen brocht
dat men die inder kerken saten
soude driven haerre straten
ende diere uut verdreven waren
souden inder kerken varen
alse dat was sachmen enen vane
daer ons heren beelde stont ane
alse andie cruce staende ghescreven
ende sprac oft hadde ontfaen leven
dat en mach ghescien nemmermere
dat die dinc also verkere
die coninc ende alle die heren
an dit wort hem te hant keren
ende loveden gode diet al kent
dus wart ghent parlement gehent
aldus scieden die clerken dane
sidert quamen si up donstane
parlementen omme die dinc
want hem qualike verginc
want die solre daer si up stonden
die viel neder in afgronden
ende si blevenre alle doot
donstane en scadet clene no groot
nu staerf die coninc edegaert
ende liet sinen sone edewaert
die sine crone ende sine zede
hilt met grotre machtichede
dien maecte coninc sente donstaen
al wilder menech jegen staen
vanden besten vanden rike
na terde jaer wart hi mordelike
vermort van siere stiefmoeder
ende edelteet hiet sijn broeder
was coninc in sine stede
al waest dat donstaen dit wee dede
hine wilder jeghen stunen niet
want hi des coninx sone hiet
maer des daghes dat hine croende
met desen worde hijt hem loende
want di die crone es ghegheven
ent dinen broeder coste sijn leven
sone sal dat zwert der wrake ons heren
van dinen huse hem niet keren
tote dat dijn rike es so verdoemt
dat het an vremde lieden coemt
dits dire quader stiemoeder scout
diet di dede met ghewout
dese miraclen die hier staen
dede die bisscop donstaen
van cantelberghe ende menege mede
die niet en staen hier ter stede
so heimelijc was hi onser vrouwen
dat hise sien mochte ende scouwen
ende metten mageden van hemelrike
horen singhen blidelike
hier gaen wi ter ystorien weder
die wi dor donstane leiden neder
in keyser otten xiiste jaer
scrijft ons segebrecht over waer
quam taxis coninc van hongerien
ghevaren met sire paertien
in dat lantscap van ytale
berengier die altemale
over berch was coninc ende here
ende ontsach hem harde sere
so dat men sprac om gevouch
ende coninc taxise in zoenen drouch
x mudden peneghen te mieden
up dat hi met sinen lieden
keren wilde in hongerien
sonder strijt met sire partien
in keyser otten xvide jaer
staerf te coelne dats waer
die bisscop winaert een goet man
den stoel van coelne doe gewan
brune des keysers otten broeder
beter heilegher nochte vroeder
sone was in meneghe stat
sine vite tellet wel dat
hi brochte sente pieters staf
te coelne die hem de paues gaf
ende ander heilechdoem mede
datmen daer noch eert inde stede
in otten xixde jaer
so staerf na menech orloge zwaer
loduwijc coninc van vrancrike
ende wart begraven coninclike
te riemen te sente remijs
hi hadde eene vrouwe wijs
te wive die gheerberghe hiet
die hem twee sonen van hare liet
lottharis die coninc daer naer
in vrancrike was xxxi jaer
sijn broeder was karel genant
die wart hertoghe in brabant
ene andere zuster dies gelike
hadde keyser otte in vrancrike
die hiet bi namen heilewijf
scone ende gheraect was haer lijf
die hadde van parijs huge de grote
sijn vader ende vele ghenote
bleven bi sassen versleghen
daer simpel karel hem quam jegen
ende hiet robbrecht die tyran
bi desere heilewijf hughe wan
hughen capetten die mogendlike
coninc wart in vrancrike
na coninc loduwijcs simpels doot
so wart gewijet die here groet
lotharis coninc van vrancrike
ende om te levene payselike
maecti siere moyen man
hughen den groten vorwaert an
hertoghe van al vrancrike
ende daer naer wel cortelike
staerf huge die grote van parijs
ende wart begraven tsente denijs
ende hughe capet wart daerna mede
hertoghe in sijns vaders stede
in dit jaer seget willem mi
wart coninc gemaect edwi
in ingelant daer ic eerst af screef
die sente donstane verdreef
in vlaenderen ute ingelant
die was alre moenken viant
vier jaer so drouch hi die crone
ende staerf verdreven ende onscone
nu willen wi ten pauesen keren
ende hare aventuren leren
naer den xden paues jhan
die vermorden sgraven widen man
met eenen cussine up sine mont
alse ons dystorie maket cont
so wart paues een ander jan
ende want hi onwettelike wan
den stoel van rome es hi verdreven
uter croniken ende niet bescreven
naer hem die sevende leo quam
die cortelike sinen ende nam
daerna quam die sevende stevene
die na twee maent sciet vanden levene
daerna quam die xiste jan
ende vier jaer was hi daer an
die viiide leo quamer naer
ende was paues meer dan drie jaer
daerna quam die viiide stevene
ende was verminct bin sinen levene
vanden romeinen vander stat
naer hem inden stoele sat
die derde martijn meer dan drie jaer
dander agapitus quamer naer
tien tiden dat keyser otte trike
berechte sere vromelike
in sijn xxste jaer so sat
te rome paues indie stat
die xiiste paues jhan
ende was sijns lijfs een dorper man
doe viel int lantscap van ytale
een donresteen men weet dat wale
so groot dat menegen wonder dochte
hoene die lucht gedragen mochte
in vele steden hebbe ic verheest
dat die blexeme entie tempeest
braken kerken ende slougen doot
papen lieden clene ende groot
vreese ghesciede harentare
dat wonder te seggene ware
in otten xxiiste jaer
ghesciede wonder dat menegen vaer
dede ende in menegher stede
ende daer men sonde om liet mede
want vele lieden gecruust vonden
hare clederen indien stonden
ende some cledere waren gedaen
of si lazerscap hadden ontfaen
ende men wiste waer af dat quam
int ander jaer alsict vernam
als coninc edwi was verdreven
wart in ingelant verheven
ter cronen sijn broeder edegaert
daer af alse hi gheboren waert
donstaen den inghel horde spreken
pays ende vrede sal niet gebreken
in inglant als dit kint regnert
sente donstaen hevet den sone wert
xvi jaer was hi coninc daer
ende bi naer in elc jaer
maecti niewe cloostre int lant
kinnade den coninc van scollant
van cause coninc maltun mede
enen hooft rovere die wonder dede
hiet maerceris indie lants tale
die waloysche coningen also wale
diere vive waren indien stonden
hevet hi met vare so ghebonden
dat hise zweren dede bi gode
euwelike tsine tsinen ghebode
die dedi alle te lonnen comen
ende heeftse in een scip ghenomen
daer hi voren selve in sat
ende deedse royen duer die stat
lanx der teemsen teere scaren
te siene dat si onder hem waren
sinen name wart so groet mettien
dattene quamen bezien
sassen deenen vlaminghe mede
al daer drierande sede
die ingelsche af leeren begonden
ongemate wreetheit gelijc honden
leerden si vanden sassen
vanden deenen es hem angewassen
dat si drinken sonder gront
an die vlaminghe leerdsi tier stont
sachte leven naer des vlees wille
ledicheit ende liggen stille
bisscop donstaen wart geware
dat in ingelant doe was mare
dat dat drinken so upghinc
doe visierdi niewe dinc
in nappen met diepen gronde
dedi slaen ter selver stonde
lange prieme some van goude
some van selvere want hijt woude
dat niemen vorder drinken soude
die wilde datmen niet en scoude
noch doen drinken eenegen man
dan dat hem die prieme quamen an
dese coninc edegaert
hadde inglant so bewaert
dat gheen here was no vuerste
die den lande roven duerste
noch gheen rover en waser bleven
dan die aventuren wilde sijn leven
noch nieweren en liet hi in al sijn lant
daer hijt bevreeste ende vant
wulf noch bitende beeste doe
oec gheboot hi mede daertoe
den coninc van wales wijdwale
dat hi hem elx jaers also wale
ccc wulve ghave te tribute
binnen drien jaren vinc hise so ute
dat hi ontboot ten vierden jare
dat binnen waels geen wulf en ware
magher was hi van lachamen
ende vele machts daer in te samen
so staerken en condi ghesien
hine wilde worstelen jegen dien
oec sorgedi dattem sulc een spel
noch te live soude sijn te fel
na paschen hiet hi telken jare
dat sijn scipvolc te samen ware
so voer hi danne sijn lant al omme
oest west zuud al tere summe
om te vreeschene oft hi vonde
roveren eenegen tier stonde
winters es hi tlant dorreden
van lande te lande van stede te steden
omme te proevene of die heren
recht vercopen of verkeren
up eenen tijt heefti gheacht
dat hi varen wilde ter jacht
ende hevet bisscop donstane gebeden
die daer bi hem was ter steden
dat hi die messe niet an en name
eer hi selve wederquame
alse het quam ter rechter tijt
nam donstaen dat heilege abijt
ende ginc ten outare staen
ende beidde of hi quame saen
up sine aerme heefti hem gerust
ende omdat hem slapens lust
es hi up sinen aerm gelegen
doe wart hi inden troen gedregen
gheestelike ende horde mede
die ingelen loven die drievoudichede
die songhen kyrieleison
wel onthilt hi ghenen son
ende es them selven weder comen
ende hevet gevraget ende vernomen
of die coninc iet quame doch
men seide here neen hi noch
echt rusti ter selver stede
ende viel echt in siere gebede
sijn gheest wart oec gedregen boven
daer die inghelen gode loven
ende men yte missa est sanc
ende antworden gode lof ende danc
na deo gratias quam donstaen
weder te hem selven saen
entie heren quamen dare
ende seiden dat die coninc comen ware
doe seidi hi hadde messe gehort
ende hine soude ghene andre vort
noch weder lesen noch singen
doe vragedemen hem bi wat dingen
doe seidi wat hi hadde gesien
ende verboot den coninc nadien
dat hi nemmermeer en jage
voert meer inden sonnedaghe
dat kyrieleison dat hi schone
singhen horde inden trone
leerdi sinen clerken vort
noch so vintmen menege port
in inglant daert es gescreven
ende daerre memorie af es bleven
dit was in keyser otten daghen
nu willen wi ter jeesten draghen
in otten xxvste jaer
staerf sente wibrecht overwaer
die in brabant alsict las
een over edel grave was
ende gembloys oec van sire erven
maecte om sire zielen bederven
int naeste jaer bleef in vlaendren doot
die grave arnoud diemen hiet groet
om grote dueget die hi dede
hi maecte te brugge indie stede
ene canesie in sente donaes kerke
ende settre in canoenke ende clerke
xii provende hem te behoudene
want sijn oudervader boudene
diemen hiet yserijn bi toenamen
hadde daer eer die deenen quamen
sente donase van riemen ghehaelt
ende dese hevet die provenden betaelt
dese arnout hadde eene vrouwe
hiet adele goet ende ghetrouwe
die des graven dochter was
van vermendoys alsict las
daer hi den jongen boudene an wan
die naer hem nam vlaendren an
xlvi jaer was arnout grave
ende was begraven met groter have
te ghent upten berch blandijn
daer nu die swarte moenke sijn
die kerke stichti met sire haven
aldaer hi in leghet begraven
int jaer dat grave arnout staerf
so verwerrede ende verdaerf
die roemsce kerke met scanden groot
want die paues agapitus was doot
ende was paues die xiiste jan
sijns lives een oncuusch man
dicken was hi dies gecastiet
want hi als een vermalendijet
sine amie hilt al openbare
doe dies die kerke wart geware
hebben si om keyser otten gesent
die nochtoe niet was keyser bekent
vander heilegher kerken van rome
dat hi merke ende ghome
vander roemscer cronen dien staet
want die paues ware quaet
so dat selve die paues jan
sijn merken oec leide daer an
ende hevet der wroegers boden gevaen
selken dedi die hant afslaen
ende sulken die nese afsniden
eer si ten keyser mochten tiden
doch dats otte gheware waert
ende sette te rome sine vaert
in sijn xxvste jaer
dat hi crone ontfinc voer waer
tote aken over tduutsche lant
ende quam tontfane in sine hant
lumbaerdien ende tuscane
entie roemsce crone te vangen ane
tien tiden was een coninc fier
in ytale hiet berengier
die hem keyser heten dede
ende was die vierde berengier mede
die nader kaerlinghe ghewelt
tlant van lumbaerdien helt
dese dede den keyser enten lande
vele scaden ende scande
ende hadde eene vrouwe ghevaen
die weduwe was hebbic verstaen
eens lotharis die keyser hiet
in lumbaerdien alsemen siet
voer desen fellen berengier
otte quam up hem stout ende fier
ende hevet berengiere verdreven
entie vrouwe uten karkere verheven
aldaer soe in lach ghevaen
entie vrouwe te wive ontfaen
ende hilt die feeste vrie
indie stat te pavye
up kerstdach na sine maniere
sindent vinc hi berengiere
ende sendene in beyeren gevaen
ende voer tote rome saen
daer hi grootlike was geheert
ende keyser ghesakereert
dit was deerste duutsche man
die die keysercrone gewan
sindent dat die karlinge verloren
dat rike alset staet hier voren
dat keyserike wart altemale
afghenomen dien van ytale
ende wart den aelmannen gegeven
noch heden so eist met hem bleven
in otten xxviste jaer
versaemde men verre ende naer
die bisscoppen van ytale
om ene consilie te houdene wale
daer wart gewroeget die paues jan
van dingen daer scande lach an
daer was hi driewaerf gedaghet
ten lesten hem so wanhaghet
dat hi te vorschine es comen
maer sine consilie es niet genomen
ontset wart hi daer ter stede
ende een ander ghecoren mede
die leo hiet ende leec oec was
nochtan so ghehinghde das
die keyser entie cardenale
dus dede die leo altemale
dat den paues te doene bestaet
maer cortelike verkeerde de raet
die romeinen die daer te voren
trouwe den keyser hadden gesworen
namen weder den paues jhan
ende maecten enen send nochtan
daer sijt al in maecten onwet
dat paues leo hadde gheset
oec mede die paues jan
die romeine daertoe nochtan
den keyser daer anestreden
die te rome lach binder steden
ende ruste met cleenen here
doch hadden die duutsce sulke were
en hadt die keyser niet benomen
entie paues leo diere was comen
die romeine waerre alle bleven
paues leo hevet so bedreven
dat die romeinen alle te samen
weder tes keysers hulde quamen
ende hebben paues leo ontfaen
doe sciet die keyser van rome saen
ende paues leo hevet versien
dat menne verraden wille mettien
ende vlo den keyser an
saen die valsce paues jan
wart berovet vanden live
daer hi met eens mannes wive
hadde sine ghenouchte groot
daer slougene die duvel doot
sonder bijechte es hi bleven
nu hebben die romeine gedreven
jegen den eet dien si zworen
keyser otten daer te voren
dat si sonder bi hem mede
paues meer cosen indie stede
enen niewen paues hebsi verheven
hiet benedictus dus eist bescreven
ende was die vijfte vander name
dit was den keyser onbequame
ende want dat si daden tghone
jeghen hem ende sinen sone
dien si hadden gedaen den eet
dies togedi dat hi hem was wreet
ende besat rome die stat
ende makedse daer so mat
beede met hongre ende met stride
dat sijs int ende waren blide
dat si den paues leo ontfingen
ende sijs oec moesten gehingen
datmen benedictus verstiet
ende hi niet alleene en liet
des paues name vander stede
maer hi wart ondordijnt mede
van paues leo hoe soet quame
ende ontseit oec priesters name
omtrent haddi een half jaer
paues gheweest aldaer
keyser otte heeftene ghevaen
ende in enen kaerker ghedaen
daer hine vermorderen dede
alse die croniken scriven mede
ende doe wart leo na dat
paues van rome indie stat
nu quam keyser otte daer naer
in sijn xxviiiste jaer
ende hilt taken ene feeste
ene die scoenste entie meeste
diemen in langhen versach
rechts up eenen tsinxene dach
daer quamen siere zuster kinder
van vrancrike ter feesten ghinder
entie moedere beede te gader
want coninc heinric otten vader
gaf gheerberghen in vrancrike
siere dochter coninc loduwike
die simpel bi toenamen heet
alset hier te voren steet
soe was moeder van coninc lothare
die crone drouch in ghenen jare
ende karel sijn broeder was in brabant
tien tiden hertoghe becant
gheerberghen zuster hiet awijt
die gaf die vader in siere tijt
hughen den groten van parijs
dies ic u maecte hier voren wijs
die drouch huge capette den grave
ende andere kindere daer ic swige ave
dese twee zustre quamen ghinder
ter feesten met some haren kinder
daer was die bliscap also groot
dat noint te voren dies genoet
noch oec sidert dies ghelike
van aelmaengen van vrancrike
die twee gheslachten vernamen
also vro sijn si te samen
te desen tiden dat dit ghevel
wart te sente quintijns also wel
indie kerke die staet in yle
in die summe al nu ter wile
ghemaect ene aerme prioreit
sidert wardt also breit
dat het abdie wart daer naer
noch so staen twee pitte aldaer
inden eenen was sijn hooft vonden
inden andren sijn lachame tien stonden
dat eusekia van rome daer quam
ende soe hare siene daer nam
dat soene uten watre verhief
ende dit was seghet die brief
naer sine doot lv jaer
soe grouf den maertelare daer naer
aldaer nu sine kerke staet
upten berch dus drouch haer raet
sente eloy vanten sint daer
alsemen screef ons heren jaer
dc l ende zevene
ende leide den here van hogen levene
in eenen fiertre daer hi in lach
sidert harde menegen dach
in desen tiden so ghevel
dat die deenen also wel
hem hilden ane die afgode
alse an jhesus cristus gebode
so dat een clerc in ene stat
die poppe hiet bi hem sat
te waerscepen in vroilicheden
ende si jeghen heme streden
van goden ende van afgoden
entie deenen dit vort boden
ende lijeden al openbare
dat jhesus cristus een god ware
maer die goden ende hare mogenthede
waren ouder ende meerre mede
poppe wederseide tgebot
ende seide jhesus cristus es god
warachtich ende god alleene
in drien personen in godheit ene
aralt die coninc vanden deenen
began hem rumen ende steenen
ende hiet den clerc dat het behoeve
dat hi sijn ghelove proeve
met orconden dat het si claer
sijn ghelove ende waer
poppe seide ic doet ghereet
die coninc hiet daer maken heet
een groot yser dicke ende zwaer
ende dat men dan dat gloye daer
den clerc eist indie hant gheleghet
ende men heet hem dat hijt dreghet
dat drouch poppe ende en liets niet
alse langhe alsemen hem hiet
sonder quetsinge groot of clene
die coninc ende sijn volc ghemene
hebben dafgoden al vergeten
ende willen de rechte gelove weten
ende poppe die clerc wel gheraect
wart sidert bisscop ghemaect
in otten xxixste jaer
staerf in vlaendren overwaer
grave boudene grave arnouds sone
drie jaer hadde ghesijn die ghone
grave in vlaenderen naden vader
die heren groevene allegader
te senthomaers want men seghet
dat hi te sente bertijns leghet
dese boudene dese nieuwe man
ene vrouwe te wive ghewan
des hertoghen hermans dochter van sassen
daer hem kindere af sijn gewassen
machtilt hiet die vrouwe bi namen
enen sone wonnen si te samen
die arnoud die jonghe hiet
dien de vader na hem liet
xxi jaer haddi in die hant
naden vader vlaenderlant
na des ixde leuwen doot
die paues was ende here groot
al waest sere jegen die stat
ende hier omme ordineerdi dat
wie dat paues soude sijn daernare
dat het biden keyser ware
doe wart paues die xiiide jan
wel naer viii jaer was hijt dan
doch heeftene die bailliu gevaen
van rome ende leidene saen
in saempaenyen min dan een jaer
doe quam keyser otte daer
ende die paues wart dor dat
weder ghebrocht indie stat
entie keyser hevet gewroken
datmen den paues so dorste stoken
in otten xxxiiste jaer
so was een sijn grave daer
te rome vanden duvel beseten
die hem selven na hadde tereten
doe hiet die keyser ghenen man
leden vorden paues jan
dat hi den man dor ghenade
sente pieters bande om den hals dade
daer hi wilen in neroens tiden
die vangnesse in moeste liden
die valsche clerke twee waerf quamen
ende eene andere ketene namen
ende leidense upten verwoeden man
maer daer was ghene bate an
ten lesten men so verre sochte
datmen die selve ketene brochte
doe riep die duvel ende mesbarde
ende vlo henen siere vaerde
diederijc bisscop van mes
stonter bi ende mercte des
sine hant slouch hire an saen
ende seide hine laetter niet gaen
men sla hem die hant af tier tijt
so dat die keyser brac den strijt
ende bejagede anden paues jan
datmen gheven soude den man
tfingerlijn dat hi hadde bevaen
tgheent was ghinder afgedaen
ende het gaf hem die paues jan
ende daer toe mede nochtan
gaf hi hem sente pieters haer
ende sente stevens bloet daer naer
ende van sente laureins roester mede
dit brochti te mes indie stede
met reliquien vele daer toe
ende leit in eene kerke doe
tote sente vincens in yle
diemen over somege wile
stichte indie eere der maertelaren
daer si al noch sijn te waren
in otten xxxviste jaer
so was doot lesen wi vorwaer
die paues van rome die xiiide jan
benedictus den stoel ghewan
die de seste was vander namen
die romeine hem sijn leven namen
ende versmordene met bittren crude
daer na coren die roemsce lude
eenen anderen die donus hiet
in dit selve jaer alsemen siet
so bleef keyser otte doot
sine vite vul dogeden groot
screef windelinc een moenc wel
hoort wat desen otten ghevel
an sinen wive der lumbaerdinne
wan hi in huwelijcs minne
eenen sone die otte hiet
dien hi trike na hem liet
dese maecte eene kerke
in magedenborch van dieren gewerke
in des groets sente maurisis eere
die maecti rike harde sere
dese brachte ten kerstijnhede
vele heidijnre lieden mede
die sinen lande woenden bi
ende staerf alse een here vri
ende was te magedenborch begraven
in sine kerke met groter haven
otte die jonge otten sone
ontfinc trike alse die ghone
die biden vader quam ter eeren
ende dat was int jaer ons heren
dcccc lxx ende viere
ende was stout ende goedertiere
x jaer so drouch hi de crone
vanden keyserrike te lone
in sijn ander jaer alse wijt horen
was na donus paues ghecoren
bonefacius die seste
die der weldaden ghemeste
want hi vele rijcheden nam
te sente pieters ende quam
te constantinobele ghevloen
sidert keerdi naer dit doen
te rome weder ende brochte den scat
enen cardenael was hi gehat
hiet jan dien dedi vaen
ende sine ogen uutsteken saen
van deser dinc quam saen de wrake
want men mordenne om de sake
in jongen otten ander jaer
so wart te rome paues vorwaer
die viide benedictus bi namen
ende waest meer dan viii jaer tsamen
int selve jaer seget segebrecht
so wart een staerc winter echt
so datmen dat ijs liggen sach
al van alreheileghen dach
tote dat half maerte quam
int selve jaer alsict vernam
staerf coninc edegaert van inglant
naer hem so nam trike in hant
edewaert sijn sone ende was daer
coninc int lant vierdalf jaer
sente donstaen wijede desen
jegen den wille alse wi lesen
der stiemoeder enter baroene
die hem pijnden te wijene te doene
een kint min dan van viii jaren
om dat si wilde te waren
selve regneren boven tkint
hier omme soe ene mordaet vint
daer edewaert quam vander jacht
ende sijn ghesinde inder nacht
ghesceden was in meneger stede
dedi omme drinken bede
ende daer hi dranc ter selver ure
wart hi ghesteken aldurenture
god togede sine miraclen daer
want snachts sceen up hem tlicht claer
ende daer wart gesont een stomme
ende een creupel genas een cromme
elfride die coninghinne
sijn stiefmoeder met fieren zinne
quam daer ghereden up een paert
dat en mochte achter no vorwaert
teersten dat die stede sach
daer die dode coninc lach
nochtanne slouchment onsochte
doch datmen hare een ander brochte
ende dat bleef stedich inder wijs
dit sach een clerc hiet edelfrijs
die jegen donstane int gedinge
vanden clerken sonderlinghe
die leeden onclerkelijc leven
hem met fierheden hadde verheven
alsic hier voren besciet wel
daer die solder nedervel
ende hevet den doden up verheven
ende hevet hem sepulture gegeven
te sestoene brochtmen ter erde
eerlike naer coninx werde
edelfride die coninghinne
ontfinc sulc berou van zinne
dat soe die hare drouch naest tfel
ende updie erde sliep also wel
sonder orcussijn al haer lijf
het was een uutscone wijf
maer moyenlijc ende sere onsochte
dat ingelant sware becochte
in jongen otten vierde jaer
so was van namen groet ende claer
sente wittoch bisscop van praghen
diemen ververmde in sinen dagen
ende men hietene adelbrecht
ende predecte onse gelove recht
onder een quaet heydijn diet
diemen weenden tien tiden hiet
oec voer hi in hongerien
beede predeken ende castien
den eersten coninc die kerstijn waert
vanden hongren ande vaert
dien brachti ten kerstinen levene
ende wart heilech ende heet sente stevene
vele hongren vingen toepsel ane
doe leet hi vort dor pollane
dat lant was kerstijn die troesti mede
te blivene ant kerstijnhede
in prucen setti sine vaert
aldaer hi gemaertelijt waert
daer god sidert omme dede
menege miracle te meneger stede
in keyser otten vijfte jaer
dat in payse stont verre ende naer
dat kerstijnrike up ghenen dach
otte selve taken lach
quam ghevaren geweldichlike
coninc lotharis van vrancrike
des keysers neve van loreine
om te winne berch ende pleine
ende te scadene den keyserrike
die keyser sach geweldichlike
die fransoyse up hem comen
ende es onversien upghenomen
alse die gheens strijts was in wane
ende voer heimelike van dane
alse diet betren niet en mochte
entie hem te wrekene dochte
die fransoyse voeren tlant dure
ende roveden alle die ghebure
wanter niemene jegen helt
weder orloghe nochte velt
ende sijn metten rove gekeert
otte siet hem dus onteert
ende gadert onghetellet here
ende ontbiet den coninc dat hi hem were
hi sal in sente remijs daghe
vrancrike souken sonder saghe
alse hi dede hi quam int lant
rovende bernende dat hijs vant
omtrent lodine ende riemen
ne mochtem verweren niemen
omtrent sissoen ende parijs
verbrandijt al in sulker wijs
sonder alleenlike liet hi
telker stat die kerke vri
dat herdi tote sente andries dach
ten keerne eer hi hem besach
ontfinc hi scade al ombewaert
achter in sijns heren staert
in keysers otten seste jaer
sachmen inden hemel al claer
vechten lieden indier maniere
oft si waren al van viere
dat was up sente symoen ende juden nacht
datmen daer sach die gods cracht
in dit jaer scrijft dingelsce willem
so trac ingelant an hem
edegaerts sone edewaerts broeder
edelfrijt die was sijn moeder
die edewaerde vermordren dede
om den sone te verheffene mede
dit was die coninc ethelreet
x jaer haddi alsemen weet
alsemen sinen broeder vermorde
ende alse hi die mare verhorde
dat sijn broeder vermort ware
viel hi in groten mesbare
so dat die moeder wart verwoet
een trop kersen die daer stoet
greep soe thant in haren hande
ende slouch den sone inde tande
ende onthilt nie slach in slach
onthier ent kint in onmacht lach
ende soe om hem weende mede
vort meer bleef het sine zede
dat hijt niet gedogen mochte
datmen kersen voer hem brochte
desen croende sente donstaen
ende daer hi crone soude ontfaen
sprac donstaen vor dat volc groet
om dattu bi dijns broeders doot
best geclommen teser eere
so hore twort van onsen here
dire moerdadegher moeder sonden
enter gherre die de mort vonden
dat dijn broeder wart versleghen
die en werden niet afgedwegen
daer ne moet noch omme sterven
menech inghelsch ende verderven
ende sullen ghescien swaerre dinge
dant noit dede van aneginghe
in jongen otten sevende jaer
so worden met miraclen claer
te wintershove up aspengouwen
verheven daert de menege scouwen
sente landoalt sente adriaen
ende andre heilege die ontfaen
int kerchof waren ende daer bekent
ende ghevoert tsente baves te ghent
daer menege miracle ghesciede
inden weghe vordie liede
dese otte nam te wive
ene edele vrouwe van reinen live
diemen theophana hiet
ende was dochter alsemen siet
theophanus die keyser sat
te constantynoble indie stat
die vrouwe hi te wive verwaerf
twee jaer eer sijn vader staerf
daer hi otten sinen sone an wan
dien sident trike quam an
dese otte in sijn viiide jaer
sette sinen zin daer naer
om poelgen ende om calabren mede
dat onder sine mogenthede
theophanus die keyser helt
van constantinoble met ghewelt
want het hine ant griexe rike
maer hi wilt winnen mogendlike
om dat der roemscher crone blive
omme die naerheit van sinen wive
die des keysers dochter was
die grieken worden gheware das
dat keyser otte sijn hant
setten wilde an haer lant
ende traken ane hem ghemeene
die heidine diemen hiet agareene
ende quamen in calabren te wighe
jegen otten met groten prighe
otte hadde mettem in der waerde
duudsche vlaminge ende lumbaerde
ende romeinen een groot deel
den wijch verloes hi al gheel
ende bleef naer doot al inden strijt
dat met otten was tier tijt
otte waende ontswemmen saen
ende bleef van sciplieden ghevaen
die sijns ne hadden ghene conde
maer dattene ter selver stonde
een coepman kende van slavenien
die sijns niet en wilde lijen
die maket der keyserinnen cont
enten bisscop van mes tier stont
dat hi nauwelike bi hem ontbrac
ende ontreet in sijn ghemac
sine baroene waren alle
droeve vanden onghevalle
die keyserinne bleef in spotte
dat met sinen here die keyser otte
van haren volke was verwonnen
des begonden hare verjonnen
die grote heren omme dat
ende wart mettem allen gehat
dese otte diemen heet den jongen
hevet lotharise so bedwongen
die coninc was in vrankerike
dat si quamen ghemeenlike
te samen spreken up ene riviere
ende maecten pays inder maniere
dat lotharis euwelike
verswoere loreine ende lottrike
an te soukene enech recht
ende hier bi endde dat ghevecht
otte lach in sinen tienden jare
te rome binnen van zinne zware
omme sine scande om sine scade
ende viel in dusgedaenen wanrade
in evele ende bleef daer doot
die princen dreven werringe groet
wie dat keyser wesen soude
sulke paertie waser die woude
dor die hate der keyserinnen
haren sone trike afwinnen
omme dat soe metten prencen spotte
nu hiet ghene jongelijnc otte
ende wilden trike mogendlike
gheven van beyeren heinrike
die tkint otten mettem helt
in vaster hoeden met ghewelt
maer die prencen hebbent hem genomen
ende hebbene ter cronen daen comen
otte die derde quam ter eeren
int carnation ons heren
in sijn vierde jaer bleef doot
lotharis die here groot
die crone drouch in vrancrike
ende liet na hem loduwike
die lettel meer dan een jaer
na den vader was coninc daer
int selve jaer staerf in vlaenderlant
die grave jonge arnout genant
alse hi xxi jaer
grave hadde ghewesen daer
sussanne hiet sijn wijf die vrie
berengiers dochter van lumbardie
soe drouch bouden metten baerde
die vlaenderen hilt metten zwaerde
ende was xlvii jaer
grave in vlaendren over waer
in dit selve jaer eist becant
staerf dander grave van hollant
diederic des graven diederics sone
in weet hoe lange regnerde de gone
maer sijnt dat sijn vader ontfinc
tgravescap vanden vrancscen coninc
so waren si graven inden live
c jaer xx ende vive
des eersts diederics doot es niet bescreven
in wat jare hi es bleven
ondanc hebbe dies egmonde
dat hi stichte ende eerst begonde
dese ander diederic maecte de kerke
tegmonde van steninen gewerke
dat sijn vader houtijn maecte
moenke settire in wel geraecte
ende hevet die nonnen danen verdreven
diere sijn vader in hadde verheven
ende gaf hem rente groet goets waert
sijn wijf mijn vrouwe hildegaert
gaf die diere tafle waert
die noch staet upten outhaer
ende een ewangelie bouc niet clene
daer gout an was ende diere stene
dese vrouwe drouch haren man twee sonen
die outste hiet arnout enten gonen
bleef dat gravescap alst was recht
dander sone hiet eghebrecht
ende wart clerc van sulker manieren
dat hi sijnt bisscop wart te trieren
arnoud sijn broeder te wive nam
ene hiet luudgaert alsict vernam
theophanus zuster der keyserinnen
theophanus dochter alse wijt kinnen
die keyser in grieken was
die derde otte nu merket das
was luudgaerden zuster sone
dit huwelijc nu merket tgone
dede arnout binnen sijns broeders levene
hier bi quam keyser otte te gevene
duer luudgaerde sire moeder lieve
den anderen diederike brieve
dat hollant bleve sijn erve allene
dat sijn vader hilt te leene
die selve diederic de grave coene
brochte van nordeke sente geroene
ende voerdene tote egmonde
daer hi leghet al nu ter stonde
ende waerre gheleit hi ende sijn wijf
indie erde na dit aerme lijf
grave bleef hi naden vader
omtrent v jaer alte gader
in des derden otten vijfte jaer
staerf coninc loduwijc vor waer
alse hi een jaer ende lettel mere
in vrancrike hadde gesijn here
sonder broeder ende kint
die fransoyse hebben ghesint
om karele hertoghe van brabant
die quam te tragelike int lant
ende hughe capet grave van parijs
die naradich was stout ende wijs
hevet hant an vrancrike geslegen
entie crone an hem ghedreghen
ende regneerde ix jaer
wient lief was ofte swaer
nu latic u een stic dit bliven
ende sal u vanden pauesen scriven
die hier voren te rome besaten
den stoel some te haerre baten
na benedictus die was de sevende
die was viii jaer paues levende
wart paues die xiiiide jan
dien besaten die roemsce man
in eene borch ende staerf daer
paues was hi min dan een jaer
die xvde jan quamer naer
vier maent was hi paues daer
doe wart paues die xvide jan
die partrijs cressent street desen an
ende verdrevene uter stat
maer doe vernam die patrijs dat
dat hi om otten senden woude
ende haeldene weder also houde
ende maecte sinen vrede
daer hi wijsheit ane dede
na desen janne wart ghecoren
een gregorius alse wijt horen
die van sassen gheboren was
die teersten brune hiet alsict las
een vandes keysers neven
ende wart bi hem paues verheven
derdalf jaer hi deere besat
doe quam die partrijs vander stat
cressent ende staker up met gewelt
enen die rike was int ghelt
diemen hiet die xviide jan
om ghelt hij den stoel gewan
daer ghi af horen sult die dinc
hoe hem beeden dat verginc
int selve jaer dat hughe capet
hem ter cronen hevet gheset
van vrancrike quam int lant
karel hertoghe van brabant
dincarnation van gods levene
coninc hughe quam hem te jegene
ende karel wan up hem dat velt
ende lodine die stat met ghewelt
coninc hughe brocht echter were
ende besat karel den here
binnen lodine met groten here
eene maent ende oec mere
die van binnen worden te rade
dat men daer die porte updade
ende hebben die van buten bestaen
daer wart die coninc hughe ondaen
ende lietere vele van sinen here
ende ontreet cume uter were
karel voer vor riemen die stat
die wan hi sonder were ende mat
den erdschen bisscop heefti gevaen
dien coninc hughe daer hadde gedaen
entie vorbaerste vander stede
voerdi te lodine gevangen mede
met rove mee dan gelovet iemen
enen erdscen bisscop setti in riemen
arnout coninc lotharis sone
maer een bastaert was die ghone
int selve jaer staerf sente donstaen
daer vele miraclen ave staen
in sijn leven ende naer sine doot
cume was oit iemen sijn ghenoot
in keyser otten seste jaer
so worden die lande van regene zwaer
so dat die lande worden te nat
een heet somer quam na dat
daer die menege af was ghevreest
ende dat coren verhoyede meest
hertoghe karel belach tien tiden
monthaghuut ende ginct dorriden
ende dat lant tote sissoen
coninc hughe en wiste wat doen
int selve jaer wart honger groot
die snee dede groten noot
datmen dien herfst niet sayen conde
oec seidemen ter selver stonde
dat coren reinde up haspengouwen
sulke seiden oec bi trouwen
dat sijt visschen reinen saghen
dat was lijctekijn van plaghen
coninc hughe capet die maerct
dat karles helpe altoes staerct
ende sprac an anceline enen bisscop out
enen verrader dies hem was hout
dat hi hem van lodine ondade
nachts die porten bi sinen rade
ende es also in lodine comen
daer hi kaerle hevet ghenomen
entie hi mede wilde vaen
ende heeftse in prisoene gedaen
tote orlyeins in sine stat
vort meer hi coninc in payse sat
hertoghe karel staerf aldaer
indes derden otten viiide jaer
otten sinen sone bleef in hant
som lottrike som brabant
ende des coninx karles geslachte
wart ontervet dus met machte
met ghewelde dus onscone
ende noch es vander vrancscer crone
henne si bi huwelike gekeert
alse ons die jeeste hier na leert
coninc hughe ende karel hertoge
waren zuster kindere van magen hoge
want gheerberge karles moeder
deerste otte was haer broeder
ende coninc hughen moeder hauwijt
was haerre beeder zuster tier tijt
maer heerscapie sietmen dicken
breket alle maechscap tsticken
in keyser otten viiide jaer
so screef men weetmen vorwaer
ixsupc xc ende drie
doe ghesciede lesen wie
dat grave arnout van hollant
die derde grave die in hant
hollant hadde over grave
met groten goede met groter have
hervaert uptie westvriesen stichte
die hem niet en weken lichte
ende quamen up winkelremaet
teenen wighe die hem was quaet
want hi staerver ende menech man
noch staet dit orloge vort an
grave haddi in desen live
ghewesen der jare vive
tegmonde was hi begraven
daermen in gaf vele haven
ende luudgaerde sijn wijf mede
ene vrouwe van groter edelhede
twee sonen liet hi na sijn leven
die int gravescap sijn bleven
deen hiet diederic die was grave
dander zivaert daer bleef niet ave
diederic die vierde grave
nam ene vrouwe daermen ave
seggen mach goet ende el niet
die otilt bi namen hiet
daer hi twee sonen ane wan
diederic hiet doutste man
florens hiet sijn broeder bi namen
grave was diederic alte samen
deser twier beeder vader
lx jaer over alte gader
in keyser otten ixde jaer
versaemde men verre ende naer
eenen seent van vrancrike
up bisscoppen ghemeenlike
ende dien te riemen inde stat
daer wart bisscop arnout onsat
dien hertoghe karel hadde gheset
coninc hughe halper toe te bet
want hi lotharis sone was
dus wart hi rome soukende dor das
of hem ghescien mochte te bet
van coninc hugen wart geset
gierbeert bisscop indie stat
die paues van rome sendde na dat
boden diet besagen bi wetten
daer moestemen gierberte ontsetten
ende arnout quam weder ter stede
te riemen in sire werdichede
gierbert en conster niet geherden
ende voer an keyser otten den derden
van desen gierberte scrijft willem
ende andre ystorien met hem
dinghen die ic seggen sal
want si sijn te wonderne al
hi was geboren in vrancrike
ende eerst een kint van zinne rike
ende was in sijn eerste leven
moenc te sente bonoids begheven
niet verre van orlieins
in sire joget quam hem gepeins
dat hi uut sinen cloester ran
ende so te spaenyen waert vort an
tote sibile le grant
daer hi heidijn volc in vant
die hem hilden an toverien
an augure an nigromancien
aldaer so quam gierbert inne
ende wart also claer van zinne
dat hi leerde der vogle augure
ende van sterren die nature
ja uter hellen hi comen dede
alst dochte die dode zielen mede
die viere sentencie hi dorreet
datmen dat quadruvie heet
dat mense in vrancrike brochte
diermen te voren niet en rochte
want si al meest waren vergeten
sine regle mach noch cume iemen weten
enen meester haddi hier af
dien hi eerst tsijns vele gaf
ende belovede hem vele ponde
omme te wetene dat hi conde
eenen bouc hadde dese man
daer alle sine const lach an
gierbert en conste met gere minnen
dien bouc van sinen meester gewinnen
so dat hi des meesters dochter
den zin maecte themwaert sochter
bi hare heefti den bouc gerovet
die lach onder sijns meesters hovet
ende so heenen met dier sake
sijn meester die wart onwake
ende hevet andie sterren versien
dat hem die ghene gaet ontflien
ende es onder ene brugge geweken
die daer bi lach teere beken
daer hi an hinc als die vervaerde
tusscen der bruggen enter aerde
dus verlosene die meester daer
doe quam gierbert ter zee daer naer
daer hi den duvel bi sire aert
comen dede te hem waert
want hi sinen meester hevet versien
die na hem noch quam nadien
ende dedem manscap sonder afsceden
updat hine wilde gheleeden
voer hem die hem dede wee
ende wildene setten over die zee
dus es hi sinen meester ontfaren
ende quam in vrancrike te waren
ende seide dat hi meester ware
ende hilt schole al openbare
ende vermat hem mede das
dat hi philosophe was
discipelen haddi van groter namen
die sijnt te groter eeren quamen
otten die sidert keyser was
ende robbrechte die oec alsict las
was coninx hughs capets sone
ende sidert was coninc die ghone
andere discipelen haddi mede
die sident te meneger stede
bisscoppe ende erdsce bisscoppe waren
ende som abten van groter maren
gierbert was van sulken beginne
wat so hem eens quam inden sinne
dat wildi emmer vulbringen
ende hem halp die duvel ten dingen
die scatte die wilen die heidine heren
dolven wildi vinden leren
ende met nigromancien al
ende oec haddire toe gheval
dat hise vant in someger stede
ende jagedere sijn vordeel mede
een velt lach bi rome die stat
marcius camp so hietmen dat
daer in stont een beelde groot
gheghoten van copere root
die rechter hant hadt gerecht
entien vingre wisende echt
in sijn hovet gescreven men sach
met lettren aldus dit hier slach
douderinge waenden dat
dat dat beelde meende scat
ende hadden hem menegen slach gegeven
gierbeert hevet dit beseven
ende mercte waer sine scade lach
van sinen vingre upten middach
ende heveter enen stake gheset
ter naester nacht hi niet en let
hine ghinc ghinder om die dinc
ende mettem sijn camerlinc
met eere lanternen andie vaert
gierbeert conste menegen aert
hi dede die erde ontwee scuren
daer gingen si in als tere duren
daer sagen si ene grote zale
die weghe ghuldijn altemale
ende al tgetemmert goudijn fijn
al docht hem daer goudijn sijn
riddere sagen sire binnen rene
dobbelen met goudinen dobbelestene
coninc ende coninghinne mede
al fijn goudijn daer ter stede
teere taflen die daer aten
diere spisen utermaten
dienres die daer droughen spise
in vaten van dieren prise
van werke dierre menechfoude
dan die werde was van goude
ja indie zale die so claer sceen
so stont een fijn carbonkelsteen
die selsiene es ende diere oec echt
van hem so quam algader tlecht
in eenen hornijc daer besiden
so stont een kint ten selven tide
met enen boghe gespannen wale
daer in ghesettet eenen strale
dat stont ghereet om de sake
oft iemen hant an gheent goet stake
dat den carbonkele dan uutscote
so stonden up dan aldie rote
ende souden den ghenen bestaen
die dat goet dorste anevaen
alse dit mercte gierbert
wart hi versaget ende ververt
ende en dorste niet comen an de dinc
ne maer sijn cnape sijn camerlijnc
ne hadde des gheen gheloof
dat om eenen clenen roof
die ymaginen bolgen des
ende hevet genomen daer een mes
dat van dieren gewerke was
alle die ymaginen bolgen das
ende stonden up ende maecten luut
dat kint scoot den carbonkel uut
ende het wart daer sonder lecht
ne hadde gierbert niet sinen knecht
sciere dat mes doen wedergheven
het haddem gegaen an sijn leven
aldus moesti keren dane
dat hi niet en wan daer ane
josephus die wise seghet
dat omme tgraf daer davijd leget
salomoen ter selver stat
al omme ende omme dalf groten scat
met sulker aert hi verborgen es
hen si die ghene dien cont es des
niemen en canre comen ane
nu scrivet hi van janne yrcane
symoen machabeus sone
dat ten scatte was die ghone
ende namer uut te sinen behoude
iiim maerc van finen goude
ende gaf eenen coninc som den scat
die te jherusalem lach vor die stat
omme dat hise in vreden liete
hier bi vernamen wi ende bi el niete
dat hi was vander aert
daer die scat mede begraven waert
want herodes quam daer naer
ende groever met gewelde omme daer
sine ridderen worden verbrant
noch leghet dus scat in menech lant
dese gierbert hadde in sijn leven
hem den duvel upghegheven
ende hadde een beelde wel gemaect
bi groter conste wel gheraect
eenen heimeliken duvel daer binnen
dien vragedi wildi iet beghinnen
so antwordde die duvel dan
ende nadie wort so dede die man
maer der duvele antworde
sijn gherne beslotene worde
ende so ghewimpelt onder tlieghen
dat si elken man bedrieghen
so heet dat beelde hem setten mede
altoes in eene reine stede
ende alse iemene iet vraghe
dat hi gode eerst bidde ende claghe
ende dits algader om bedrieghen
dat si te bet mogen lieghen
wie so des pleghet weetmen wel
dans niet dan afgoden spel
gierbert vragede alse wi lesen
sinen duvel salic paues wesen
ja sprac die duvel sonder waen
doe sprac hi salic sterven saen
die duvel antworde hem
niet eer du in jherusalem
messe singhes sonder waen
in desen twifele wart hi gevaen
want gierbert verstont also dat
over jherusalem die stat
daer jhesus ghepassijt waert
aldusdaen es des duvels aert
nu staet te rome indie stede
eene kerke ende heet mede
jherusalem ende dat bediet
die stat van payse want men pliet
hoe sere iemene heeft mesdaen
coemt hire in hi es ongevaen
die paues selve singhet daer
drie waerven in elc jaer
nu was gierbert nadat
paues te rome indie stat
ende hiet silvester dander bi namen
so dat sine aventuren quamen
also dat hire singhen soude
want dat roemsce recht dat woude
ende hem wart ter herten wee
ende crancte in lanc so mee
sinen afgod hi vraghet
oft die doot es diene jaghet
jaet die doot eist antwordi hem
die tempel heet jherusalem
daer du messe heves ghedaen
daer kendi hem bedroghen saen
die cardenale riep hi ghemeene
ende sprac met groten weene
sine dorperlike zonden
swighende si voer hem stonden
doe viel hi in eene verwoethede
ende hiet dat men in sticken snede
ende men uteworpe die lede
laet hem hebben sprac hi mede
den lachame die den dienst sochte
want het mi noit goet en dochte
dus scrivet van malmesberge willem
andere ystorien seggen van hem
dat hi en wanhoepte niet
daer hi hem ontleden liet
ende oec bat hi ende seide
datmen up ene karre leide
ende merre in twee beesten dade
waer so si ghinghen bi haren rade
ende si staende bliven wouden
dat sine daer graven souden
dien raet so vinghen si ane
die beesten gingen in latrane
indie kerke daer stonden si stille
daer grouf menne na sinen wille
men seget dat god daer togede de dinc
dat hine tsire genaden ontfinc
want alse een paues sterven sal
ruschen sine beene ende maken gescal
oft sine tomme wert nat ende zweet
so datmer niewe dinc bi weet
in derden otten xde jaer
was in bourgoenyen een clerc maer
hiet odilo die hem begaf
te clungy lesen wi daer af
dese sidert lvi jaer
abt met eeren was aldaer
dese was also gheradich
in bijechten ende so ghenadich
alsemenne begreep daer af in spele
seidi mi es lievere vele
eist datmen sal verdoemen mi
dat omme genadichede si
dant omme harde wreetheit ware
bi desen odiloene quam hare
datmen hout alrezielen dach
alsemen die redene horen mach
een goet man quam van overmere
ende drevene des storems were
an een eylant daer hi sach
dat een heilech hermite lach
daer lach hi een stic ente sine
want hem tonwedere dede pine
dicken ginc die goede man
ende sprac den clusenare an
so dat hem vragede die clusenare
van wat lande dat hi ware
van acquitaengen sprac de man
doe sprac die ander kendi dan
clungy eenen cloester van hogen doene
enten abt oec odiloene
jaic sprac hi harde wel
twi vragedi dat ende niet el
bi ons seiti so sijn steden
vul uutnemender vreselicheden
daer grote vlamme uut wert gesent
daer zielen in dogen torment
naer dat menscelike verboren
ende omme te meerne haren toren
so sijn daer duvele sonder getal
die hare pine verswaren al
die duvele hebbe ic gehort aldaer
dicken driven groot mesbaer
ende claghen datse dat gebet
entie aelmoesne daer toe met
diemen achter de werelt dade
hem quam te groter scade
want si hem die zielen ontdragen
voer al dander nochtan si clagen
up clungy ende up odiloen
alse die hem meest pinen doen
hier omme bemanic di sere
bider name van onsen here
dat du getroulike des seges vort
dat du van mi hier hebs gehort
ende sech hem van minen weghen
dat die aelmoesne die si pleghen
daer si sijn in haer covente
die zielen helpen uut allen tormente
doe hiet hi alden cloester dure
dat si hilden sulke cure
ghelijc alsmen alreheilege dage
alre heileghen feeste plaghe
datmen den naesten dach daer nare
soude pleghen openbare
alre zaleger zielen mede
in aelmoesne in gebede
dus quam up alrezielen dach
dies men te voren niet en plach
in otten xiiiide jaer
hadde name van clergien claer
adelbout bisscop van utrecht
daer de stoel wel af was berecht
int selve jaer staerf huge capet
die hem selven hadde gheset
indie crone van vrancrike
naer hem regneerde mogendlike
sijn sone die coninc robbrecht
die wel ghelettert was ende gerecht
ende drouch in vrancrike scone
xxxiiii jaer die crone
dese was gierberds scolier
in clergien claer ende fier
ende maecte sequentie ende zanc
dies hem die kerke wiste danc
in otten xiiiide jaer
was hierbrecht van dogeden claer
bisscop te coelne ghemaect
die van heilecheit was geraect
ende van namen gheopenbaert
inden selven tiden was waert
ansfaerd een grave van brabant
die moghende sere was int lant
ende goet rechtre over die dwase
sijn gravescap lach up die mase
neven die kempine ghestrect
dat nu die grave van loen tsine mect
ende al was hij ten wapenen goet
hi liet sident den overmoet
ende lietem sidert pape wijen
ende so verre lieten god ghedijen
dat hi ten stoele wart upgerecht
vanden bisdoeme van utrecht
in otten xvde jaer
alsict eerst seide overwaer
so wart paues gregorius afgedaen
die de vijfte was sonder waen
van dier namen alsemen lijet
die hadde den derden otten gewijet
ende was sijn maech alsic sprac
cressent die patrijs hi stac
inden stoel den xviiden jan
om ghelt so wart paues die man
maer otte es te rome gekeert
ende hevet den paues onteert
ende sine ogen uut gedaen breken
ende hevet inden stoel gesteken
sinen meester die hiet gierberd
dien hughe capet so hadde geerd
dat hine tote riemen sette
daer was hi utegedaen bi wette
ende quam ten keyser otte na desen
die sijn clerc hadde ghewesen
ende gaf hem terdsbisscopdoem
van ravene dies haddi roem
nu hevet hine paues gheset
ende was na die roemsche wet
dander silvester ghenant
vier jaer was hi paues alsict vant
hier voren mochti lesen
sine aventure ende sijn wesen
v jaer besat dese nu ghome
riemen ravene ende rome
ne maer dat biden duvel was
dies pleghen some croniken das
dat si desen laten bliven
ende wilne over paues niet scriven
om dat hi bider rechter dure
niet en quam in pauesen cure
als hadde otte xvi jaer
keyser ghesijn vindwi vorwaer
datmen m jaer doe screef
dat die moeder maget bleef
int carnation ons heren
m alse ons croniken leeren
ghesciede menech wonder groot
die erde bevede ende verscoot
die comeete men oec bekende
uptie xix kalende
indie maent voer jaersdach
rechts omtrent noene men sach
den hemel scueren te hant
daer ute vliegen alse een brant
rechts alst eene blexeme ware
met eenen sterte volgende nare
dat viel uptie erde mede
met groter uutnemender claerhede
dat niet alleene en dede vervaren
hem die upten velde waren
maer die indie husen waren binnen
waren tebarenteert in allen zinnen
daer na over someghe ure
so looc weder toe die schure
ende daer na saghen lieden vele
eens serpents vorme met voeten ghele
inden hemel staende al bloot
ende sijn hovet dat was groot
in otten xviiide jaer
wart te rome orloghe zwaer
dat die menege hevet bekent
cressentius die wart ghescent
die meneghe overdadichede
metten stoele van rome dede
ghevaen so wart cressent
enten keyser van rome gesent
ende wart aves gheset up een paert
alse dat anschijn achterwaert
ende ontleet weder ende vort
ende ghehanghen vor die port
doe bleef otte daer indie stat
ende pijndem sere omme dat
dat hij mettien vander steden
setten mochte in goeden vreden
der kerken recht ende des riken
ende in welken elc soude wiken
deen den anderen ende sijn onderdaen
alst wilen eer hadde gedaen
dit hadden onwert die vander steden
ende maecten jegen hem sekerheden
ende setten hem hier jegen
som sine ridders hebsi versleghen
ende besatene in sijn pallays
daer hi waende hebben pays
maer hughe die maerkijs van ytale
ende hertoghe heinric also wale
die hertoge in beyeren was
bewonden hem so verre das
dat sijs maecten een bestant
ende traken woch den keyser thant
aldus voer hi uter stede
entie paues silvester mede
die gierbeert daer wi af lesen
die sijn meester hadde ghewesen
cressents weduwe des patrijs
die wel waende in alre wijs
dat soe soude sijn keyserinne
want soe den keyser an hare minne
ghetrect hadde met haren gelate
alsoene sach varen sire strate
wart soe droeve ende sere zwaer
ende sendde den keyser venijn naer
daer soene bi vanden live onteerde
daer hi te almaengen keerde
ende bleef inden weghe doot
die duutsche met rouwen groot
voerden den doden haerre vaerde
ende maecten den woch metten zwaerde
ende voerden mettem mogendelike
die ornantense vanden rike
die hadde die bisscop herbrecht
van coelne in sire hoeden recht
maer die nam hem met gewelt
hertoghe heinric niet omme ghelt
ende seide het ware sijn recht algader
want deerste otte ende sijn oudervader
die waren gebroedere ende om tgone
dat otte staerf al sonder sone
heinric hertoghe van beyerlant
nam dat rike aldus in hant
ende wart te coninge gewyet
ghecroent ende ghebenediet
vanden bisscop willeghijs
van magensen een here wijs
int jaer gods m ende drie
xxii jaer regneerde hie
vele nochtan waerre der vorsten
die jegen hem orlogen dorsten
die verwan hi mogendelike
heidine saten an sinen rike
die weenden hieten bi namen
die maecti cheins geldende tsamen
in keyser heinrics ander jaer
waren van goeden namen claer
in des keysers pallays ende in de kerke
onder ridderscap ende clerke
bisscop geraerd van camerike
ende oec mede dies ghelike
adelbolt van utrecht
in sinen derden jare recht
sachmen die eynselike comeete
die diere tijt meent sterfte of veete
doe staerf otte van brabant
die lottrike hadde in hant
karles sone die vrancrike
verloos sere ongevallechlike
ende hem hughe capet afwan
doe otte staerf en was geen man
van sinen live doe geboren
dien lottrike toe mochte horen
maer een grave godevaert
van ardenne hevet so bewaert
dat hi vanden keyser heinrike
gewan dat lantscap van lottrike
aldus so quam alsict kinne
lottrike ant lantscap van ardenne
ende sal u die hertoghen noemen
wie si waren eert weder comen
andie brabantsce conde
dese eerste godevaert was die begonde
inne weet hoe menech jaer
gozeloen sijn broeder waest daer naer
die den paues stevene wan
ende godeverde den vromen man
dien hi thertogherike liet
ende eene vrouwe die oede hiet
die den grave lambrechte nam
dien bruesele ende luevene anquam
want hi was daer grave waert
na gozeloen quam godevert
sijn sone die godeverde wan
den stouten bulrigden man
die thoir van hollant verdreef
ende here een stic daer in bleef
ende oest vrieselant daertoe mede
sonder hoir hi sinen ende dede
maer eene zuster haddi hiet yde
die nam te manne in haren getide
justase den grave van bonen
kindere wan soe anden ghonen
justaes die oec grave waert
enten hertoghe godevaert
hertoghe van lottrike ende van bulyoen
die over zee ende sijn doen
dese hertoghe godevaert nemets goem
wart hertoghe naden oem
maer hi voer met groten here
indat lant van over mere
ende daer endi sijn leven
lottrike es na hem bleven
van limborch den hertoge heinrike
diet verbuerde onhovescelike
ende wart ghegheven godevaerde
van brabant die hiet metten baerde
nu salic u dat geslachte noemen
hoe hi van hertoghe karele es comen
karel hertoghe van lottrike
onthervet van vrancrike
wan ene dochter die gherberge hiet
dier hi tlant van bruesele liet
dese wan heinricke den ouden
die tlant na hare heeft behouden
heinric wan enen sone lambrecht
die tlant na hem hevet berecht
die nam te wive alsict kenne
gozeloens dochter van ardenne
daer hi enen sone af liet
die heinric bi namen hiet
die grave van bruesel was
ende van loven alsict las
dese heinric hadde ghevaen
eenen edelen man hebbic verstaen
diene doot slouch daer hi sliep
ende also siere straten liep
heinric die dus was versleghen
wan eenen sone enen deghen
die heinric hiet naer den vader
die tlant na hem berechte algader
dese wan godeverde metten baerde
die ghewan name ende waerde
vanden lande van lottrike
die ardenoysche ghemeenlike
worden sulker eeren quite
dus tellet die brabantsche vite
dus waren die brabanters eerst hertogen
doe coningen daerna vermogen
daerna graven van cleenre macht
nu echt hertoghen wel gheacht
nu sullen wi ten jeesten keren
ende u vanden keyseren leren
in keyser heinrix vierde jaer
die deerste heinric was vorwaer
keyser van rome sekerlike
al vindmen enen anderen heinrike
die des riken crone drouch algader
dat was des eersts otten vader
daermen desen omme heet den anderen
so ginc grote sterfte wanderen
wel naer aldie werelt dure
so vele storven der ghebure
dat daer die dode groeven die levende
dat si vielen in den pit al bevende
dat sise dan also te samen
in een graf groeven diere quamen
in keyser heinrics viide jaer
so verginc die zonne claer
entie hongren ontfingen mede
indat jaer dat kerstijnhede
want keyser heinrix zuster ghille
die was bides keysers wille
der hongren coninc ghegheven
die dedem betren sijn leven
bi sente adelbrechts rade van praghen
dus ontfinghen indien daghen
sijn volc kerstijn leven
ende hi wart gheheten steven
menege miracle groot
ghesciedem na sine doot
in keyser heinrix ixde jaer
so wart ene fonteine claer
in lottrike al bloet root
dat sachmen an vor wonder groot
in desen tiden was die paues doot
dander silvester daer wonder groot
dystorie hier voren af seget
entie men gierberd te hetene pleget
na hem wart paues een jan
vander namen die xviiide man
na hem quam een jan mede
die xixde indie stede
van dier namen so was dese
v jaer was hijt alsict lese
doe quam sergius ende die
was die derde lesen wie
paues van rome die so hiet
heileghers en was doe niet
daer na in heinrix xde jaer
wart benedictus paues daer
ende waest meer dan xi jaer
van hem salmen seggen hier naer
willem van malmesberge seget
daer vele waerheden in leget
dat tesen tiden een vremde spel
in een dorp heet sassen ghevel
teere kerken daer patroen was
sente magnus alsict las
in kerstnacht souder doen na recht
een pape daer hiet robbrecht
ende alse hi die messe anesiet
was daer een die obrecht hiet
hem achtienden van gesellen
ende xv man horen wi tellen
ende iii wijf ende hebben bestaen
eenen dans te makene saen
ende singhen werliken zanc
so dat die pape an sinen danc
ghelet wart so ter selver stont
dattem die wort quamen inden mont
ende sijns ondanx moeste plegen
hi ontboot hem dat si zwegen
maer si sijn dies niet en roeken
doe ginc hi hem an met vloeken
ende sprac ons heren mogenthede
ende sente magnus geve mede
dat ghi moet in desen dingen
aldit jaer al duere singhen
voer gode worden daer gehort
die vloeke ende dese wort
ende bleven dansende vort an
daer was eens papen sone jhan
die siere zuster inden dans
biden aerme nam al gans
alse diese uut te haelne mect
ende hevet den aerm uutgetrect
datter nie dropels bloet uut vel
dat dochtem alte selsiene spel
nochtanne bleef soe vort dat jaer
dansende ende singhende daer
hem en scaedde hitte no coude
noch geen reghen alst god woude
noch honger no dorst no ander dinc
hem altoes niet an en ginc
cledere no scoen en sleten niet
maer rechts alse een ontsinnet diet
gingen si dansen ende singhen
so dat si in die erde ghinghen
dalende teersten toten knien
doe gingen si dalende nadien
dattem hare ommeganc
toten dien quam eer iet lanc
alse dat jaer quam omme recht
quam van coelne bisscop herbrecht
ende ontbandse vanden banden
des bands daer si vanden handen
vanden pape waren gebonden
ende ledese ten selven stonden
voer sente magnus outaer
ende maketse imbans daer
des papen dochter ende drie daer mede
bleven doot daer up die stede
dandere dat wonder sceen
sliepen drie nachte achter een
sulke storven vanden lieden
daer miraclen af ghescieden
want dberouwen dat was groot
somege voer hare doot
worden juchtich ende ontgouden
die mesdaet van haren scouden
obrecht die een was der ghesellen
liet dit bescreven dat wi tellen
daer aldus bescreven staet
int alende dese daet
dese lettren waren gegheven
naer des bisscops herbrechts leven
vanden bisscop pelegrijm
int jaer ons heren seget de rijm
dusent x ende drie
sulc wonder gheschiede nie
in desen tiden of hier omtrent
also alsemen bi jeesten kent
wart sente adelbrecht martelare
in prusen lant die verre es mare
die de hongre enten coninc stevene
brochte ten euweliken levene
in desen tiden godevaert
die hertoghe van lottrike waert
na otten karles soens doot
quam met enen here groot
up dat lant van henegouwen
daer dedi scade ende vele rouwen
maer reinier die grave was daer
volgedem met here naer
hem halp die grave lambrecht mede
grave van lovene die stede
dese lambrecht was reiniers oem
sijns vader broeder ende nam goem
om te helpene sinen maech
ende quam te helpene niet traech
bi florinens up een velt
aldaer vachtmen met gewelt
daer bleven upten velde doot
meer dan vsupc heren groot
van lovene die grave lambrecht
die bleef daer upten velde recht
versleghen onder dandere liede
daer een wonder groot ghesciede
want grave lambrecht was inder hopen
dat hi den zeghe soude belopen
want hi haddem indie vaert
met heilechdoeme so bewaert
dattem anden hals hinc
ene filaterie die hem ghinc
ter borst neder daer in lach
heilechdoem dies men doe plach
ende hoopte te winne zeghe
biden heilechdoeme alle weghe
ende seker tsine indie noot
alse hem nakede die doot
vlooch die filaterie verre
van sinen halse alst ware erre
ende viel up enen huevel daer
vandien velde niet wel naer
ende hi die verwonnen was
bleef doot cortelike na das
een ridder bleef daer inde scare
die wart des heilechdoems geware
ende hevet te hant ontfaen
ende staect in sine couce saen
maer alte hant sijn die hem zwal
doe seidi die waerheit al
shertogen broeder ende gaf hem mede
die filaterie daer ter stede
in heinrix xvde jaer
sachmen die comete claer
ghelijc enen balke groot
sachmense vier maent al bloet
in keyser heinrix xvide jaer
so rees eene orloghe zwaer
tusscen den west vriesen ende hollant
die grave diederic waren viant
want si sinen vader hadden doot
den grave arnout met volke groet
dien hi gherne wreken woude
alsemen daer vechten soude
quam die hertoge godevaert
vanden keyser gesent daer waert
ende men stont ten selven tiden
ghescaert an beden ziden
eene stemme riep daer vliet
wie dat was en weetmen niet
ende dat here met groter vrucht
warp hem doen indie vlucht
clene menechte vanden vriesen
daden menegen tlijf verliesen
entie hertoghe godevaert
wart gevaen daer inde vaert
keyser heinric quam daer naer
in sijns riken xixde jaer
te coelne up enen kerstdaghe
om te doene daer omme claghe
sine hoocheit ende sine feeste
voer die beste entie meeste
bat hi alse een omoedich knecht
den bisscop van colne herbrecht
dat hi hem genaden dade
van alsulker overdade
alse hi dede ende sprac
daer hi hem dat rike afbrac
die bisscop heeftene upgeheven
ende hevet hem gerne vergeven
ende voerseide sijns selves doot
vorden keyser daer al bloot
ende saen daer na dedi sinen ende
dien menege miracle kende
entie bisscop pelegrijm
die quam indie stede sijn
willem seget in dystorie sine
dat coelne eerst hiet agrippine
van agrippen den roemhere
die te wive wilen eere
des goets augustus dochter gewan
entie stat stichten began
daer na quam die goede tragaen
ende hevet indie stat ontfaen
die keysercrone want men daer coos
ende sach die stede volkeloes
in goeden lande in goeder lucht
up ene riviere van groter vlucht
ende brochte van rome man ende vrouwen
die dat lant souden bouwen
ende want colo bouwen es in latijn
moeste soe coelne genant sijn
in dese stat so was een man
die den bisscopstoel ghewan
met dusghedaenre aventure
lelijc was hi sere ter cure
maer van levene vulmaect
die keyser quam eens geraect
in ene jacht up enen sondach
daer papen vastenavont up lach
ende es te sinen geselscepe comen
ene kerke heefti vernomen
biden woude ende daeran
eenen pape alse een ackerman
lelijc boven allen onwensche
bet een wonder dan een mensche
die keyser bat hem messe dare
ende seide dat hi riddere ware
die pape gereeddem daer toe
entie keyser peinsde doe
want god alle mensceit maecte
twij hi creature so ongeraecte
sinen lachame gedogen thandelen soude
ende twi god dat gedogen woude
die pape slouch an sinen zanc
so dat die tract ginc over lanc
daer een vers gewaget des
wetet dat onse here god es
entie costre meste int wort
doe sanc die pape allene vort
hi makede ons diet al gebiet
wine maken ons selven niet
dats oft hi antworde brochte
vander dinc die de keyser dochte
dese worden scoten in
den keyser in sinen zin
ende hilt den man over prophete
ende met ghewelde ende met gehete
hevet hine bisscop te coelne verheven
indes selves bisscops leven
dede een edel man ontronnen
daer int lant eene der nonnen
die scone was ende monyoot
so dat hem die bisscop verboot
ende waerpene inden ban
alse sterven soude de heilege man
quamen des mans vriende ende baden
den bisscop dat hine soude ontladen
doe sprac hi wille die keytijf
laten dongevalleghe wijf
so verlatic hem den ban
blivet hi met hare vort an
so willickene vor gode daghen
tantwordene van deser claghen
ic sal den gheest gheven uut
teersten datmen middach luut
also staerf die bisscop daer
ende daer na recht over een jaer
ter selver wilen ten selven daghe
staerf die verbanne in swaerre plage
met sire amien daer hi lach
want het slougene een donreslach
tien tiden was in normendien
hertoghe ricaerd horic lyen
ricards sone ende robbrecht broeder
uut inglant was haer moeder
des coninx zuster edelreet
tallen dogeden was soe gereet
ende edewaerts diere was vermort
dese vulmaecte alsemen hort
van viscamp dat began
sijn vader ricaerd die edel man
nachts so plach dese ricaert
sinen cnape tontslupene ter vaert
ende ginc ter moenke mattine mede
ende lach danne in sine ghebede
al tote dien dat was dach
dit was dat hi altoes plach
eens so hevet hi dit bestaen
ende quam ten cloestre gegaen
ende vant die monster dore gesloten
hi clopte buten ende maecte ryoten
ende hevet des cloesters ruste genomen
die coster es ter dore comen
ende ondeedse ende hevet versien
vor sinen ogen staende dien
met ondieren clederen daer
hi vlieget hem te hant int haer
ende gaf hem oec menegen plat
sonder wort ghedogedi dat
met utermaten simpelen zinne
ten naesten daghe ten beghinne
clagedi in capitelen dat
den moenc dagedi teere stat
tenen dorpe dat hi daer quame
hi soude so wreken sine blame
daer soude al vrancrike af spreken
die moenc quam tien dage streken
ende wart swaerlike ghedampneert
maer ricaerd heeftene geabsolveert
ende gaf hem tdorp daer dat was
dat rike was sijt seker das
dat bleef der costerien vort
oec so seidi dese wort
dat hi een goet moenc ware
want hi sijns dinx so wel nam ware
ende sine cilentie hilt wel
daer hi gram was ende fel
dese ricaerd was hertoghe daer
in normendien xxviii jaer
ende alse hi staerf wildi wilcuren
datmenne groeve buten duren
daer tfolc up hem terde met allen
ende reghen up hem soude vallen
sijn broeder was erdsch bisscop echt
van ruem entie hiet robbrecht
die sine ordine ende sine eere
sette in ondogeden sere
maer alse hi ter ouden ginc
verbeterde hi so sine dinc
met aelmoesne te gode waert
sijn broeder hertoghe ricaert
liet enen sone die ricaerd hiet
die een jaer here was ende el niet
dien segetmen dat robbrecht vergaf
sijn broeder ende brochten slijfs af
dies voer robbrecht over hem
sident in jherusalem
ende bleef doot int wederkeren
int xxste jaer alse ons leren
die jeesten van keyser heinrike
quamen taken ghemeenlike
ridderscap ende paepscap mede
eenen seent te houdene inde stede
daer wart die droochte also groot
ende so grote hitte indie lucht scoot
datter menech bi verswalt
menege beeste dat ontghalt
colummen ende paviment
sweeten daer al ommetrent
dat si dochten also ghebaren
of si al beghoten waren
dese heinric hadde in sinen stonden
te wive ver coenegonden
ende wants hem beden hevet behaget
bleven si te samen maghet
ende maecten dies si hebben roem
van bavesberghe dat bisscopdoem
daermense beede liggen siet
ende menege miracle ghesciet
bi hem beeden te meneger tijt
dese heinric vacht menegen strijt
in beheem ende in ytale
ende int duutsce lant also wale
in sijn xxiiste jaer
van sinen rike riep hi naer
sine vorste ende gaf up trike
ende voer hem allen gemeenlike
gaf hi hem eenen edelen man
die coenraet hiet die trike vinc an
bisscop adelbout alsict verheeste
screef des keysers heinrix jeeste
coenraet ontfinc tkeyserike
int jaer ons heren sekerlike
m xx ende vive
xv jaer was hijt in desen live
desen heetmen den anderen coenraet
want dat hier een voren staet
die coninc was gebenediet
int duutsce lant niet keyser gewyet
int eerste jaer van sinen rike
grouf men den anderen heinrike
te bavenberge alst es geseget
daer hi bi sinen lieve leghet
want dat rike hadde gestaen
sijnt dat die duutsce eerst hadden ontfaen
van ore tore tote desen heinrike
ende drougen over een gemeenlike
dat trike niemen en soude versterven
maer bider cuere sonder erven
ende was iii papen ende iiii lantheren
die cuere gegeven met eren
die papen salic u visieren
coelne magensen ende trieren
die van coelne es cancelier
in ytale lesen wi hier
die van magensen in germeine
dats int duutsce lant gemeine
die van trieren eist in gallen
dats int walsche horen wi callen
dit sijn die drie canceleren
die den keyser kiesen ter eeren
deen lantshere es die van beheem
die cuere moet gaen an hem
entie es des riken scinke
also alsic mi bedinke
dander kieser pleget te sine
die palesgrave vanden rine
entie es drussate vanden hove
des keysers met groten love
die derde van sassen hertoghe
die moet vorden here hoghe
sijn zwert dragen alst es feeste
voer die hogeste entie meeste
van brandeborch die maercgrave
die es die vierde een hier ave
die es des riken camerare
dese vii heren mare
kiesen na die duutsche wet
hem diemen taken inden stoel set
ende dien de paues gevet te lone
waere hijs wert die coninc crone
in des keysers coenraets dagen
so vantmen horen wi gewaghen
grote papen van hogen live
in vrancrike meer dan vive
in bourgoenyen ende in loreine
ende int duutsce lant ghemeine
die waren inder heileger kerken
grote prelate grote clerken
oec so was doe in ytale
een hiet wijde also wale
van arechten uter stede
die verlichte musike mede
want hi ut re mi fa sol la vant
kindere te leerne andie hant
dies men en wiste eer clene no groet
ende dies die kerke hadde noot
keyser coenrade gheviel hier naer
dat hi in sijn vijfte jaer
orlogen began up die slaven
die sinen vorders rente gaven
ende uptie hongren daer hi mede
comen was al buten vrede
so besetti sine vaert
daer hijs lettel te boven waert
in inglant was here do
een die hiet cinico
een goet kerstijn man ende milde
die sijn weldoen vermaren wilde
tote chaerters in vrancrike
want hi horde dat edelike
die bisscop fubrecht vander stede
onser vrouwen kerke maken dede
ende sendde aldaer ter stat
om te helpene groten scat
dese fubrecht alse wijt horen
hadde uutnemende vercoren
die moeder gods dor haren danc
ende las van hare ende sanc
ende oec leestmen van hem dat
dat hi ziec lach teere stat
daer hem sijns in sinen rouwe
vandde onse soete vrouwe
ende hem up siere leppen elc
droopte van haerre soeter melc
ende hi uptie stede ghenas
vanden evele daer hi in was
in coenraets vijfte jaer
verloos vrankerike zwaer
want die coninc staerf robbrecht
die sere milde was ende gerecht
den aermen in sinen rike
dese was gehuwet edelike
an des graven dochter gimbelijn
tlant van provensen was sijn
constantien haddi sire dochter
dier therte was te nemene sochter
dan het was enege dinc te gevene
dies plach robbrecht in sinen levene
waest ors ghelt goet oft cleet
dat hi seide wacht dats niet weet
constantie met vrecken zinne
hine hietse niet coninghinne
welc tijt so hi ghevens plach
want soene node geven sach
enen sone haddi hiet huge de grote
die hi voer des lants ghenote
binnen sinen live cronen dede
te compiengen indie stede
die staerf eer die vader staerf
na coninc robbrechte so verwaerf
heinric sijn sone die dat lant
van vrankerike hadde inde hant
xxx jaer alse here
in coenraets tiden gheviel mere
want dat in sijn viiiste jaer
in vrancrike wart openbaer
vanden bisscoppen uutgegeven
ene niewe maniere van smenscen leven
dat si geboden utermaten
te houdene haren ondersaten
want een seide dat hi ontfinc
van hemelrike van deser dinc
lettren die waren gegheven
ende wilden dat tfolc dus soude leven
niemen en soude wapene dragen
ende omme roof soude niemen claghen
sloughemen af sine maghe
ne dader omme wrake no claghe
maer verghave alle daghe
men soude alle vrijndaghe
eten water ende broot
ende tsaterdaghes dor ghene noot
eten weder vleesch no smout
eist dat men dese vastene hout
so wilden si dat orconden
dat het aflaet ware van zonden
ende anders penetencie ghene
van mesdaet doet groot no clene
ende dat soude sweren dan
te houdene elc wijf elc man
ende diet te swerne niet en core
dat hi sijn kerstijndoem verlore
ende sijns niemen in sine doot
ne vanden soude clene no groot
ende men niemene gehinghe
dat hi mettem ten grave ghinghe
dat ende andere onreene saken
wilden si upbringen ende maken
dese niewe selsiene ghebode
of si comen waren van gode
waren some liede diese ontfingen
meer om nieuweden van dingen
dan om sonderlange leven
alse dus dit soude sijn verheven
ontseit gheen bisscop gemeenlike
onder die crone van vrancrike
noch onder die vrancsce bisscopdoeme
sonder een die ic u noeme
die bisscop geraert van camerike
dats die gene die al eenlike
van lottrike behort te riemen
met genen dinghen en mochtem niemen
daer toe bringen no dwingen
dat hi dies wilde gehinghen
maer elc poyntkijn hi verleide
ende ontbant ende wederseide
met redene scone ende claer
ende togede wel ende openbaer
dat die werelt van beghinne
sijnt lieden hadden geweest daer inne
ghesceden was in drie manieren
in ackerlieden die visieren
hoemen lijfnere ghecrighe
in ridderscepe die met wighe
jegen die onnutte vechten
ende vredelijc volc berechten
ende in paepscap die desen tween
den woch wisen over een
hoe si naer dit cranke leven
werden te hemele verheven
deene paertie sal die twee voeden
ende indie erdsche dingen goeden
entie twee sullen den derden
wijsheit leeren ende beverden
hier omme sprac bisscop geraert
dinct mi goet sijn datmen bewaert
elc man met wapene in sijn leven
die daer toe so es bedreven
ende men onrecht ende rove
wedergheve na tgelove
der niewer wet enter oude
ende men met crachten niet houde
den ghenen diemen onrecht doet
sijt an sijn lijf sijt an sijn goet
an wonden of an dootslaghen
an hem selven of an sine maghen
dat hi bedwongen si tier stat
al slichts te verghevene dat
maer datmen hem sal sonder ghile
raden nader ewangile
dat hi vergave dat ende dit
also alst pater noster bit
datmen mede vastens plaghe
up vrijndaghe of up saterdaghe
onder alle lieden ghemeene
dat ware eene redene cleene
want die liede altemale
ne vermogent niet even wale
ende oec en mochtsi met dien dingen
niet al hare dinc vulbringen
want die lieden sonder waen
ne hebben niet even vele mesdaen
want deen meer dander min
dus moet ghevouge sijn daer in
entie lieden alsemen siet
sijn alle van eere ordinen niet
dat oec die lieden sweren souden
sulke ordinantse houden
ne dochte mi niet ter zielen vromen
want meenheet mochter wel af comen
ende datmen vermeesamen soude
den ghenen diet doen niet en woude
ende sijns evels oec niet vanden
no graven met levenden handen
dat waren ongehorde saken
ons mogen wel genoegen de spraken
die dapostelen uutvercoren
ons gaven ende andere hier te voren
entie oec gaet jegen die wet
datmen hem penetencie set
dus vellede met redene al
die bisscop geraert dit gescal
in keyser coenraets xde jaer
staerf in vlaendren over waer
die grave bouden metten baerde
die vlaendren hilt metten zwaerde
xlvii jaer achter een
sijn ghelike was cume geen
dese nam te wive in sinen live
van lucenborch ene hiet ogive
des graven dochter hiet ghiselbrecht
an dese vrouwe wan hi echt
eenen sone die boudene hiet
dien hi int lant van vlaendren liet
dese sone hiet van risle boudene
die hem vlaendren pijnde te houdene
met eeren na des vader doot
ende levede met eeren groot
int xiiste jaer van coenraeds rike
dedi sinen sone heinrike
cynitoens dochter van ingelant
nemen in wetteliken bant
die hiet gonnilt alst willem seget
dies dingelsce jeeste bescreven leget
haer broeder was de coninc hardeninc
alse dese gonnilt te scepe ginc
ghebrochtense die hoge baroene
die haren cost mede te doene
gaven menech diere prosent
dus es soe in almaengen gesent
ende was goet stic met haren man
ten lesten leidemen hare an
dat soe geploghen hadde onwet
ende verbuert hadde haers heren bedt
ende die hare mede dit teech an
was een ruese een groot man
ende niemen was van haren cnechten
die voer hare wilde vechten
soe nam een kint dat soe daer brochte
uut inglant als soe tlant sochte
ende settet vor hare inden crite
dat maecte hare des lachters quite
want alst god wilde die gygant
wart gheanxent altehant
tkint wan den zeghe alst god wilde
ende nemmermeer constmen gonnilde
no met dreghene no met beden
ghebringen te diere mogentheden
dat soe ten manne wilde keren
maer soe ginc henen gode teeren
in eenen cloester met nonnen
ende es der werelt dus ontronnen
in coenraets xiiiide jaer
so staerf lesen wi voer waer
grave diederic van hollant
die die vierde was alsict vant
grave die hollant berechte
dese was na graven rechte
tote egmonde begraven
daar hi vele gaf groter haven
lvi jaer vinden wi van desen
dat hi grave hadde ghewesen
otilt sijn wijf alse wi lesen
levede vi jaer naer desen
ende leghet in sassen alse wijt horen
want soe danen was geboren
vanden hoghesten vanden lande
dese diederic alsict bekande
was dalre eerste hollandsce grave
die lijf uutgaf ende have
omme tlant te soukene van over mere
alse pelegrijm ende niet met here
eenen sone haddi die diederic hiet
dien hi hollant na hem liet
ende eenen andren die hiet florens
die ghegoet was upten chens
vanden vriesen daer quaemt ave
datmen hiet der vriesen grave
nu volgen wi der ystorien naer
in coenraets xvde jaer
sachmen anden hemel zuudoest
een tekijn alst ware een mestroost
een vier rechts in diere gebare
oft een groot balke ware
die mede nader zonnen ran
doe soe ten westen keren began
so dat die zonne over lach
doe vielt neder daert menich sach
ende langhen tijt sachmen daer naer
daer het viel lijctekijn claer
int selve jaer quam in ytale
keyser coenraet gewapent wale
met groten here omme tonder te doene
die ghene die waren so coene
dat sine wilden wederstaen
want die lumbaerde sonder waen
hadden die wort gedaen spreken
dat si ghenen here en weken
diese meer wilde vervaren
dan si selve wilden te waren
doe vinc die keyser inden lande
bisscoppe ende els sine viande
maer die bisscop van melaen
die es hem ontweken saen
dies verbrande die keyser dat
wat hijs hadde buten der stat
in tsinxene daghe was buter stede
die keyser ende sine princen mede
in een kercskijn bider port
daer drouch hi crone ende men hort
so grote donre ende blexeme daer
dats menech hadde sulken vaer
dat sire den zin omme verloren
ende some storven alse wijt horen
die bisscop brune die messe dede
ende daertoe noch si viere mede
die seiden dat si saghen daer
sente ambrosise selve al claer
in een onwerdelijc gebaer
den keyser selve dreghen daer
dus trac die keyser altemale
weder uten lande van ytale
ende in meye uptie derde yde
verginc die zonne ten ghetide
ende in junius upten vierden dach
die keyser selve doot nederlach
na hem alse ons seget zegebrecht
gewan sijn sone des riken recht
ende dat selve seget van hem
van malmesberghe willem
die die jeeste screef van inglant
ende oec seghet elynant
broeder vincent seghet oec wale
die die spieghele ystoriale
versaemde van vele bouken
maer alse wi die croniken souken
die versamende sider bi hem
die broeder martijn van beheem
na dat broeder vincent bleef doot
so dincter ons discort in groot
ende willen dat in dietsche blivet
dat hi van desen coenrade scrivet
martijn seget in sine croniken
van desen coenrade den riken
dat hi inden rike sette
vele nuttelikere wette
ende hi lant ende steden
begerde te settene in vreden
so sette hi wie so vrede brake
dat menne onthovede om die sake
nu was een grave die lupolt hiet
dies daer omme niet en liet
hine was die sinen toren wrac
daer hi sinen vrede an brac
ende omme tontdragene sijn lijf
so nam hi kindere ende wijf
ende vlo daer mede in ene wostine
al daer hi met siere pine
hem ende sijn wijf ende sine kinder
aermelike onthilt ghinder
niemene wiste wat sijns gesciede
hier naer coenraet ende sine liede
voeren jagen inden wilden woude
ende alst god wilde ende wesen soude
so verloos hi volc ende honde
entie nacht quam in corter stonde
enten keyser twifelde das
in wat steden dat hi was
ende wart versaghet hier af
ende alse hem daventure gaf
quam hi ter loedsen daer lupout
woende in dat groene wout
daermenne goelike ontfinc
met alsulker aermer dinc
alse men hem gehelpen mochte
snachts sliep hi inden strowe sochte
entie vrouwe die zwaer was
des selves nachts eens kints genas
eens soens alst onse here gaf
ene stemme die sprac daer af
den keyser ene vremde mare
dat die sone soude daer nare
siere dochter ontfaen te wive
ende keyser sijn na sinen live
die keyser was dies tongemake
ende quam naer dese sake
des anders daghes daer die sine waren
sinen tween heimeliken cameraren
hevet hi gheopenbaert tghint
ende hiet hem halen dat kint
ende hietem nemen sijn leven
ende hem sine herte gheven
omme tkint voeren si te samen
ende met ghewelde dat sijt namen
maer alsi quamen inden woude
en waser gheen diet doden woude
maer inden woude lieten sijt leggen
eens hasen herte nemen si ende secgen
den keyser dat sine herte ware
dus brochtsine een deel uten vare
een hertoghe heinric quam tien stonden
jagende met sinen honden
inden woude ende versach
gheent kint wenende daert lach
dat sere was vulmaect van live
gheent kint brochti sinen wive
heimelike ende bat
dat soe wilde heelen dat
dat hare dat kindekijn ware
ende hijt gewonnen hadde an hare
die vrouwe hevet gerne gedaen
men dede dat kint dopen saen
ende hietent heinric allegader
naer dien heinrike sinen vader
sidert quam die keyser daer
ende mercte gheent kint overwaer
alset so verre was ghedeghen
dat het diennens mochte plegen
ende dochtem geliken alse hijt sach
den kinde daer hi wilen lach
int wout ende dochtem te waren
dat het ware vandien jaren
dat kint hi mettem verhief
al en waest den vader niet lief
ende visierde ende dochte
hoe hi dat kint ontliven mochte
eens gaf hi hem eenen brief
ende sendene of hine hadde lief
ter keyserinnen sinen wive
dat hi eene boetscap drive
ende inden brief stont gescreven
dat soe hem dade nemen tleven
teerst dat soe den brief ontfinghe
nu ghesciede den jongelinge
die niet en wiste wat die brief sprac
daer hi henen sinen woch trac
dat hem die vaec dede leet
dat hi in eens papen huus reet
ende beette ende ruste daer
die pape selve die quam naer
ende vant dien jongelinc daer slapen
ende sach sine buerse gapen
daer in vant hi enen brief
heimelike alse een dief
hevet hi des keysers zeghel ondaen
ende vanter in ghescreven staen
die doot vanden jongelinc
doe verkeerdi die dinc
ende dede die mort af altemale
ende screef selve harde wale
teersten dat ghi siet den jongen man
ghevet hem een onser dochter dan
dien brief stac hi ins jongelinx tasse
ende so henen alse die rasse
die jonghelinc ter keyserinnen
ende als soe gelas den brief binnen
wonderde hare duere sere
so verdich ghebot van haren here
die dochter gaf soe hem te wive
alse die niet en dar dat het blive
alse den keyser quam die mare
quam hem wonder an met vare
maer so dorsochtijt algader
dat hi vernam dat sijn vader
lupolt was die edel grave
doe stont hi sijns belgens ave
dese heinric scrijft martijn albloot
wart keyser na coenraets doot
ende maecte eenen cloester mede
daer hi begraven was tier stede
int jaer m ende x waerf viere
dat maria die goedertiere
den gods sone ter werelt brochte
alsict inder jeesten besochte
wart die derde heinric alsict gome
keyser int rike van rome
die coenraets zwager was of sone
xii jaer regneerde die ghone
dese dwanc die windelike
dat was een volc dat heidijnlike
levede ende leget haer lant an zwaven
ende alst ons bescreven gaven
willem ende oec helynant
so anebeden dese in haer lant
daventure over godinne
ende hadden dor hare minne
een beelde hare gemaect mede
dat stont in eere hogher stede
ende hadde alse wijt horen
indie rechter hant cenen horen
dien vulden si met soeten mede
ende so quamen si daer ter stede
updien dach alsemen ons seghet
daer sente andries dach up leget
ende maecten hem met feesten dul
vonden si ghenen horen vul
so waren si blide ende vro
ende seiden hem soude gescien also
ten naesten jare die tijt te sise
vonden sine ydel so vloucten sise
daventure ende ontsaghen
datse die diere tijt soude plaghen
heinric die derde die dwanc dese
te sulken dienste alsict lese
dat in elken hoghen tiden
vier die beste van haerre ziden
alse hi crone soude draghen
tsiere kokene also plaghen
dat si enen ketel droughen
met vleesche oec si hem gevougen
elc te houdene een vingerlijn
dese heinric en mochte niet sachter sijn
blide was hi ende goet geselle
daer ic eene aventure af telle
ene zuster haddi die nonne was
up enen winter alsict las
so lach soe teere stede stille
om des stercs winters onwille
een clerc was daer die up haer louch
so dat haer wille over een drouch
dat si haerre minnen plaghen
entie vriendscap sulke versagen
diere af spraken alsemen pliet
die keyser en wilds geloven niet
eens nachts lagen si so lange tsamen
dat si te spade haerre scamen
worden geware entie clerc siet
dat al bescaemt es ende hi niet
ontgaen en mach hine wart begrepen
inden snee biden voetstepen
so dat hi sinen lieve ghebat
dat hi up haren halse ghesat
ende soe droughen dorden snee
ende men vanter voetspore twee
al eens int gaen ende int keren
sone conden niet die heren
begripen dat daer iet messciede
die keyser ende els ghene liede
hevet dese dinc versien
want hi was gegaen mettien
teere veinstre sine orine maken
daer na gevielen so die saken
datter een bisscopdoem verstaerf
den clerc riep hi ter selver waerf
die keyser ende seide nem
dit bisscopdoem doe ruundi hem
int ore stillekine dit wort
nu en rijt geen wijf meer vort
eene abdesse bleef daer na doot
siere zuster hi doe ontboot
sijt abdesse nu ten tiden
ende laet u ghenen clerc meer riden
beede begonsten si hem scamen
ende voert meer si anenamen
reine leven ende lieten die zonden
ende bleven vort goet in haren stonden
echt ghesciede dat mettem was
een clerc die wel zanc ende las
ende wel gelettert ende was dyaken
maer hem messciede in ere saken
want hi minde een onwert wijf
eens messciede den keytijf
teere hoghere tijt dat hi bi haer sliep
die keyser wist doch hine riep
dat hi ter ewangelien ghinghe
want het ghenoucht hem dat hi singe
hi ontseit hem alse dien bedrouch
sine besicheit ghenouch
die keyser hiet hem dat hijt dade
te proevene oft hi ware gestade
ende seide ganc ende doe te hant
of rume altehant mijn lant
doe ginc die ghene ghereder
ende dede tuerssen sine cleder
alse die varen wille ende betalen
doe dedene die keyser halen
met ghewelde ende louch mede
ende sprac danc hebbe dine vromechede
ic weets di danc van dattu gode
meer ontsages dan mine gebode
ende du mijn lant ende mijn hof
eer rumen wilds dan gods staen of
nem te lone om desen roem
dat mi valt deerste bisscopdoem
alleene doe uut dinen zinne
die oncusche dorper minne
dese heinric te magensen lach
up enen hoghen tsinxendach
daer geredemen inder kerken
des keisers stoel enter clerken
des erdschbisscops vander stede
ende des abds van vouden mede
haer ghesinde ghinder streden
welc here inder hogester steden
sijn sitten soude behouden
want die abt selve van vouden
hevet enen cloester sekerlike
die meeste een vanden keyserike
ende metten keyser eist onvrede
met lxm hem volghet mede
in sine orloghe tallen steden
dese pleghet van ouden zeden
den keyser in sinen hoghen tiden
naest te sittene tsiere rechter ziden
inden doem vachtmen omme dit
so dat die kerke wart besmit
metter goeder lieden bloede
die bisscop ende andere goede
maecten te hant den vrede
dat mer nemmeer quaets en dede
ende suverden ende verwijeden mede
vanden gevechte die heilege stede
ende begonsten met hoghen sanghe
die messe ende met bliden bevange
so dat men die sequentie zanc
die daer te voren niet wel lanc
robbrecht coninc van vrancrike
alse hier voren sprac die cronike
maecte vanden heileghen geeste
ende alsemen sancti sprac met feeste
ende men ten lesten verse quam
daer die sequentie ende nam
dat dus endt alst staet hier bi
hunc diem gloriosum fecisti
dats dattu makes eerlike desen dach
eene stemme hordemen ende niet en sach
die riep nederwaert van hoghen
ic maecte desen dach vul orloghen
al tfolc bevede van vare
die keyser maercte openbare
vanden duvel die grote vroude
doe sprac hi quaet verradere oude
alre quaetheit vindere ende begin
du heves hier heden ghesayet in
onder die ouderinghe fiere
eene droeve orloghes maniere
maer wi bider ghenaden ons heren
sullen desen setten gode teeren
enten aermen te baten
blide ende vro met caritaten
die sequentie slouchmen echt ane
ende bat met sanghe ende met trane
die gratie vanden heileghen gheest
ende daer en was niemen al meest
hine slouch vor die borst aldaer
na messe so riepmen naer
die aerme ende dede creyhieren
wie so wilde in goeder manieren
eten dor die minne ons heren
dat hi hem soude ten hove keren
ende aldie spise diere was te hove
ghereet der werelt te love
dede die keyser den aermen geven
hi selve ende sine vorste beneven
saten cume ende onbeten
eene soppe een magher eten
selve die keyser diende den knechten
ende drouch vort die gherechten
ende maecte scone die vaten
dus wan die duvel an sine onmaten
van desen heinric seget men mede
dat hi quam in siere kintscede
daer een clerc ene pipe drouch
selverijn matelijc genouch
daermen water mede scoot
die begerdi met willen groot
een bisscopdoem belovedi hem daer ave
up dat hi hem die pipe gave
teersten dat hi keyser ware
alse hi keyser was daer nare
ende een bisscopdoem viel tere stat
so eeste ghene clerc dat
ende hi gaeft hem sonder vaer
saen so wart hi ziec daer naer
ende bleef drie daghe rechts vort
sonder zin ende sonder wort
die bisscoppe die waren ter stede
daden vor hem hare ghebede
ende daden vasten omme sijn lijf
drie daghe man ende wijf
so dat hi bequam vander doot
ende hi den bisscop saen ontboot
dien hi bisscop maken dede
om die pipe in siere kintschede
ende dedene bi ghemeenen rade
ontsetten van sinen grade
ende lijede dattem die drie daghe
die duvele daden sware plaghe
ende schoten up hem ongier
dordie pipe vlamme ende vier
ende onsen viere also ongelike
ware alse vier es slike
doe sprac hi hi sach na dese dinc
een half gebradenen jongelinc
te hem comen alse hem dochte
die hem enen keelct daer brochte
die cout water up hem waerp
daer bi vercoelde die vlamme scaerp
die jongelinc was sente laureins
dien ghalt hi enen hoveschen cheins
want hi hem maecte met allen
eene kerke die was tevallen
ende gaf hem enen keelct van goude
ende andere scoenheit menechfoude
oec leesmen van desen heinrike
dat hi eens aventurelike
ghejaget wart van sinen vianden
teere rivieren quam hi te handen
daermen en wiste gheen gewat
ene hinde quam daer ter stat
diene over dwater drouch
daer hi seker was ghenouch
in keyser heinrix derde jaer
scrijft ons willem over waer
was in ingelant bleven doot
coninc etelreet die here groot
coninc edewaerd was sijn broeder
dien morderen dede die stiefmoeder
alset hier te voren staet
hoe dat soe gaf alsulken raet
dese etelreet liet eenen sone
coninc edewaert hiet de gone
die meer dan xxiii jaer
naer den vader regneerde daer
dese was van zinne so sochte
dat hi niemen quetsen en mochte
nochtanne daden hem vele eren
sine lieden ende sine heren
ende buten lande was hi ontsien
dus bevreede onse here dien
dese edewaert horic lyen
hadde den gheest van prophetien
up eenen paschedach hi sat
tote lonnen indie stat
te westmonstre ende drouch crone
bi hem menech prence scone
ter taflen daer die andre saten
wart hem sijn ghepeins verlaten
van erdscen dingen ende sach met geeste
doe wart hi lachende inde feeste
ende alse die taflen up waren gedaen
quamen si drie te hem gegaen
daer sijn hogeste raet an drouch
ende vrageden hem twi hi louch
langhe zweech hi ende sprac doen
inden berch van celyoen
die vii slapers rusten daer
die hebben cc jaer
gheleghen uptie rechter side
ende alsic sat in dat ghetide
keerden si ter luchter ziden te waren
ende binnen desen lxxiiii jaren
keeren si ter rechter siden niet
dit meent plaghe onder terdsce diet
want hier binnen wel naer al
dat god voerseide gescien sal
te comene vorden doemesdach
ander dinc daer vele an lach
seidi hem aldaer ter stede
ende vanden vii slapers mede
hare passie ende haer leven
ende hare gedane meer dans gescreven
van hem es so seidi hem drien
alse oft hise in levene hadde gesien
die drie raetsmanne sendi thant
te constantinoble int lant
ten keyser met lettren ende prosent
ende dedem sinen wille bekent
die keyser ontfinc die boden wel
ende sendese te niemene el
dan ten bisscop van epheso
ende bat hem dat hi dade also
dat hi toghen wilde te hant
des coninx boden van ingelant
die vii slapers inder manieren
dat si laghen inder duwieren
dies waren die boden blide
si vonden updie luchter zide
rustende die maertelaren
daer die grieken af seiden te waren
dat si oint vor dat ghetide
laghen uptie rechter zide
dus wart openbare waer
edewaerts prophecie claer
ende cortelike oec die agareene
tuerken ende agabiene gemeene
wonnen tlantscap van surien
ende cleene asyen met haerre paertien
ende tlant van licien mede
ende destruweerden ephesus die stede
daer die vii slapers laghen
ende oec mede in corten daghen
jherusalem die heileghe port
ende binnen dien vii jaren vort
storven vier pauesen achter een
dat een begin van plaghen sceen
nu sullen wi vanden pauesen scriven
hoe si hare dingen driven
vanden pauesen lieten wi staen
daer die viiide benedictus hadde ontfaen
den stoel van rome entie eere
sidert mesfielt hem so sere
datmenne dor sine mesdaden
utestac sonder ghenaden
van hem so doet ons verstaen
een wijs clerc pieter damiaen
dattene naer sinen stervedach
een bisscop van caeps sprac ende sach
sittende up enen swarten paerde
hi riep alse die hem vervaerde
wapene wats mi ghesciet
ne bestu benedictus niet
onse paues die doot es bleven
wats dit wanen coemt dit sneven
lieve vader hoe eist met di dan
jaic sprac hi ic bem die man
die ongevalleghe benedictus
vader sprac hi hoe staet dus
ic bem sprac hi in swarer verdriet
maer doch en twifelic niet
der ghenaden gods te waren
ic bidde di dattu wilt varen
te minen gheselle paues jan
die den stoel na mi ghewan
van minen weghe sech hem dat
dat hi neme den selven scat
die leghet ter stat die ic di wise
ende menne vor mi geve ter spise
daers die aerme hebben noot
want en helpt mi clene no groot
dat goet datmen eerst voer mi gaf
het was geroeft den aermen af
die bisscop voer te rome dan
ende seide dit den paues jan
dat hi dat goet soude gheven
maer selve die bisscop es moenc bleven
naer desen benedictus ghewan
den stoel die xxste jan
daer die bisscop van caeps toe dede
des doots benedictus bede
in sinen tiden so bleef doot
in hoghen levene scone ende groot
sente stevens sone van hongerien
deerste kerstijn coninc van dier paertien
entie sone hermaer hiet
sijn huwelijc ende sijn wijf hi liet
ende storven beede maget van live
te haren grave hadden keytive
bi miraclen vele ghesonden
ende al noch hebben nu ten stonden
na desen selven paues jan
so quam die ixde vort an
paues die benedictus hiet
ende alsement gescreven siet
so quam hi ter herscapien
bi onhovescher symonien
ende was een van benedictus neven
daer wi te voren af bescreven
ende hiet benedictus de jonghe
paues wart hi met valscen spronge
ende was een ongelettert man
doe setti in sire steden dan
bi ghemeenliken rade
eenen die sine officie dade
entie derde silvester hiet
onlanghe so vermochti iet
omtrent lvi daghe
dit dochte den menegen onlaghe
ende wart een gregorius genomen
die soude vuldoen ende vulcomen
wat ghebrake andie tween
nu laten wijt hier af al een
wi sullen van benedictuse scriven
den jongen ende dit en sal niet bliven
ons doet pieter damiaen
van desen benedictus verstaen
dattem dit hadde gheleert
een erdsch bisscop hiet obeert
dat een man in enen tiden
bi ere muelen soude liden
ende sach een wonder inder gebare
alse oftet een bere ware
sonder oren ende staert
droughen tes ezels gelike waert
naersus hiet hi die dit sach an
ende wart een sere vervaert man
ende wilde vaste danen vlien
dat dier riep ane hem mettien
vervaerdi niet ic was een man
alse du best nu sie mi an
maer ic levede alse een dier
dies hebbe ic beesten vorme hier
wie waerstu sprac narsus dan
ic was sprac hi donsalege man
die paues benedictus hiet
ghebenedijt en bem ic niet
tonrechte drougic des paues crone
hi sprac wat hevestus te lone
van nu toten doemesdaghe
hebbe ic sprac hi sulke plaghe
datmen mij sleept duer vule steden
vul dornen vul onreinecheden
sulperich stinkende ghereet
ten joncsten dage meerst mijn leet
dan moet inden helschen pot
mine ziele alse lange alse god
here sal sijn emmermeer vort
doe verloos hine na dat wort
alsic eerst seide hier te voren
naden derden silvester was gecoren
die seste gregorius die gratiaen
eerst hiet doet men ons verstaen
een heilech man een goet here
die vant der kerken goet so sere
verstaen verset ende tebroken
bi orloghen ende bi stoken
van sinen ombescedenen vorsaten
dat het ginc buten alre maten
want die rovers haddent al genomen
steden borghen ende soudemen comen
te rome dat was up die kele
der mordenaren waren so vele
niemen en mochte dor dlant liden
daer was doffrande cranc tien tiden
mids indie kerke ende indie stat
sachmen menechwaerven dat
datmen mordde ende rovede
was dan enech die metten hovede
ghesont quam inder kerken gevaren
ende offerde dan ten outharen
die rovers nament dan up saen
ende hebbent in bordeele verdaen
paues gregorius jegen dit morden
bat hem eerst met soeten worden
dat si tgoet der heileger kerken
lieten gebruken den clerken
hi wilde den ghenen doen genade
dien aermoede roven dade
entie rovede dor ghierechede
dat si dordie vreese gods mede
ende oec dor der werelt eere
sulx dings afstonden vort mere
die ghene die der kerken erve
hadden gheset in haerre bederve
ontboot hi met brieven dat
dat si te rome indie stat
vordie senaturen ontfingen
vonnesse van sulken dinghen
hare si ocht hem tordeel gave
ontwisedment hem si scieder ave
ontseidemen dat so sachmen clare
dat rome haer moeder niet en ware
dit scrivet hi ende ontbiet
maer dat en diet lettel of niet
doe vermeesaemdi aerme ende rike
die dat ontseiden ghemeenlike
ende alle die in enegen saken
mettem meenten ofte spraken
maer die hi dus in banne doet
worden met tornen verwoet
ende worden ridende om die stede
alse den paues te slane mede
doe sach die paues datmen tien tiden
dor noot die wonde moeste sniden
ende houwen dor dien noot
soudeniers dat hi ontboot
ende int eerste van sinen gewerke
besette hi sente pieters kerke
entie die offeranden roveden
dedi vanghen ende onthoveden
ofte jaghen uter stat
entie upter kerken goet sat
dedi afwinnen merschen renten
steden borghen gheen perlementen
sone mochtem troost gheven
sine moesten rumen of laten tleven
ende brochte der kerken goet
ant recht daert an wilen stoet
rovers seiden openbare
dat het ware een mordenare
ende vander messen soude bliven
die so meneghen dede ontliven
doe hi der doot naecte also wale
seiden alle die caerdenale
dat het altoos niet en behoeve
dat menne te sente pieters groeve
die sinen stoel maecte so root
met so menechs menscen doot
die stervende paues dit vernam
ende warter omme een deelkijn gram
fellike hi sine broederen ansach
ende sprac aldus daer hi lach
haddi sprac hi in uwen zinne
eenech point van redene inne
die gheestelijc oft godlijc ware
ghine sout niet also sware
uwen paues doemen uwen vader
want mijn leven altegader
ende daer toe mijns selves erve
hebbic gheleit in uwe bederve
ende hebbe die werelt eere gelaten
omme tfordeel van uwer baten
hadt ander volc up mi gheseget
ghi soudet hem hebben ontleget
ende hebben uwen vader geheert
entie dinc int beste ghekeert
nu segget waer hebbic scat so grouf
gheheven te minen behouf
ic hadde genouch vanden minen
dat mi genougelic mochte scinen
wien hebbic geheert of gevrijet
of mi selven des so lijet
eert hier toe quam dat dus gesciede
jane eerden mi alle liede
dedic niet al dat ic woude
ende mi sprac alt volc ere ende houde
dese eere ende desen lof
stac mi uwe aermoede of
ende mi ontfaermde uwer saken
doe wardic wreet inder wraken
ic sach die roveren u te scanden
upneemen uwe offranden
entie met overdaden verslocken
ende u gaen met aermen rocken
ende droevelike ommekeren die ogen
dit en constic niet gedoghen
ende began orlogen met rade
omdat ic bider roveren scade
die kerke wilde houden in eren
nu dincti mi die redene verkeren
want ghi mijns niet wilt roeken
dat andere runen in hoeken
wildi mi openbare wisen
dat begripen wildic prisen
daer ghijt daet met uwen rade
doch so biddic up genade
wildi uwen stervenden vader
sijn graf ontseggen algader
der menscelijcheit gemene zale
ontsegdi mi altemale
een aerme ghemeene wijf
een dief een woukerare een keytijf
gaet indie kerke met andren lieden
ende dit wildi den paues verbieden
ende legtere an macht so groot
tontseggene mi de kerke al doot
ende ickere levende in ginc
die dode en mach ghene dinc
mesdoen dat zonde heten mach
die levende mesdoet nacht ende dach
so sware felheit dat beduut
dat ghi dien uter kerken sluut
dien macht ende wille gebreect
te doene dat men van zonden spreect
hier omme lieve kinder mijn
laet u int herte leet dat sijn
dat ghi dus ombescedene wort
peinset ende bringet vort
omme dat ghi niet selt wanen
dat ic u dat dar vermanen
dat ic meerre si dan ghi
hort hier redene daer bi
elke daet van enen man
salmen proeven ende besouken dan
nadie meninge vanden sinne
eermer af jugeren beginne
so dat tfonnesse gaet
danen die wille quam ente raet
hier omme spreect god ende hets waer
mensche es dijn oghe claer
onnosele ende indie simpelhede
so es al dijn lachame claer mede
eist oec scalc ende onrene
so es dijn lijf donker al gemene
toghe dats die bescedenhede
van smenscen zinne van smenscen zede
menech naect aerm ende keytijf
bat mi dat ic sijn hongerege lijf
soude helpen houden ende voeden
want hi verdaerf in aermoeden
in wiste wats soude gescien
maer ic stont in staden dien
ende loedene met minen ghelde
maer eer hi quam ute te velde
hevet hi enen mordere gemoet
diene doodde omme sijn goet
salic dan manslachtich wesen
omme dat ic gaf daermen desen
jammerlike om hevet vermort
in rechte brinct men bescreven vort
datmen manslachtich wreect ende lovet
den mordenare ontwijstmen thovet
dat hi den goeden man verslouch
den ridder doetmen eeren genouch
dat hi enen volewijch verwan
daer hi in slouch menegen man
dus es manslachtich hier te prisene
ende hier ter wraken werd te wisene
die paues die eerste adriaen
was een goet man sonder waen
dien geeft men prijs ende lof daer af
dat hi den groten karle gaf
macht te ghevene bisscopdoeme
ende niemene te secrarien coeme
die keyser en dadere toe dat sine
metten stave ende metten vingerline
te verchierne den elijt
want karel was in siere tijt
een man die gheere mieden en rochte
ende niet lichtelike mochte
niemen werden indien tiden
dat hi bi mieden mochte liden
ende oec en mochts die paues gewesen
alse een te bisscoppe was uutgelesen
dat hi tote elken lude ende stille
ghedoen mochte al sinen wille
ende gaf den keyser sine macht
alse die ghene die niet en acht
omme miede noch om overdaet
nu es alder heren raet
vul ghierecheden vul overdaden
hier omme es die kerke beraden
dat soe den tyrannen trect af
die vriheit die soe den keyser gaf
dat soe ghelijc gemenen wiven
om ghelt te copene niet en bliven
nu prisen wi in onsen sproken
diet den keyser hebben ontbroken
oec lijc wel wat soes gesciet
hennes der pauesen ambacht niet
datmen mort of wijch iet doe
doch horet den paues toe
oft hi dat onnosele diet
verdreven sonder redene siet
dat hire toe doe hant ende wort
te wederstane onreine mort
want die propheete ezechiel
scelt die papen ende es hem fel
die alse fel was die aventure
hem selven gelijc enen mure
niet en setten vor tfolc ons heren
nu suldi merken ende leeren
dat die kerke hevet twee persone
jegen scalcheit ende hone
omme dat die quaetheit si bedwongen
deene orloghet metter tongen
entie ander metten zwaerde
ic was die ghene die begaerde
orconde u selven mine paertie
goet te makene die wille hi lije
alse langhe alsere hope toe horde
so orlogedic met minen worde
an hem hebbic die dinc bejaget
die tswert vander kerken draget
hi screef mi weder hovescelike
dattene die windelike
so swaerlike orlogeden met stride
hine hadde moete noch ghetide
ende bat dat ic die peneghe sine
niet en spaerde no mine pine
uptie morderen ende up die dieve
haddic ontseit sine brieve
wat onschulde soudic toghen
voer jhesus cristus den hoghen
nu mi sine saken al
die keyser met brieven beval
soudic borghers ende vremde lude
sien roven ende scueren hare hude
ende ic soude slapen ende rusten
so mochte mi groter zonden lusten
die den mordere sparet iet
hi vermordert tonnosele diet
nu mogedi seggen hier jegen
dat en es geens priesters plegen
dat hi hem clene of groot
besmettet met iemens doot
dits waer maer hi nes niet besmet
die den bosen mensche let
enten onnoselen verloost
want gods wort seget ons troest
salich sijn si die talre stede
wel doen ende gherechtichede
finees ende mathatyas
die vromelike alsict las
wraken sonden swaer ende groot
want finees slouch den ghenen doot
die oncuscher minnen plach
ende mathatyas alse hi sach
den joden afgoden volgen naer
vermordde hise upten outaer
andere papen in doude wet
hebben hem aldus besmet
ende waer na soudemen nu bi tiden
morders vri woch laten riden
clene es mijn onscult hier of
doch soudix te rechte hebben lof
want ic hem vordeel dede groot
diemen seget dat ic hebbe doot
so icse eer ontliven dede
so ic daer bi eer minderde mede
naer dit leven hare pine
die quade so langer tleven sine
so hijt swaerre tormenten moet
want hi te meer quaethede doet
hen si somech dien indit leven
god sine gratie wille gheven
die doot es een gemene goet
elken mensce die sterven moet
want bi hare coemt die goede te lone
enter euweliker crone
entie quade laet daer bi
dat hi nemmermeer quaet en si
si sijns mi sculdich te weten danc
die ghenen dien ic haren ganc
benam te doene dorpere zonden
dese antworde hebbic over mi vonden
omme dat ic wilde wederleggen
uwe antworde ende verseggen
maer omme dat wi lichte mogen
ic ende ghi sijn bedroghen
so geven wi al dese dinghe
gode up selve sonderlinge
minen doden lachame begaet
alse ghi der andre pauesen daet
set mi vordie kerke buten
doet die doren vaste sluten
met slotelen ende met grendelen vaste
wille onse here dat icker in raste
so lovet gode of hi gedoget
dat hi daer sine miracle toget
doet hijs niet met mi doet
al dat u dinct wesen goet
aldus ghevielt die paues staerf
men namene ter selver waerf
ende settene vordie kerke dure
besloten vaste ter selver ure
een wint die dueren upstac
die tslot ende hameeden brac
so groot quamen die vlagen sciere
die dueren vlogen an de masiere
ende doe dedemen daer ter erde
den paues na siere werde
in desen tiden alst willem seget
die dinghelsche jeeste te scrivene pleghet
so was in ingelant een wijf
die haren tijt ende haer lijf
al in sorserien versleet
up enen tijt gesciede haer leet
want soe hadde ene sprekende ka
die soe met weelden hare hilt na
so dat soe eens begonde spreken
wort van wonderliken treken
dat wijf wart geware des
ende mettien ontviel hare tmes
ende soe wart int anscijn bleec
die vrouwe versuchte ende verseec
langhe stonde ende seide owach
heden up desen dach
so es van mire plouch daventure
ghekeert nu ter selver ure
heden salic sonder waen
groot mesfal horen ende ontfaen
cume hadsoe vulseit dat wort
dat daer quam een bode vort
die seide haer sone ware doot
ende sijn ghesinde clene ende groot
doe bleef liggende die vrouwe
om die mare van groten rouwe
ende hiet datmen comen dade
twee haerre kindere tharen rade
eene dochter ende eenen zone
moenc ende nonne waren de gone
suchtende soe sprekende waert
ic hebbe gheleeft bi sduvels aert
ende hebbe die hope van mi begeven
maer ic hope up u leven
dat mi u weldaet helpen soude
nu wetic wel bi miere scoude
dat si mi sullen doen verdriet
die ic mi hier bedriegen liet
dat sijn die duvelen uter hellen
daer ic mi hier mede wilde ghesellen
nu biddic u als moeder terre tijt
bider lieven die gi mi sculdich sijt
dat ghi helpt lichten minen torment
want dat es mi wel bekent
ghine coent miere zielen niet gevromen
men en salse euwelike verdoemen
nayt minen lachame in eens herts vel
ende beslutene harde wel
daer naer in een stenijn vat
legget een saerc dan over dat
met lode ende met ysere gesaudeert
noch willic dat dat breken weert
ene ketene inde middewaerde
staerc ende vast van groter waerde
twee andere ketene telken ende
sijt mi selve oec ghehende
ende doet mi l zalme bi nachte
over mi lesen ter wachte
ende messe dages vor mi seggen
magic dus seker drie dage leggen
so graeft mi upten vierden dach
nochtan ontsie ic mi owach
dat mi die erde ontseggen sal
ende dats om mine mesdaet al
men dede hare al dat soe hiet
soe staerf ende het en halp haer niet
indie kerke stont soe ter wachte
uptie eerste twee nachte
alse die clerken lasen ende songen
quamen die duvele na ghedrongen
ende staken up met haren roten
die kercduere diere was besloten
twee ketenen braken si sonder sparen
die ten hovede enten voeten waren
maer die middelste was so gewracht
dattem daertoe gebrac die cracht
ter derder nacht rechts up de stonde
eer die hane crayen begonde
quamen duvele buten getale
so dat die cloester altemale
beven dochte ende aldie stede
een groot duvel ende eynselijc mede
dan alle die andere waren
die stac ontwee sonder sparen
die kerkeduere hoe soet vare
hi quam met enen fieren gebare
daer die lachame lach doe
hi riep hare bi namen toe
ende gheboot dat soe upstonde
maer soe antworde soe en conde
soe ware gebonden doe sprac de here
du werds ontbonden te dire onnere
die staerke ketene die tien stonden
sine gesellen niet breken conden
die brac hi alst ware een stof
den saerc stac hi boven of
metten voeten daerment sach
bider hant nam hise daer soe lach
ende tracse uter kerken duere
daer stont een zwart ors tier ure
dat overmoedelike nyde
daer setti up die vermalendyde
tors was al vul priemen gesleghen
ende het hevet dien wochgedregen
daerment an met ogen ziet
ende al gheent gheselscap vliet
so datment nemmeer sach ter wilen
maer men horde wel vier milen
dat mesbaer ende dat ghescal
willem dingelsche bescrijft dit al
int sevende jaer dat tkeyserike
stont onder den keyser heinrike
stont qualike metter roemscher kerke
omme dat die onnutte clerke
drie pauesen hadden in die stede
benedictus ende silvester mede
daer ic te voren hier af sprac
ende dat men die twee verstac
ende maecte gregoriuse den sesten
jegen desen alse jegen den besten
so quam keyser heinric striden
die meer verloos indien tiden
dan hi ant orloghe wan
doch so staerf die heilege man
ende omme sine gherechtechede
dede god om hem tekijn mede
alsic hier te voren seide
daer men om in die kerke leide
naden sesten gregorius quam
die keyser heinric ende nam
van bavenburge smedeghere
die daer paues was ende here
ende dedene paues sijn bekent
ende wart geheten die derde clement
dese wijede den keyser heinrike
ter cronen eerst ten keyserike
van desen clemente men telt
dat hi paues wart met gewelt
want heinric na gregorius doot
den ixden benedictus verboot
enten derden silvester mede
here te sine vander stede
ende hevet met crachte daer in gesent
desen anderen clement
die wijede desen selven heinrike
keyser inden roemschen rike
int sevende jaer van sinen rike
die romeine swoeren gemeenlike
den keyser alle te samen
dat si vort meer paues en namen
hen soude biden keyser wesen
min dan een jaer als wi lesen
so was paues dese clement
in dit selve jaer eist bekent
was te nyvele sente geertruden kerke
upgemaect van sconen gewerke
die te voren was verbrant
om ene roekeloeshede alsict vant
dat daer ghestuert was dbloet ons heren
heinric keyser horen wi leren
was daer alse mense wijede
die kerke goeddi ende vrijede
in keyser heinrix viiide jaer
ghesciede in hollant mesfal zwaer
want diederic de vijfte grave
wart gebrocht des levens ave
tote dordrecht indie port
van sinen vianden ende vermort
daer hi sonder hoede was
grave alsict bescreven las
was hi in hollant x jaer
ne geen sone bleef hem daer
tegmonde wart hi begraven
des lands baroenen die gaven
florense sinen broeder tlant
die eerst vrieselant hilt in hant
dese florens te wive gewan
ene vrouwe hiet geertruit herman
hiet haer vader hertoge van sassen
van hare quam hollant oyr gewassen
alsic hier na sal besceden
alse ons die jeesten daer toe leeden
in dat jaer wi lesent dus
wart paues die ander damasus
niet metter cuere maer met gewelt
niet ene maent hi den stoel helt
ende staerf wel naer onvorsien
int selve jaer sachmen gescien
dat so gheweldich viel die snee
dat die bome scuerden ontwee
int ixde jaer van heinrix rike
so wart gecoren redenlike
bruun die bisscop van toel
om te besittene des paues stoel
ende was die xde leo verbaert
alse dese voer te rome waert
hordi die ingelen inden trone
aldus singhende harde scone
god seghet ic pense tgepens des vreden
ende niet der pijnlijcheden
dese maecte scrifture ende zanc
menech dies men hem weet danc
dese vant eens bi aventuren
eenen malladen voer sire duren
dien leeddi in ende dedem goet
up sijn bedde hine rusten doet
heimelike hi sine dure sluut
ende gaet daer een stic bet uut
ende alse hi weder coemet in
sone vant hijs meer no min
vro was hi omme dese dinc
dat hi gode aldus ontfinc
te desen tiden so ghevel
dat die normanne waren fel
den romeinen vander stede
van rome enten paues leo mede
want die goede hertoghe ricaerd
dies hier te voren gewagen waert
hoe heimelike hi leedde sijn leven
alse hi doot was sijn hem bleven
twee sonen deen hiet ricaerd
die here naden vader waert
ende waest omtrent een jaer
men wille wanen over waer
datten robbrecht sijn broeder vergaf
ende omme berouwenesse daer af
voer hi segetmen over mere
dese wan met sinen here
daer hi up orlogen voer
poelyen ende tlant van laboer
calabre ende tlant van cycile
dat noit tote diere wile
uptie grieken conde gewinnen
roemsch keyser alse wijt kinnen
alexis die doe keyser was
te constantinoble alsict las
verwan hi ende omme dede
entie van venegen mede
ende bleef moghende ende waert
dit was die stoute robbrecht wiscard
die willem dien bastaerd wan
dien sijnt ingelant quam an
alse ghi sult horen hier naer
die romeine waren robbrechte zwaer
enten normannen mede
ende quamen met here uter stede
die paues leo entie sine
vielen daer in groter pine
want die romeine worden ondaen
entie paues leo ghevaen
met vele lieden van sire partien
robbrecht wiscaerd wilden vrijen
ende quite scelden met groter eren
maer hine wilde niet wederkeren
men verlooste die sine mede
doe dedemen dat dor sine bede
dat dit gheviel lesic vorwaer
was in heinrics xiste jaer
in desen tiden so ghevel
desen robbrechte also wel
dat hi eenen heidinen hadde gevaen
behendich ende wijs sonder waen
die een beelde in poelyen vant
dat lange gestaen hadde int lant
om sijn hovet een coperijn rine
daer in gescreven dese dinc
in meye upten eersten dach
teerst dat die zonne risen mach
so hebbic een goudijn hovet
die sarrasijn was niet verdovet
hine verstont watter ane lach
ende wachte upten meyedach
ende proevede als die zonne upquam
waer sijns hovets scade ende nam
daer vant hi onghetelden scat
robbrechte wiscaerd gaf hi dat
ende verloeste hem daer mede
doe levede in groter heilechede
sente tybaut van vrankerike
die gode diende omoedelike
in keyser heinrix xiiste jaer
so rees eene orloge swaer
tusscen hem entie vlaminge mede
want grave boudene die de stede
van risele maecte ende daer leget
daermen dogeden vele af seget
die slouch hant an met gewelt
an dat lant van over schelt
dat den keyserrike behort
ende wan eenam die port
gheroudsberghe ende al dat lant
dat hi liggende daer omme vant
ende dat lant van aelst mede
met crachte ende met mogenthede
dies wart die keyser heinric gram
met groten here dat hi quam
treckende al toter schelt
boudene sach dat hi dat velt
houden mochte min no mee
ende brac die bruggen ontwee
vander seelden al ommetrent
die keyser quam tote ghent
maer so nauwe was besat
brugge ende oec elc gewat
dat hi niet over comen en mochte
met sire eeren alse hem dochte
oec haddi onder skeysers here
vele maghen van groter were
die hem node wilden scaden
dus was die keyser so beraden
alse hi verherd hadde ende verbrant
over scelt grave boudens lant
dat hi keerde ten rine waert
die grave volgeden anden staert
ende reet hem vele af sijns carinen
tote numagen dorsti hem pinen
te volgene na inden ompays
daer verbrandi dat pallays
die keyser heinric die en conde
dat gebetren niet ter stonde
ende quam ten naesten jare
met groten here openbare
treckende dor cambrisijn
want dat lant was over al sijn
ende es in artoys getrect
daer hi alt lant met here dect
ende wat so buten vesten was
verberndi alse tfier doet tflas
ende wilde in vlaendren hebben getogen
jegen casselberghe den hogen
want dat lant was sonder rivieren
nochtan helpt niet sijn visieren
want die grave met enen fosseide
hem den inganc al daer ontseide
ende settre so vaste hoede
dat die keyser met erren moede
wederkeerde al waest niet scone
ende rumde die vrancsce crone
ende trac weder over scelt
daer hi met sire ghewelt
voer liggen int vael boulyant
menegen ghisel ende pant
haddi mettem sonder waen
oec hadde boudene ghevaen
een deel siere hogher liede
doch die dinc aldus gesciede
dat des graven magen baden das
want sijn moeder van lucenborch was
datmen des name enen vrede
ende men weder dor hare bede
gevangene om gevangene gave
of datmense loeste omme have
dus nam men daer een bestant
entie keyser keerde in sijn lant
in desen tiden eist bekent
so quam van antyochen te ghent
derdsche bisscop sente macharis
te sente baves die al daer is
sidert en wart tote desen dagen
noint asschen uter coken gedragen
dese miracle seidmen voer waer
es bi hem openbare daer
in desen tiden seget willem
alsement lesende vint van hem
so waren upter roemscer straten
twee queenen malicieus utermaten
van sorserien van toverien
van duvelien van nygromancien
die biden straten ende biden velden
ghemeene herbergherie helden
van gasten groot ende cleene
quamer eenech man alleene
si maecter af met haerre aert
waest zwijn ezel ofte paert
ende dadere haren dienst dan mede
dit was grote mordadichede
ende niemene wonderets nu ten stonden
men hevet dicken dit bevonden
in desen tiden ghesciede mede
wonder te rome indie stede
dat te wonderne es also sere
alse dit ander ofte mere
dat ic hier vertellen sal
hier in corten worden al
een jongelinc was seere rike
ende minde inhertelike
ene joncfrouwe ende ginc hare an
so dat hise te brude gewan
nu waren si rike ende edel beede
die jongelinc dede scone gereede
ende maecte sinen gesellen feeste
mettem aten een deel der meeste
dien hi hoghe maeltijt dede
naer etene van vroilichede
stonden si up aldaer meest al
ende souden werpen enen bal
alse jongelinge plegen some
nu hadde die brudegome
siere bruut vingerlijn an de hant
dat soe hem gaf up trouwen pant
ende vrucht dat hijt verliesen mach
ene ymage dat hi sach
die gemaect was wilen ere
in heidijnsce wet in venus eere
van copre was dat beelde gegoten
hi brac hem daer uter roten
ende staect den beelde anden vingher
dat cume wider was of ingher
ende so heenen saen ten spele
jeghen hem so prigeder vele
nochtanne en liet hijt daer om niet
hine was deerste die danen sciet
ende gaet om sijn vingerlijn
ende vint den beelde den vinger sijn
toter palmen hebben gebogen
hine can ghepinen no gepogen
dat hi den vinger iet gerechte
of dat vingerlijn verrechte
danen hi sceet dat hijt vertellen
niet en wilde sinen gesellen
die donker nacht die es comen
eenen gheselle heefti genomen
ende vant des beelden vinger gerecht
ende tfingerlijn verloren echt
hi gheliet hem in sijn gedachte
oft hi der scaden niet en achte
ende keerde tsiere bruut weder
ende ginc int bedde liggen neder
ende alse hise helsen woude
so ghevoeldi also houde
tusschen hem ende hare mede
ene dicke dinc ene deemsterhede
datmen ghevoelen mochte ende niet sien
ende wart belet bi dien
dat hi hare niet en conde genaken
oec hordi een luut van spraken
slaep bi mi ic bem die dine
orconde dinen vingherline
ic bem venus die godinne
du trouwets mi te dinen beginne
dijn vingerlijn gaefstu mi eere
ende ic en gheves di nemmermere
vervaert wart hi als hi dit horde
ende hi en weet neghene antworde
dien nacht hevet hi ter steden
sonder slaep ende ruste leden
sijn peinsen liep in menegen gedochte
wat dit wonder bedieden mochte
dit gheviel hem dicke daer naer
alse hi maken wilde een paer
met sire bruut ten eersten worde
ghevoeldi ghene dinc ende horde
els was hi vrome te andren dingen
ten wapenen enter wandelingen
also langhe dat sine bruut
ghene dinc al brochte uut
ende soet sinen vrienden ontecke
so dat men te rade trecke
ende men doch ontdecte dat
eenen pape buten der stat
hiet palumbus want men dien
kende over enen nigromancien
ende alsulke dinghe conde bedieden
die quamer an dor minne van mieden
dat hi te helpene hem vermat
ten jongelinc seidi dat
nem desen brief te dinen geleede
ende ganc daer ghene vier wegescede
te samen comen ende stant daer
swijch al stille sprec niet een haer
bi nachte alst coemt ter rechter uren
saltu daer liden sien fighuren
manne wive jonge ende oude
some drivende rouwe some vroude
some tors some te voet
wat soes gesciet wat somen doet
ne sprec groot nochte clene
alse dat volc es wech alrene
salre een moor comen ende jagen
groot ende vet up enen waghen
ghef hem den brief zwigende stille
di sal ghescien al dinen wille
die jongelinc heeft dus gedaen
ten weghensceden es hi gegaen
ende sach liden sulc ghediet
alse hem die pape behiet
onder menegen keytijf
sach hi daer liden als een wijf
die daer voer indien gegare
alse oft een ghemene wijf ware
hare haer wayende harentare
uptie scouderen indier gebare
daer up ene goudine huve
kerspende alse ene wijndruve
up enen muul fier ende amblant
ene goudine roede in haer hant
daer soe den muul mede reet
so sierlike was soe ghecleet
ende so dinne waest al tote desen
dat soe dochte rechts naect wesen
haer ghelaet ende haer ghebare
oft soe al ghemeene ware
die meester volgeden anden staert
vreselike hi ghebaert
upten jongelinc metten ogen
eenen waghen reet hi enen hogen
met precieusen steenen beset
ende vraget hem wat hi daer let
dander en sprac clene no groot
maer den brief hi hem boot
die duvel en was so coene niet
alse hi den zeghel kent ende ziet
dat hi dorste ontseggen das
maer den brief hi overlas
ende alse hi ghelesen hadde den brief
die aerme hi te gode hief
ende seide aldus belgende sere
god almachtich grote here
hoe langhe suldi ghedoghen
die quaetheit die vor dinen ogen
palumbus die pape doet
serianten senddi metter spoet
die venuse tfingerlijn afjagen
enten cnape weder draghen
soe maecter vele nosen
maer int ende moeste soes ghelosen
die jongelinc keerde tsire bruut
ende hadde sinen wille al uut
maer alse palumbus vernam
dattem die duvel dus was gram
dat hi gode over hem clagede
qualike hem dat behagede
daer bi bekendi vorwaer
dattem was sijn sterven naer
voer alle die roemsche liede
hi sine mesdaet beghiede
ongehorde dorpre sonden
beclagedi gode daer tien stonden
ende dede afsniden die lede sine
ende staerf in dorperliker pine
int selve jaer lesen wi hier
was in ytale een hiet berengier
die wederseide al openbare
dat sacrament vanden outhare
die wart verwonnen met wisen clerken
so dat hi moeste onse wet sterken
ende stont des ongheloven af
sijn goet hi wech dor gode gaf
ende dede penetencie so groot
dat men sprac na sine doot
vrancrike duere al openbare
dat hi een heilech man ware
int selve jaer ende tien stonden
so waren in ingelant vonden
vele heileghere lachamen
gheel in hude altesamen
die coninc sente edegaert
dies hier te voren gewagen waert
sente wiborch sente edeldrite
die mageden waren ende mans quite
sente elfregel ende sente cubrecht
entie coninc sente edmond echt
alle dese saghen die lude
liggen met vleesce ende met hude
alse oft slaep niet doot en ware
in des derds heinrix xiiiiden jare
staerf paues leo overwaer
ende was een man van dogeden claer
sine miraclen tsinen grave
togen die waerheit daer ave
wies hi es werdich sekerlike
voer gode in sijn hemelrike
in desen tiden alsict vant
ghevielt datmen te rome pallant
onder derde vant begraven
chierlike met groter haven
want sijn lachame was geheel
noch versmouten in geen deel
entie huut entie beene
entie zenewen al ghemene
waren gheheel altesamen
groot wonder si daer vernamen
die ghone die den doden vonden
want si saghen daer ten stonden
een licht tsinen hovede daer
bernende wel ende claer
datmen ne conde in gere maniere
noch met watre no met viere
noch met winde gehuten niet
doch dat een groot meester riet
een ghat boren onder den brant
doe ginc dat licht ute te hant
die man hadde gheleghen daer
wel xxii hondert jaer
bidi dat hi ghesleghen was
metten goedertieren eneas
daer hi jegen turnuse vacht
dat was eer rome was gewracht
iiii hondert ende xx jaer
sine wonde gaepte ende was voerwaer
nochtoe wijt iiiict voet
die in sine borst midden stoet
lettren stonden daer ghescreven
die seiden ic was in mijn leven
wilen evanders sone pallant
dien wilen dorescoot metter hant
turnus die stout was inde were
in eenen wijch met eenen spere
men rechte up ter selver ure
den doden te rome anden mure
hi was hoghere dan die tinne
maer doe die huut hart ende dinne
wart bereinet ende besceenen
doe rotten te hant die zeenen
entie huut ende hi viel neder
ende ghedeech te stove weder
in heinrijcs xviide jaer
wart paues victor overwaer
van rome die aleman
eenen seent hilt die selve man
tote florensen indie stede
daer hi bisscoppen ontsetten dede
ende vele onterven ende ontvrijen
van overspele van symonien
dese quam hier over in gallen
daerne eerlijc met hem allen
die mettem waren doe ontfinc
keyser heinric met groter dinc
ende daer naer over niet menech dach
staerf hi daer die paues toesach
sijn sone heinric wart keyser daer
ende waest bi naer l jaer
seghebrecht seget over waer
alsemen screef ons heren jaer
ml ende sevene
ontfinc na des vader levene
die vierde heinric dat keyserike
in sijn eerste jaer sekerlike
wart te coelne van omtrent
van heren gheroupen een covent
want selve die paues victor was
die hem onderwant das
dat hi die dinc vanden keyserike
besetten wilde wiselike
ende want van vlaendren grave boudene
up hem orloghe plach te houdene
over scelt int keyserike
so versoendine vriendelike
jegen den keyser heinrike dan
ende hi wart aldaer sijn man
vanden lande van over scelt
oec gaf hi hem in sire gewelt
die iiii ambachte ende walgren mede
om vaste vriendscap ende om vrede
oec zoende die paues een ander onvrede
vanden ardenoyscen godeverde mede
die hertoghe van lottrike screef
so dat hi vrient des keysers bleef
gozeloen dat was sijn vader
die hertoge was algader
van ardenne van lottrike
dus bleef tlant payselike
enen broeder hadde godevaert
die wijs clerc was ende waert
diederic hiet hi alsict las
die clerc te sente lambrechts was
dien die romeine daden maken
haren sevenden dyaken
dien hadde die derde heinric onwaert
om sinen broeder godevaert
dese wilde moenc sijn
upten berch die heet cassijn
daer benedictus abt sat
sindent wart hi abt tier stat
ende sindent paues na victors levene
ende was gheheten die ixde stevene
niet een vul jaer hi besat
den stoel te rome indie stat
int selve jaer verbrande mede
padelborne al die stede
entie doem vander stat
een scotte een moenc vorseide dat
hiet paternus lange te voren
dat god die port soude storen
met brande en ware dat si daden
weldaet ende sochten genaden
tfolc spotte mettem als enen sotte
mettien so dede die scotte
uten cloestre daer si toesaghen
al die dierste dinghen draghen
selve bleef hi in sine cluse
want hi belooft hadde uten huse
niet te scedene vor sine doot
mettien quam die vlamme groot
van vii ziden toegheresen
die lieden quamen te desen
ende baden dat hi woch ginge
maer hi beval gode die dinge
ende wilde sijn gelof niet breken
doe quam die vlamme toegestreken
ende hi gaeft gode al in hant
ende bleef metter cellen verbrant
ins vierden heinrix derde jaer
wart paues van rome openbaer
benedictus die tiende man
die mettien name dien stoel wan
in dit jaer spreect zegebrecht
wart bi dorneke een gevecht
van slangen ende van adren mede
menech bleef daer updie stede
die ghene die tfelt verloren
eenen holen boem si vercoren
daer si hem met crachte in sloten
dandere met haren roten
maecten buten groot ghescal
doe quamer tfolc toe van al
ende worpenre omme met gewout
groot vier risere ende hout
ende verbranden beede die scaren
onthier ende sire quite waren
int vierde jaer van heinrix rike
so bleef doot in vrankerike
coninc heinric ende liet enen sone
phillip was genant die gone
ende hem was ins vaders leven
die crone vanden rike gegeven
vanden erdscen bisscop gervayse
van riemen ende omme staet van payse
so was die sone van viii jaren
bevolen in vogedien te waren
in vlaenderen den grave boudene
om tlant in eeren te houdene
die boudene berechte vrancrike
met dien kinde getrouwelike
ende ware dat kint jonc gestorven
so hadde die grave die crone verworven
over mids adelen sinen wive
die moye was alsic bescrive
des jongs phillips van vrancrike
dese phillip drouch mogendelike
die vrancsce crone overwaer
bi naer xlix jaer
in dat jaer mede alsict vant
staerf grave florens van hollant
die seste grave van dien lande
ende dien sloughen sine viande
te hamerte al ombewaert
want hi hadde sine vaert
up sine viande bestaen
ende hadse mede alle ondaen
ende wrac an hem sijns broeders doot
dien si met overdaden groot
tote dorderecht hadden versleghen
alse hi soude sijns rustens plegen
ruste hi te hamerte onder enen boem
sijn volc nam sijns genen goem
want si rusten hem harentare
doe quam siere vianden scare
upten grave al onversien
ende eer hi mochte ten orsse tien
ende siere straten riden
slougen sine daer tien tiden
ende mettem vele siere lieden
die node van hem al daer scieden
tegmonde daer sine vorders lagen
wart hi te gravene gedraghen
geertruut sijn wijf bleef gravinne
met haren kinderen alsict kinne
twee jaer sonder mannes raet
cortelike alst bescreven staet
van helynande die screef van dien
mochtmen die comete sien
doe was een moenc in ingelant
van malmesberghe elmaer genant
die sprac alse hi die sterre sach
bestu comen owi owach
meneger droever moeder toren
ic sach di wilen hier te voren
nu sie ic di tontide mee
want du meenes ingelants wee
dat vallen sal onder voet
dese moenc was van lettren vroet
entie oint in sire joget
groot wonder hevet ghetoghet
want hi visierde eenen aert
daer hi bi ghevloghelt waert
an aerme ende an scinckel mede
met niewere behendichede
ende es uut eenen torre ghevlogen
een groot stic al ongeloghen
so dat hem die moet ghebrac
entie grote wint hem stac
ter erden ende quetstene sere
ende hi bleef creupel emmermere
selve lijedi wel das
dat sijns vallens sake was
dat hi alse hi vliegende waert
vergeten hadde te makene staert
tien tiden was wise lanfranc
dies men gedinken sal over lanc
die geboren was van pavye
ende meester van groter clergie
ende es in normendien comen
ende hevet eenen cloester vernomen
diemen nu heet sente betelwijn
daer wildi eerst moenc sijn
ende sidert was hi prioor daere
ende over eene stond daer nare
wart hi erdersch bisscop gecoren
van cantelberge alse wijt horen
daer hi hem ende alt lant mede
van ingelant vele vromen dede
in desen tiden alse wijt horen
so wart een wonder gheboren
indie jegenode daer normendie
ende bertaenyen sceet sine partie
want het waren twee wijf of eene
beneden so waerre twee bene
ende upwaert toter navele een
daer sciet hem dat wonder in tween
want scouderen borsten waerre twee
ende vier aermen min no mee
toter navele twivout also wale
beneden waest also te dale
een uutganc van naturen
twee voete alse andre creaturen
deen at ende dranc ende sprac ende louch
ende dander weende om ongevouch
deen wiec dander sliep
teenen uutgane haer verduwen liep
deen staerf ende daernaer
levede dander wel drie jaer
onthier ende datse maecte cranc
beede die last entie stanc
ende soe mede oec bleef doot
dit sonderlinge wonder groot
entie comeete diemen sach
wildemen seggen updien dach
dat normendien ende ingelant
die waren in twier heren hant
bediedde dat in eenen strijt
een here wan up ene tijt
na benedictus die paues was
met gewelde alsict las
so wart paues gecoren wale
onder alle die cardenale
een hiet clays alse wijt vernamen
ende was die ander van der namen
ende was paues wel iict jaer
in sinen tiden lesic vorwaer
int viste jaer van heinrix rike
so nam te wive wettelike
robbrecht grave boudijns sone
van vlaendren geertrude ente gone
was grave florens wijf van hollant
daermen te voren hier af vant
dese boudens sone grave robbrecht
was stout ende vromich int gevecht
ende sijn broeder die oudere was
hiet boudene ende was alsict las
milde hovesch ende goedertiere
dit mercte haer vader sciere
die grave boudene ende ontsach
dat noch comen mochte de dach
dat hi soude doen pine
om an vlaenderen geherft te sine
ende dede den outsten om dit bescuwen
tlant van henegouwen behuwen
nochtan en was hem niet gesocht
hine hevet den joncsten daertoe brocht
robbrechte dat hi taudenaerde
also alse die vader begaerde
swoer daert horde meerre ende minder
dat hi den broeder noch sine kinder
om goedinge van vlaenderlant
nemmermeer dade cracht no pant
doe stac bouden dien sone in hant
dat huwelijc doe van hollant
dat hi met geertruden enten kinden
hem des lants soude bewinden
viii jaer hilti die mogenthede
van hollant ende van vrieslant mede
in keyser heinrix viide jaer
wart paues van rome overwaer
bisscop van luken alexander
van dier namen was hi dander
dese was wettelike gecoren
dies hadde een hiet cadele toren
die bisscop van perone sat
ende quam met gewelde ter stat
ende wilde paues sijn met nijtspele
dies hadde die kerke scanden vele
doch es sijn wille achterbleven
ende hi wart danen verdreven
in keyser heinrix xde jaer
sachmen echt die comete claer
alle die pascheweke duere
doe quam met swaerre aventure
coninc aruch met m scepen
van nort umbrelant ende heeft begrepen
coninc van ingelant te sine
everwijc wan hi met cleenre pine
daer dooddi m leeke man
ende c papen mede nochtan
arolt die coninc van ingelant
die quam up hem met here te hant
met vii legyoenen gescaert
ende wan den wijch hem af ter vaert
arucht blever inden stride
met menegen man van sire zide
te desen tiden ende te desen jare
verloes vlaendren harde sware
want grave boudene bleef doot
doe hi hadde here groot
xxii jaer in vlaenderen gewesen
ende voget van vrancrike als wi lesen
ende die tlant van over scelt
vanden keyser teerst behelt
te risele groufmen indie stat
want hi eerst fondeerde dat
sente pieters kanesie mede
setti daer oec indie stede
daer hi leghet suverleke
die canesie van harlebeke
maecti in sente pieters eere
sijn wijf adele was edel sere
robbrechts dochter van vrancrike
die maecte meesine des gelike
aldaer soe begraven leghet
twee sonen hadsoe alsemen seget
deen hiet boudene dien quam in hant
henegouwe ende vlaenderlant
dander was die vriese robbrecht
die hollant hilt niet sonder gevecht
dese grave boudene hadde gewonnen
also hem god wilde jonnen
an adelen alsemen siet
eene dochter die machtilt hiet
die gaf hi na huwelix vrie
grave willemme van normendie
diemen hiet den edelen bastaert
dies hier voren gewagen waert
ende hier wilment so verclaren
robbrecht wiscaert dien sijn vader
sette in poelgen ende in cycile
alst hier staet over ene wile
eer hi rumde normendie
gheviel hem dat hi ene partie
van joncvrouwen dansen sach
ene hem daer up therte lach
van ghedanen ende van gelate
ende minnedse meer danne mate
ende en wildere niet begeven
ende leidse siere ziden beneven
ende hiltse een stic indier gebare
alse oft soe sijn getrouwede wijf ware
een kint ontfinc soe van hem
dat ghenant was willem
eer hi was ter werelt comen
so hevet sijn moeder vernomen
sine hoocheit die te comene was
want in drome dochte hare das
dat soe sine daermen spreden sach
alse wide alse normendie gelach
ende alse wide alse ingelant was
daer die moeder sijns ghenas
ende bestroyt was dat pavement
met groenen biesen ommetrent
ende dat kint uptie biesen vel
ontdecket sine aerme also wel
ende hevet die biesen them getrect
dat vroede wijf die daer up mect
riep dit es een tekijn scone
dat kint sal noch draghen crone
vii jaer hadde dese willem
eer tlant van jherusalem
besochte sijn vader robbrecht wiscaert
dit kint in hoeden bevolen bevolen waert
eenen hiet grave ghiselbrecht
so dat den prencen dochte recht
datmen alle die baroene bi namen
tote viscamp dade te samen
om te berechtene lant ende kint
so dat men te rade vint
dat coninc heinric van vrancrike
over voget si wettelike
ende dat tes kints vordeel mede
die vader dede daer ter stede
alle sine prencen hem hulde sweren
want hi voer alt lant verheren
alse willem tsinen jaren quam
ridders name dat hi nam
vanden coninc van vrancrike
ende nam te wive wettelike
machtilden die dochter was
boudens van risele alsict las
dien vlaenderen toehorde altesamen
entiemen van risele hiet bi toenamen
omme dat hi stichte die stede
entie canesie mede
dese willem die bastaert
was grave van normendien waert
xxx jaer van daden hoghe
doch so screef hi hem hertoghe
te caem so maecte die here
enen cloester in sente stevens ere
daer die goede wise lanfranc
abt was ende messe sanc
enen oem haddi die malgerius hiet
erdsbisscop te ruem dien hi verstiet
om dat hi bisscop wesen conde
ende hi hilt vogele ende honde
ende was met ydelheit verplecht
ende liet sijn bisdoem onberecht
ende verwersceepte der kerken scat
die paues ontseidem omme dat
sijn pallium ende sijn neve mede
nam hem daer omme die werdichede
wantem die noot daertoe verdreef
ende na malgerius bisscop bleef
maurijl die abt hadde gewesen
tote viscamp alse wi lesen
ende was een man van dogeden groot
alse die ghene quam ter doot
was hi enen halven dach
doot in sijn bedde daer hi lach
so dat die ghene diet saghen
hem souden indie kerke dragen
ende hem quam sijn lijf weder an
aldus spreken hi began
ic was naturlike verstorven
doch hebbic tlijf weder verworven
omme u te seggene waer ic was
doch stervic saen sijt seker das
want mi langet harde sere
te rustene in onsen here
alse mine ziele van mi sciet
twee leeders mi god beriet
die scone waren onder hem beden
van aenschine ende van cleden
ende genougelijc van spraken
ic was vro van derre saken
ende wi setten onse vaert
alse mi dochte ten oesten waert
saen verleden wi europen
ende quamen in azia gelopen
te jherusalem quamen wi ter stede
daer wi daden onse ghebede
ende quamen ter jordane
gheselscap quam ons daer ane
vanden lande die hem mingen
metten ledren die met mi gingen
te blidere so waren wi sere
ic was in wille ende in ghere
die dingen te weten die daer waren
ende gereede mi ten overvaren
mijn leedere seide daer ter stat
dat god hadde geheten dat
dat men mi teersten vervare
metter duvele gheghare
dat ic die dagelijcsce valle
die ic niet en hadde alle
met bijechten afgedaen
metten vare soude afdwaen
vanden eyseliken figuren
met derre tale ter selver uren
was daer van duvele sulke cracht
elc enen spiet oft enen scacht
of vlamme uutblasende met gewelt
dat yserijn dochte sijn dat velt
entie lucht van vlammen claer
daer quam mi an so einselic vaer
dat ic up die erde ende inde lucht
nieweren en sach sekere vlucht
ende alsic was in desen vare
so quamic te live hare
so dat ict u mach seggen mede
om uwer alre zalichede
hen si dat ghijt hebt ommare
want ic te hant henen vare
dit sprac hi ende alsic hebbe vereest
so gaf hi te hant den gheest
sijn lachame dans ghene saghe
wart verheven up iii daghe
boven der erden indie lucht
daert menech sach met groter vrucht
dese willem dese norman
an machtilden sijn wijf hi wan
twee sonen ende ene dochter bede
nu gheviel ene wonderlichede
dat van ingelant coninc aroud
eer hi iet was van jaren out
soude varen spelen indie zee
met jongelingen drie of twee
want clene menechte mettem was
so dat wayende wart binnen das
ende wart versteken vanden lande
buter havene buten alle cande
ende moeste ingelant begeven
vor wint vor waghe ende so verdreven
die coninc ende sine paertie
ende quam an normendie
hi entie sine dat beloeghen
dat si tlijf also ontdroughen
so dat het te wetene waert
willemme den edelen bastaert
ende dede den coninc grote feeste
vor sine hogeste vor sine meeste
daer wart die coninc arolt geware
ene joncfrouwe van scoenre gebare
willems dochter van normendie
ende vrijetse met vulre vrie
ende want hise teere amien
wel wiste niet en mochte vrien
ende hise minde voer alle have
bat hi datmense hem te wive gave
daer troudhise met wedliker wedde
ende hi ginc met hare te bedde
een stic was hi daer metten zweer
hier binnen dede de wint den keer
so dat hi te rade waert
dat hi best te lande vaert
ende keere weder met sinen heren
ende halen die coninginne met eeren
sijn zweer gaf hem scip ende lude
diene voerden te jaernemude
maer alse sijn volc hadde verstaen
wat huwelike hi hadde gedaen
waest hem sere ombequame
dat hi eens bastaerds dochter name
dus ontseidi al die vrouwe
ende sine wettelike trouwe
als mare in normendien quam
waes die vrouwe harde gram
ende clagede haren vader sere
dat soe verloren hadde haer eere
dochter seiti zwighet minne
ghi wert van ingelant coninginne
of ic werder coninc verheven
of het cost mi goet ende leven
willem die edel bastaert
sendde boden te rome waert
omme te clagene dese onwet
doe was paues te rome gheset
na paues nyclause ende was dander
een hiet die paues alexander
biden cardenalen tsamen
ende was dander vander namen
den stoel besat hi xi jaer
alse hi verstoet wel ende claer
willems saken van normendien
ende hi niet geconste castien
coninc arolt van siere mesdaet
senddi entie roemsche raet
den norman van hem tontfane
van al inghelant den vane
doe hadde die bastaerd rechte sake
ende leide sinen dach ende sine sprake
te sente walrix up die summe
sine vrient ontboot hi al omme
ende daer sceepte hi sijn here
ingelant te winne wie soet were
over lanc waest eer hem twint
te pointe wayen wilde die wint
so dat tvolc murmurren began
up willemme den norman
willem dede cortelike
verdraghen sente walrike
omme te biddene omme wint
te hant heeftene hem god gesint
te ghevoughe ende te heile
ende dat here ginc te zeile
ende zeilden alte hant
tote hastingen an dat lant
willem die norman uutspranc
ende hi viel an sinen danc
doe sprac een ridder te hant
grave du heves ingelant
ende du werts coninc metten swerde
selve scoot hi indie erde
metten handen ende geprant
vul van erden elke hant
ende hi seide ghi heren nu siet
ic hebbe van ingelant doch iet
maer sine lieden al meest al
wanhagheden sere om den val
dat noch somen lieden pleget
mettien hiet hi alsemen seget
dat men ontscepen soude alt goet
ende upt lant doen metter spoet
ende alse dinc al was upt lant
stac hi indie scepe den brant
omme dat niemen soude vlien
coninc arolt quam binnen dien
ende hadde niewinge geslegen doot
coninc haruch met here groot
die everwijc hadde beseten
alse wijt hier voren daden weten
ende sendde spieres uut mettien
om dat uutlandsce here sien
so dat si worden begaen
indie pawelyoene saen
ende worden den edelen bastaerd brocht
die hem edelike hevet bedocht
sonder eenech parlementen
in pawelyoenen ende in tenten
hiet hise doe leden na sijn visieren
ende doe dedise wel festieren
ende lietse met feesten keren
heenen ten ingelschen heren
si quamen ten coninc arout
ende prijsden menechfout
willems miltheit ende moet
ende hi stout ware ende vroet
ende seiden oec dat al sijn here
dat hi brocht hadde ter were
scenen clerken ende papen
hoe so si els waren in wapen
want hem bescoren was de baert
al vanden ogen nederwaert
dies die ingelsche niet en plagen
al nochtoe in ghenen daghen
want die ingelsche daer te voren
dupperste leppe niet en scoren
sonder alleene die clergie
willem sendde van sire partie
boden anden coninc arout
dat hi een point van iii hout
of dat hi rume ingelant
nader vorworden daer hi hem in bant
doe hi trouwede siere dochter
of es hem een ander sochter
dat hi here boven hem blive
ende houde siere dochter te wive
ne wille hi dies min no mee
so sullen wi alleene wi twee
die dinc besceden metten swaerde
ende onse volc up hare paerde
die sullen anescouwen den camp
ende wien so ghesciet den ramp
hi sal afdoen die hande
van ingelant te siere scande
een moenc die drouch dese wort
toten coninc arolt vort
die coninc arolt die verstac
den bode so wat dat hi sprac
ende en wilde oec van enen worde
ten dingen geven ghene antworde
ende alst die inghelsce verheesten
hilden si hem aldien nacht in feesten
ende in drinken ende in waken
alse die niet en achten der saken
maer die normannen die begieden
mesdaden die hem ghescieden
ende ontfingen te haerre eeren
des maergens den lachame ons heren
ende ghereden hem ten wighe
alse te vechtene met prighe
willem die bastaert die grave
eescht datmen hem die wapine gave
ende was daer also groot gescal
dat alsemenne wapenen sal
dat si hem den halsberch gheven
verkeert die hem staen beneven
dat keerdi met spotte al
ende seide mijn gravescap sal
verkeert sijn in een conincrike
ende so ghevielt oec cortelike
ten wighe gereeden hem die wigande
doe begonstemen van roelande
een liet eer men den strijt began
entie scaren traken an
ende vielen te samen met nide
die normanne wonnen inden stride
entie fransoysen met gewelt
uptie inghelsche daer dat velt
so dat sise daden wiken
die ingelsche die gingen striken
over rugge ter selver stont
teere stat daert hem was cont
also alsijt hadden voracht
daer was eene valsche gracht
dies die normanne niet en wisten
dingelsche die stede misten
maer die normanne daer in vallen
dat fosseit wart vul met allen
van normannen ende van walen
dier moeste so vele daer in dalen
dat even slicht wart gracht ende velt
coninc arolt van verren helt
buter porssen ende buter roten
ende wart int hovet gescoten
so dat hi doot viel up dat velt
een norman saghene ghevelt
een ridder al daer hi lach
gaf hi hem int die enen slach
dies willem was sere gram
ridders name hi hem nam
omdat hem die dorperheit ghevel
selve willem deet so wel
dat hi drie uutvercoerne orsse
dies dages verloos indie porsse
die hem waren doot ghesteken
sine raetsmanne an hem spreken
die sijns levens namen ware
dat hi hem selven hadde bet mare
ende hi hem wiseliker wacht
maer hi street tote indie nacht
ende was so indie gods hoede
dat hi nie dropel van bloede
uut sinen live daer en liet
hoe so men slouch hoe so men stiet
hoe so men vacht hoe so men scoot
doch was hi dicke in groter noot
dus verloos lijf ende lant
coninc arolt van ingelant
ende al omme vrouwen lieve
hen conen niet ghehouden brieve
watter liede om hebben gelaten tleven
ende noch hier na sullen gheven
arolds moeder sendde scat
ende boden ende bat
dat men hare den doden ghave
willem die liet scat ende have
ende gaf hare den sone doot
sonder scat clene of groot
upten kerstdach ontfinc hi crone
van ingelant met feesten scone
vanden bisscop van everwijc
voer menegen prince lovelijc
nochtan so hat recht gewesen
dattene ghewijet hadde te desen
van cantelberghe die primaet
maer omme dat willem verstaet
dat hi qualike quam ter heerscapie
sone wille hi niet dat hine wie
te rome sendde willem vort ane
coninc arolts chierlike vane
ten paues daer in stont geweven
met steenen met goude verheven
een beelde na ridders fighure
van werke utermaten dure
die steden van ingelant
ghingen hem te samen in hant
ende oec ontseidene somege port
so dat hi quam te oxifort
ende tfolc ghereeddem dor dat
omme te houdene die stat
een inghelsch ter selver ure
gine staen boven ten mure
ende keerde den normanne dat ende
omme hem daer mede te doene scende
willem seide die bastaert
hen ware ghere sorghen waert
tontsiene metter macht ons heren
lieden van so cranker weren
ende hi storemde die port
tier stede ende ant selve port
daer hi storemde die mure
viel soe neder ter selver ure
dus was hem inganc gegeven
dat nie den sinen coste tleven
in keyser heinrix xiste jaer
sendde die keyser openbaer
enen here die coenraet hiet
tote trieren want men hem riet
omt erdsbisscopdoem tontfane
hem quam die grave diederic ane
van trieren entie sine gestreken
ende dadene drie waerven steken
van eere roetsen hoghe ende groot
nochtan ontginc hi der doot
doe dorstacmen metten swerde
ende dectene met loveren onwerde
een dorper vantene daer ter stede
diene in een dorp delven dede
dit hevet van verduun vernomen
die bisscop ende es daer comen
ende hevet den doden met sire partie
ghedolven in eene abdie
daer god sine heilechede
met miraclen weten dede
in desen tiden was te rome strijt
een hiet cadilo hadde nijt
dat alexander paues was met vreden
ende wilde paues sijn met mogentheden
maer tsijn was vonden loos ende quaet
ende men verdrevene om sijn baraet
ende alexander die besat
dat pauescap te rome inde stat
in keyser heinrix xiiste jaer
wart hi den grave van trieren swaer
om des heilechs coenraets doot
sijn keyserike hi hem verboot
diederic ontfinc na hem
die vaert van jherusalem
maer waer sijn volc ende hi bequam
dats dat men noch nie en vernam
in keyser heinrix xvde jaer
vantmen in trieren overwaer
in enen monster sente pauline
ende andere vele ghesellen sine
onder derde ende onverheven
ende harde vele namen gescreven
met goudine lettren daer si lagen
die dedemen uter erden draghen
in keyser heinrix xvide jaer
staerf godevert weetmen vorwaer
die hertoge van brusele was
ende van lottrike alsict las
hertoghe ende here waert
metter bulen godevaert
int selve jaer bleef in vlaenderen doot
die grave boudene die here groot
die eerst behuwede henegouwen
sine twee sonen metter vrouwen
behilden vlaendren metter hant
drie jaer alsict bescreven vant
hadde boudene grave gewesen
in groten payse als wi lesen
die bodseuse godevaert
sette up hollant sine vaert
ende verdreef robbrechte den vriese
ende sijn wijf te haren verliesen
ende diedericke haren sone
die met rechte ende met gewone
grave van hollant wesen soude
woude die grave of en woude
hi weec in vlaendren dor die noot
hi vant sinen broeder doot
ende eeschte deel an vlaenderlant
jegen hem quam altehant
sijns broeder weduwe rikilt
die twee sonen met hare hilt
arnout boudene ende camen te wige
bi cassele met groten prighe
die coninc van vrancrike met hare
maer die vriese ende sine scare
wonnen den zeghe met gewelt
die coninc verloes daer tfelt
arnout bleef versleghen daer
boudene ontvlo het dede de vaer
ende waer hi voer hier of dare
ne quam nie sident mare
entie vriese hilt vlaenderlant
xxiii jaer in sine hant
godevert die stoute man
metter bulen die hollant wan
die verorlogede ende verdede
west vriesen ende oest vriesen mede
ende was here omtrent vier jaer
tutrecht soudi daer naer
up sine camere sitten gaen
een hiet ghiselbrecht hevet verstaen
diene beneden hevet gewont
dat hire af staerf in corter stont
sijn hertogedoem dat erfdi ginder
up sente yden sire zuster kinder
die hadde grave justase van bonen
daer hi ane wan drie sonen
godeverde die mogendelike
hertoghe wart van al lottrike
diemen noemt van bulyoen
ende boudene den edelen baroen
sijnt coninc in jherusalem
ende justaesse die an hem
dat gravescap van boenen drouch
hier af swigen wi hets genouch
alexander die paues bleef doot
in dit jaer ende met eren groet
groufmenne tote latrane
die cardenale gingen ane
ende coren enen hiet hildebrant
ende die wart gregorius genant
ghescreven hevet dus van hem
van malmesbergen willem
hi seghet dus het seide mi
hughe die abt van clungi
dat hi biden heileghen gheeste
der lieder ghepeins verheeste
ende om aldus gedane dade
namene alexander tsinen rade
ende maectene sinen canselier
ende senddene nu daer nu hier
eens so quam dese ghereden
met ghesellen met hoocheden
dabt hughe volgeden anden staert
met sinen moenken andie vaert
ende alse hi van verren sach
die hoocheit diemen daer mettem plach
peinsdi in sinen zin alleene
wanen sulke ere quam niet clene
enen mannekine bure lanc
ende van aermer comst gemanc
hi peinst dit coemt van hovaerden
dat hi rijt met dus vele paerden
dat peinst hi cume ende metter vaert
so keert hildebrant sijn paert
ende riep den abt hughen an
ende seide dune peins niet wel man
dese eere en treckic mi niet ane
ware ment schuldich ere te verstane
want eere so saen es gheleden
maer ic trect ter hoocheden
dabt scaemdem ende sochte
hoe hi wiste sijn ghedochte
uut dinen monde sprac hildebrant
quaemt te miere ore te hant
alse oft met pipen ware brocht
dat was waer ende ondersocht
dese hildebrant up ene wile
hilt te riemen ene consile
ende sat daer in paues stede
daermen ondersouc doe dede
van bisscoppen die met symonien
comen waren ter herscapien
vele waerre daer bedraghen
maer een waser indien daghen
die hem weren conste so wale
dattene noch orconde no tale
in ghere wijs mochte ghederen
so wel consti hem verweren
hildebrant sprac laet overliden
menscen vriendscap nu bi tiden
bisscops gratie weetmen wel
es heilechs geests gifte ende niet el
ende wie so bisscopdoem copen wille
hi peinst in sire herten stille
dat des heilechs gheests gaven
staen te cope metter haven
segge dit vers mach hi also
gloria patri et filio
seghet hijt wel met worden claer
so eist nu al openbaer
dat hi es al ombesmet
die gene nam gerne datmen hem set
want hine ontsach hem niet een stro
gloria patri et filio
dat seidi claerlike ende wel
maer om nerenst no om spel
hine mochte spiritu sancto niet
gheseggen wat so sijns gesciet
alt consilie was in roere
om dese dinc om dese voere
so wart ghene bisscop ontset
alst was redene ende wet
dese hildebrant alsict gome
was gecoren paues te rome
in heinrix xviide jaer
ende men hietene gregorius daer
die viide vander selver namen
bi xli jaer was hijt samen
dese verwiet die bisscoppe al
die kerkelijc goet ende geval
van leken handen hadden ontfaen
groot strijt quam daer af saen
dese gregorius messe dede
tote rome indie stede
up kerstdach tonser vrouwen moyore
voer jhesus crebbe indien core
die van bethleem daer was bracht
daer quam up die selve nacht
crescensius des paues sone
ende vingene ende na tgone
leeddine in sijn selves veste
maer van rome dalre beste
losten den paues met gewelt
ende hebben dien tor ghevelt
ende crescensius met sinen neven
te rome uter stat gedreven
seghebrecht spreect over waer
dat in heinrix xviiide jaer
die paues gregorius enen seent sat
daer hi inne verwiet ter stat
papen die wijf hadden gesworen
oft oec tamien ghecoren
ende hevet hem tambacht ontseit
enten leeken anegeleit
dat niemen tharen dienste gaet
dat dochte den menegen cranc raet
ende jegen der heileger lieden wort
die ghesijn hadden daer bet vort
die vanden sacramenten screven
die indie kerken sijn verheven
doepsele kerseme ons heren bloet
ende sijn lachame dat even goet
ende even machtech ware van rechten
weder het vanden quaden knechten
berecht ware so bi heilegen heren
nader heileger kerken leren
want hem die heilege geest de macht
heimelike geeft entie cracht
noch niet mindert dor die quade
noch betert dor iemens weldade
hier af quam werringe ende strijt
also groot in ghere tijt
dat noint heresie mere
die kerke quetste also sere
want wie der symonie plach
decte hem up ghenen dach
die miede gaf oft ontfinc
dat hi meende indie dinc
hovesceit te nemene of te gevene
dat men pleget in genievene
ende sine cochten no vercochten
ons heren erve no ondaet wrochten
lettel papen waren mede
die hilden hare suverhede
ende sulke waren also quaet
die zuver waren int gelaet
ende onsuver inden zin
omme vordeel ende omme gewin
some swoeren si suverhede
dies onlange hilden vrede
ende valsceden haren eet
sulke die waest lief of leet
begheven moesten haer wijf
die leedden onreinre lijf
want si gingen up haer bejach
alsi noch plegen up desen dach
ende ne hilden gheen ghetal
waest man of wijf al eens waest al
dat leeke volc wart al ontbonden
ende ghelijc vernoyerden honden
wildsi die kerke wederstaen
ende waren der kerken niet onderdaen
si bewonden hem der sacramente
ende maectere af paerlemente
ende hildere af disputione
kindere plagen si kerstijn te doene
ende daer hem kerseme ende olye ghebrac
dat vule dat in haer ore stac
beseinden si indier gebare
alse oft sacrament dat ware
ja int ende van haren levene
ontseidsi bijechte te gevene
ende tontfane haer recht
met papen met wive verplecht
der papen tiende met gewelt
verbernden si buten up dat velt
ende noch dat te clagene es mere
den lachame van onsen here
die gehuwede papen sacreerden
namen si alsi begherden
ende tordene onder voet
ende stuerten ons heren bloet
dus quam menege quade dinc uut
om des paues nieuwe statuut
ghilers ende bedrieghers mede
ghingen omme in menege stede
die tvolc verwerren ende verkeren
ende hem ongelove leeren
in keyser heinrix xxiiste jaer
rees evelmoet fel ende swaer
tusscen paues gregorius ende hem mede
want die paues sceden dede
van skeysers vriendscap aldie heren
die hi van hem mochte keeren
doe wart een vorst staere ende lanc
alre heilegen dage was sijn inganc
ende stont tote half aprel
vriesende ende sere fel
te desen tiden daer ic af scrive
wart gerovet vanden live
metter bulen godevaert
daer hier te voren gewach af waert
ende dedem een hiet ghiselbrecht
ende was graven diederics cnecht
dien godevert van hollant verdreef
daer hi met crachte here in bleef
diederic die sevende grave
van hollant horde maere hier ave
dat sijn wederwinne dus ware doot
ende hi bat ende gheboot
sinen vrienden in hollant
sijn stiefvader staker toe die hant
van vlaendren die vriese robbrecht
ende ghewan siere vordere recht
dat lant van hollant gheheel
ende velde den casteel
van yselmonde die van utrecht
die bisscop up hadde gherecht
ende bleef grave in hollant
int selve jaer alsict bevant
begonde een man van goeden levene
van alverenge ende hiet stevene
eene ordine van hermiten
ende was een man van scaerper viten
die bi lymogen tote muret
sijn begin hevet gheset
ende daer naer in corter stont
wart haer hoofthuus gardimont
dese heilege sente stevene
die dede binnen sinen levene
ende oec achter sine doot
menege scone miracle groot
daer ic al eenlike af scrive eene
die mi niet dinket wesen cleene
hi begonste gode teeren
int carnatioen ons heren
mlxx ende sesse
sijn leven in groter swaernesse
want sine ordine was so zwaer
datter hem niet vele volgede naer
dus wies sine ordine niet sere
doch versochtene menech here
om twonder dat god dor hem dede
want hi uut sduvels mogenthede
menegen verlorne trac
des die werelt wonder sprac
want een edel ridder was
die niemare horde das
ende quam in wille van dien
dat hi desen wilde besien
ende was ten selven stonden
in quaden wille in quaden zonden
ende alse hi daer stont inder scaren
met vele die met hem waren
doe sprac hi hem aldus an
ic biddi gods vercoren man
dattu gode bids voer mie
want ic eere zonden plie
die ic minne so utermaten
in canse begeven no gelaten
ende ic en begevese mi nemmermere
baedstu vor mi ic vruchte sere
dat mi dan alte houde
die zonde verleden soude
met dire beden en help mi niet
maer bit voer dit ander diet
dit sprac hi ende sciet van hem blide
die heilege stevene an dander zide
bleef droeve ende tongemake
ende hi ginc naer dese sake
in sijn capitel in gods namen
ende dede sijn covent te samen
van tranen die hem utebreken
consti cume een wort gespreken
doch bat hi dat si up ghenaden
vorden dullen ridder baden
dat onse here hem gave wonden
omme berouwenesse van zonden
daer en was lette nochte merre
die besondegede ridder en was niet verre
ende quam weder ende bat
genaden aldaer ter selver stat
van siere zonden van sire bede
die hi sonder redene dede
ende uute hem met herte met monde
vort meer van al sulker zonde
nu merct hier groot wonder das
een zondare dien ghenas
sijns ondanx van sinen zonden
dese stevene ende heeft ontbonden
die in zonden sijn verwerret
ende van gode ververret
ic rade si eeren desen stevene
hi sciet van mensceliken levene
int jaer ons heren ixsupc ende sesse
ende voer in gods behoudenesse
in sporcle upten xiiisten dach
vierne ic rade wie so mach
keyser heinric lesen wi vorwaer
dat hi in sijn xxiste jaer
van sinen rike versamen dede
tote woermse indie stede
eene consilie daer te waren
xxiiii bisscoppe in waren
ende vele der vorste vanden rike
daer dedi wisen keyserlike
des paues hildebrants decreten
dien wi den viiden gregorius heten
wel naer alle die daer waren
swoeren hem buten sonder sparen
des paues ende seiden het ware betame
dat men dat pauescap name
die paues ne wilds niet laten
hine wilde den keyser verwaten
omme dat des riken heren
vanden keyser hem souden keren
in dat jaer waest datmen sach
palmedaghe omtrent middach
dweder scone ende claer
eene scone sterre openbaer
doch hadde die keyser heinric gevaen
vele heren die onderdaen
den paues ende sassen waren
maer diese hilden lietense varen
so dat sassen hem wort rebel
enten paues onderdanich wel
doch waser also toe gesproken
dat dat orloghe wart tebroken
tusscen den keyser enten paues
al voert varinge in aves
in lumbardien versaemden die heren
daer die keyser den paues teren
baervoet stoet uptie snee
langhe ghenouch ende mee
ende hi ontbant hem sinen ban
maer daer ne gelach niet vele an
want welna recht altehant
wart elc anders viant
ende vele prencen die te voren
metten keyser hadden gesworen
sijn metten paues angevallen
ende bi rade van hem allen
coren si eenen prence hoghe
roeldolve van borgoengen hertoghe
teenen coninc jegen heinrike
die paues sendem vriendelike
eene crone van finen goude
dien coroneerde met gewoude
van magensen ter selver tijt
die erdersch bisscop zegevrijt
maer dat was den porters leet
ende si wapenden hem gereet
ende dreven uter stede
den bisscop enten coninc mede
die paues absolveerde die heren
dies an hem wilden keren
van den eede dien si te voren
den keyser heinricke hadden gesworen
ende vanden berghen aldie straten
dedi vesten utermaten
dat die keyser niet en lede
dies hi lettel achte mede
maer hi voer taquileren waert
van danen setti sine vaert
te regenborch upder dunouwen
ende hevet tebroken ende dorhouwen
swaven ende oec met gewelt
meneghe staerke veste ghevelt
ende coninc roedolve gesconfiert
dit hevet die sine sere verfiert
ende sine vianden verbloot
so datter vele dordie noot
den keyser weder gaen in hant
enten paues gregorius hildebrant
begeven hoe leet so hem es
herman die bisscop van mes
dies hem anden paues helt
wart verdreven met ghewelt
in keyser heinrix xxiiiste jaer
hilt hi ene consilie zwaer
tote magensen upten rijn
teenen tsinxenen hem dochte sijn
nuttelijc recht ende wet
dat gregorius ware ontset
ende es in lumbaerdien comen
ende hevet teenen paues genomen
guilbrechte die bisscop te voren
tote ravene was ghecoren
ende dedene heeten clement
hij neech hem ende heeftene bekent
paues ende ontfinc die crone
van hem paschedaghes te lone
paues gregorius also wale
entie romeinsche cardenale
trocken in sente vigles casteel
daer hi verloren ware geheel
ne hadde gedaen robbrecht wiscaerd
die vader was vanden bastaert
die ingelant wan metten zwaerde
hi dreef den keyser siere vaerde
met sinen paues daer hi sat
tote sentes indie stat
enten paues gregorius mede
sette hi weder in sine stede
dese selve robbrecht wiscaert
die liet willemme den bastaert
normendien ende voer over mere
ende hadde nu met sinen here
cecylien ende poelyen gewonnen
ende calabren mede dorronnen
enten keyser alexis mede
voer constantinoble die stede
entie van venegen omme gedaen
nu wan hi rome alse wij verstaen
segebrecht spreect in sine cronike
int xxiiiiste jaer van heinrix rike
sprac paues gregorius overwaer
dat rechts in dat selve jaer
die valsche coninc sterven soude
hi seide waerheit maer hi woude
die dingen andersins verstaen
dan si hem sijn vergaen
want hi keyser heinrike meende
dat die sine sere beweende
int jaer na coninc roeldolfs doot
daer si af vielen in groter noot
want keyser heinric sochte de sassen
die hem up quamen gewassen
met roedolve daer bleef doot
ende mettem menech prence groot
coninc roedolf mede upt velt
dies hem die paues sere meshelt
in desen tiden was in inglant
lanfranc een groet clerc bekant
die abt te caem hadde gewesen
nu was hi erdsch bisscop verresen
te cantelberghen indie stat
daer hi met groter eren sat
doe was te berchellewijn
in normendien een meester fijn
die abt was ende anselijn hiet
daer men dogeden vele af siet
die na sinen meester lanfranc
in ingelant an sijn bedwanc
van cantelberghe den stoel gewan
een harde goet heilech man
te desen tiden ende in dit doen
was inden cloester te sissoen
te sente medaerts sente arnout
dien oudenborch begraven hout
die vele miraclen dede
ende vele waerheide vorseide mede
uten lande van audenaerde
was hi geboren ende begaerde
moenc te sine ende clusenare
abt wat hi te sente medaerds daer nare
ende daerna bisscop van sissoen
gregorius dedene wijen doen
den legaet hughen die bisscop sat
tote lyons indie stat
in heinrix xxvste jaer
quam in vlaendren sente ursmaer
predeken alsict vernam
so dat hi toudenborch quam
sente pieter brochtene vort
dat hi toudenborch in de port
eene kerke maecte die here
ende wijedse in sente pieters ere
daer god dor sine genadichede
meneghe scone miracle dede
daer ic dinghe af bringe vort
dies gelike wart nie gehort
in kerstnacht een wint uutbrac
die tclochuus ter neder stac
so dat al bider erden hinc
dat was wonderlike dinc
ende men waende van tiden te tiden
dat al te sticken soude gliden
vi daghe ende vi nachte mede
sachmen dese wonderlijchede
in jaersavont omtrent midnacht
so quam daer ons heren cracht
die buten ende binnen echt
ghene kerke maecte so lecht
dats menegen wonder aneginc
dat clochuus dat neder hinc
ghinc weder staen in sine stede
dat die macht van gode dede
ende vaste ende wel gebonden
die clocken oec luden begonden
dies selves dages crepele ende blende
alle die waren daer gehende
juchtich zieke ende dove
die daer quamen met ghelove
worden daer te hant ghesont
dit gheduurde langhe stont
so dat si van verren quamen
ende daer hare ghesonde namen
tien tiden wart erdbeve groet
daer menech mensche om verscoot
so dat die erde luden dochte
jammerlike ende harde onsochte
dat was vor april alsict bekende
rechts uptie seste kalende
ende was alse die nacht anslouch
dit was te merkene genouch
of het meende dat mesfal
dat hier naer desen comen sal
daer die erde omme clagen dochte
alse of soet niet gehoren mochte
want keyser heinric sochte ytale
met sinen here altemale
up paues gregorius hildebrande
ende verdrevene uten lande
om dese noot om dese sorghe
besette die paues casteel ende borge
heinric wan met mogentheden
die casteele ende al die steden
ende besat met groter pine
in rome die stat leonine
alse dit orloge was so zwaer
in heinrix xxviiste jaer
tusscen den paues ende heinrike
wart gemaect een dach eerlike
omme pays tusscen hem beden
ende men soude elx rechts besceden
men mocht te ghenen payse trecken
want hem die paues wille decken
van pointen daer some omme riepen
die hem dochten dat jegen hem liepen
romeine ende wel na altemale
die bisscoppen van ytale
hebben alle den paues begeven
ende hi vlo omme tonthouden sijn leven
toten normannen ende wiscaerde
diene eene waerf bewaerde
te salernen es hi bleven
onthier ende hi endde sijn leven
in keyser heinrics xxviiiste jaer
ontfingen gherne ende openbaer
die romeine den keyser heinrike
ende jugierden ghemeenlike
den paues gregorius bi wette
dat recht es dat men ontsette
ende van ravene bisscop wibrecht
was inden stoel verheven echt
ende gheheeten oec clement
in dat jaer alst es bekent
was een van coelne gheboren
dien wi brune noemen horen
canonec van riemen der port
ende begonde alsemen hort
ene nieuwe scaerpe ordine ende wreet
diemen die chaertereuse heet
ende es eerande maniere
van hermiten dier nemmeer dan viere
te gader sijn alse ghesellen
maer elkerlijc in ere cellen
in heinrix xxixste jaer
so staerf hildebrant vorwaer
die gregorius hiet die sevende
nochtoe doe hi was al levende
te salernen daer hi lach
in ellenden up dien dach
seghet seghebrecht dat hi las
dat van hem gescreven was
wi willen dat aldie ghene weten
die cuere van zielen hebben beseten
dat die paues hildebrant
die gregorius was ghenant
daer hi in sinen utersten lach
totem riep up dien dach
van xii cardenalen eenen
dien hi minde meer dan gheenen
ende belijede daer ter stede
gode ende sente pietre mede
ende alder kerken openbare
dat hi harde mesdadich ware
indie cuere der werelt al
van zielen diemen hem beval
ende dat hi bi des viants rade
der mensceit hadde gedaen scade
daer naer seidi over waer
dat hi die penetencie zwaer
die hi die werelt dore waerp
so ongenadich ende so scaerp
dat hi dat selve dede
omdie bate van kerstijnhede
sinen confessoer hi sende
den keyser heinric tsinen ende
enter heilegher kerken gemene
die verweent waren niet clene
daer hem cuere af was geladen
dat si alle voer hem baden
omme dat hi sach sinen ende
ende hi wiste ende bekende
dat hi der ingle cleet ontfinge
alle bannen alle werringe
beede levende ende dode
clerke leeke stoute blode
ene borch oec die hi helt
jegen den keyser met gewelt
hiet hi den sinen upgeven
der keyser crone ende endde tleven
alse die viide gregorius was doot
coren paues die heren groot
die kardinale na haren ghere
eenen abt hiet desidere
die abt was upten berch cassijn
victor was die name sijn
een jaer was hi paues alleene
ende nemmeer dit was clene
tmenisoen dat nam hem tleven
men seget dat hi was vergeven
in sinen kelect ter eerster messe
dit was staerke verranesse
in heinrix tiden hebbic verstaen
so was pieter damiaen
van goeden levene een groet clerc
die maecte boeke ende goet werc
daer hi in sette bispele
daer leringe noch in es vele
die dichtic u alsicse las
hi spreket dat in venegen was
een hertoghe die huwelijc dede
te constantinoble indie stede
die hare so wegerlike helt
ende so weeldelike dat ongetelt
ende ongemate was ende te nouwe
niet van watre maer van dauwe
dede soe maken hare bat
hare spise die soe at
daer en quam niet an haer hant
maer die morsele haer seriant
die hiefse up alse soe woude
met eenen vorcskine van goude
entie stacse soe inden mont
hare kamere was talre stont
so vul van specien ende van crude
dat het ginc buten allen lude
maer eer soe liet haer leven
heeft god die hant up haer geheven
so dat hare verrotte dat lijf
ende no weder man no wijf
ghedogen mochte lucht so onrene
ene aerme dierne was alleene
die hare diende met crude bewist
om te scuwene den quaden mist
so lange qual soe in desen stanc
dats die vriende gode spraken danc
dat hise vander werelt dede
dus endt onreine weeldichede
ene vrouwe was hiet sophie
edel van hoghere singerie
die tote eenen abt dede bede
dat hi hare gave stede
in sinen cloester daer soe woude
datmense doot graven soude
dabt die ontseide dat hare
ende seide dat het dwaseit ware
doch wan soe haren wille daer af
so datmen hare maecte een graf
inder moenken cloester niet clene
van eenen precieusen steene
daer quam soe in ende hevet besien
ende gods hant quam up hare mettien
die hare een evel anesinde
ende hare mesfel van enen kinde
ende staerf ende wart al daer begraven
in dat graf van groter haven
ende besloten vanden maetsen
maer die stanc was inder plachen
dat jaer al duere so groot
dat die moenke dor dien noot
andie zide metten anderen
altoos niet en mochten wandren
al vleesch so weeldeliker gevoet
so swaerre stanc alst smelten moet
in eenen cloester was gheset
bi eere regele bi eere wet
dat alle die moenken souden
onser vrouwen getide houden
een moenc was daer dient was leet
entie daer jegen street
van levene en was hi niet goet
maer van talen was hi vroet
ende taelde so scone ende so wel
dat onser vrouwen dienst tevel
altehant in corten daghen
ghevielen daer so vele plaghen
manslachte roof ende brant
up des cloesters liede ende lant
daer dat huus bi was gescent
ten keyser hebben si ghesent
daer si ne genen troost an namen
tote pietren dat si quamen
ende hi antworde ter steden
want si die moeder des vreden
versteken hadden ende ontseit
ghesciedem sulken aerbeit
die boden die te pietre quamen
vielen updie erde te samen
ende geloveden onser vrouwen daer
dat si nemmermeer daer naer
ne lieten onser vrouwen ghetide
ende altehant waersi van stride
ende van orloghen ende van plaghen
ghequijt in wel corten dagen
eenen dyaken gheviel mede
dat twee porters vander stede
hem vertogeden na hare doot
elc hadde an ene casule groot
die yserijn waren ten hielen lanc
alse papen plegen met viere gemanc
doe vragedi aldaer ter tijt
ghi die moet wesen daer ghi sijt
plegedi gode altoes te lovene
si seiden wi die inden ovene
vander hellen bernen sere
wine loven gode nemmermere
een berch leghet bi salerne
die vlamme ende vier upwerpt gerne
sulpher ghemanc met peke
weltijt so sal cortelike
een rike quaet man bliven doot
van salerne een prence groot
die sach eere vlammen scijn
scieten uten berch vellijn
also heetmen den berch bi namen
ende hi seide te sire mesquamen
te waren een verdoemt rike
die sal sterven cortelike
ende varen indie helle
dese daer ic dit af telle
die es ter naester nacht gheleghen
bi sire amien in sijn pleghen
ende daer hi up hare lach te waren
es hem dat lijf uutghevaren
twijf en wiste niet siere doot
ne maere dat hare int herte scoot
dat hi en roerde noch en sprac
ende soene doot van hare stac
een pape van napels wilde mede
te naer gaen ende besien die stede
daer uut dien berch vellijn
die vlamme sciet ende tfenijn
ende weten dat hem niet ginc an
na sine messe ginc die man
ghegherwet als hi gewapijnt ware
ende doe hi ginc altenare
ne keerdi nemmermeer altoos
menne weet waer menne verloos
eenen anderen pape es gesciet
dat hi te boeneventen liet
siere moeder ziec ende reet
met sinen here ende leet
biden berghe in sine vaert
den rechten woch te napels waert
die vlamme sach hi scieten uut
ende horde siere moeder luut
hi mercte stonde ende dach
ende alse sijn wech weder gelach
te boneventen vant hise doot
ende vernam daer wel al bloot
dat soe updie wile ende
dat hi hare stemme kende
het was een bisscop hiet jan
die een zwijn qualike afwan
eere weduwen diet weder bat
maer omme niet so was al dat
al daer hire af eten soude
wart hi gheplaghet also houde
indie storte gheen fisisien
mochte nemmermeer genesen dien
ene ordine heefti vercoren
die hi belovede daer te voren
ende lange leefdi in dat abijt
maer also siec in alre tijt
indie storte ende so onsochte
dat hi cume gespreken mochte
noch genouch eten binder stonde
dat dobbel covent eten begonde
inden cloester die hier te voren
deerste gregorius uutvercoren
te rome stichte indie stede
was gheoffert in sire kintscede
van vadere ende van moeder een kint
alset der jueget voelen beghint
ginc het ter werelt ende nam een wijf
doch in sijn jonclike lijf
gheselet god in sine kele
ende wart uut allen spele
ten lesten baet vele ende genouch
datment weder ten cloester drouch
sine sonden lijet daer ter tijt
ende ontfinc weder tabijt
daer sijn wijf ende andere mede
voer hem stonden daer ter stede
begondi jammerlike mesbaren
dandere hieten zwigen te waren
doe seide die ghene sidi riese
ne siedi hier niet sente andriese
ende sente gregoriuse mede staen
die mi gheselen ende slaen
doe zweech hi onlange vander rouwen
ende hi seide nu sulsi mi blouwen
dat ic den cloestre liet keytijf
ende ic trouwede een wijf
doe quam hem an een roepen zwaer
ende doe hi zweech sprac hi daer naer
nu sulsi mi slaen ende doen caermen
om dat ic niet en gaf den aermen
ende meest den aermen scotten
maer dat icse ghelijc sotten
bespotte te meneger stonde
men sal mi nu van eere zonde
mede blouwen om dat ic leende
van ere weduwen diet beweende
vi penninge ende aerm was
ende ic niet en ghalt das
alse menegen voetstap alsi ginc
om te inne dat ic ontfinc
alse menegen slach salic ontfaen
van hem beden die hier staen
ende om dat ghijt sult weten claer
dat ic u hier segge waer
overmorgen ic wille ghijt kent
sal mijn leven worden gehent
upten vrijndach sprac hi also
des sondaghes vor daghe vro
dat was upten palmedach
spranc hi upwaert daer hi lach
ende nam mettem dare
sijn scapelaris ende sine pare
ende tsente andries kerke waert
haestelike ende vervaert
daermen hem messe dede
ende hi aldus ten broedren seide
siet mi hebben der heileger slaghen
so gheclaerset vander plaghen
dat ic also suver wech vare
oft ic rechts nu gedoopt ware
binnen der messen hi versciet
eermen die ewangelie liet
ende alsemen soude den doden dwaen
sachmen die lijctekine staen
openbare in sine huut
daer hi omme dreef tgeluut
een abt spreect pieter damiaen
dede mi aldit verstaen
dat int lant van napels sat
een hermite teere stat
an eene roetse teere stede
die altoos was in siere gebede
ende hadde een veinsterkijn ondaen
commende vernam hi saen
more eene wel langhe scare
met hoye gheladen dare
hi vragedem wie si waren
ende twi si met hoye varen
quade gheeste seidsi sijn wi
dit hoy ne voeren wi niet bidi
tonser beesten nuttelijchede
maer lieden te verberne mede
want wi onbeiden in corter stont
den prence van caeps dies ongesont
ende meester jan van napels mede
die conincstavel vander stede
die noch levet al ghesont
die hermite ter selver stont
es tote dien janne ghegaen
ende dede hem aldit verstaen
die middelste otte vanden drien
die voer met herecracht mettien
in calabren uptie sarrasine
jan gaf die antworde sine
den hermite met worden soete
ende seide ic moet nu te gemoete
den keyser varen altehant
ende seggen hoet daer staet int lant
alsi woch es sire straten
belovic di die werelt laten
ende wille ontfangen monex abijt
die bisscop die ter selver tijt
proeven wilde des goeds mans wort
sende te napels indie port
entie prence es doot bleven
jan van napels endde sijn leven
eer die keyser int lant quam
omtrent xv daghe alsict vernam
levedi naer dattene castijede
die hermite alse hi lijede
een moenc was in ene abdie
die leedde ene dorper vie
so dat hi te bijechten ginc
ende penetencie hi ontfinc
die hem was te dragene swaer
eenen sinen vrient bat hi daer
dat hi hem stonde in staden
die ghene heefter hem mede geladen
ende seide ic quite di ende vrie
alse vanden deele miere paertie
niet lange daer na hi versciet
die ghene die dit behiet
ende hevet den levenden hem verbaert
die hem vraget hoe hi vaert
swarlike maer dat es dor di
van minen zonden wasic vri
maer die last hevet mi gebonden
want vor di ende vor dine zonden
maer quijt mi vanden tormente
ganc henen tote onsen covente
ende laet hem sien ende voer mi staen
ende mine mesdaet up hem slaen
die ghene bejagedem beden vele
ant covent bi desen bispele
ende cortelike die dode keert
ende seide ic bem al telivereert
ende metten heilegen in hare stat
omme dat tcovent vor mi bat
een man was die een zwijn stal
anders was hi een goet man al
ontfaermelijc ende goet ostelier
jhesus quam te hem niet al te fier
alse een aerm met langen hare
ende bat hem omme eene scare
ghewillike es hi upgestaen
ende sal den aermen sceren gaen
ende alse hi sal om sceren mecken
ende hi bachten coemt ter necken
hevet hi andie necke tien stonden
twee scone clare ogen vonden
vervaert wart hi ende vragede wat ware
doe seide die aerme al openbare
ic heete jhesus ic siet al
ende daer dine boosheit stal
dat zwijn ende houdes in dijn gelede
dat sagen dese ogen bede
met desen worde hi hem ontginc
ende dander beterde sine dinc
een bisscop was die dorste onsochte
ende hiet datmen hem wijn brochte
die scinker brochtem te hant
wat so hi inden vate vant
een aerm riep in sine bede
men geve mi drinken nu ter stede
of ic sterve al hier ter stat
die bisscop hiet hem draghen dat
die aerme dranc al ongevuerst
den bisscop ginc vort an de duerst
ende hiet offer iet ware bleven
dat men hem dat soude gheven
die knape en waende vinden niet
ende vant tfat vul dat hi ydel liet
een abt hadde gedaen gereiden
een gherechte van eere lampreiden
ende alsemense hem brochte vore
stont een aerm daer ter dore
ende riep sere omme dat gherechte
hi sendet hem met enen knechte
die aerme die es upghevaren
met scotele ende met spisen te waren
daer si toe sien ende bi staen
dus can god aelmoesne ontfaen
een man was die ter maerct ginc
ende ne hadde waer enen penninc
om mede te copene een broot
een aerm battene hem dor noot
ende hi ghavene hem blidelike
thuus so gaet hi haestelike
ende eescht dat men hem broot gehende
een man die daer niemen kende
hevetene haestelike ghesocht
ende hevet hem xx sc brocht
in een douckelkijn gewonden
ende staect hem indie hant tien stonden
ende seide sijn here hat hem ghesent
ende hi ware hem al ombekent
noch spreect pieter damiaen
doe hi ter scolen soude gaen
te paermen dat hi verheeste
vansente gervaysende sente protaisfeeste
dat tylike upstont een huusman
die indie grakinge jagen began
sine coyen ter weiden waert
sijn ghebuur quam metter vaert
ende es in sijn bedde gheleghen
ende ghebaerde alsi pleghen
die metten cortse sijn bestaen
die vrouwe quam ende decten saen
na rechte vriendelijc ghenouch
daer dedi met hare sijn gevouch
alse die haren man wilde ghelden
sine scout alsonder scelden
te hant die ghene danen ginc
die huusman quam na dese dinc
ende es te bedde weder gegaen
die vrouwe sprac den man an saen
goedlike soudstu ter kerken gaen
ende met anderen te dienste staen
ende ghi dor dese grote heren
uwes vleeschs wille niet wilt ontberen
die man wart te hant versaghet
met nerenste hi die dinc vervraget
ende soe seidem al dat ware
doe vielen si beede in groten mesbare
ende ten lesten beede te samen
uten si hem haerre scamen
ende sijn te mattinen gegaen
hare claghe ontbonden si saen
voer alt volc ende eeschten wrake
van so dorperliker sake
dat god den scalc daer moeste togen
die ribaeut vor haer alre ogen
quam daer metten viant beseten
ende haddem selven welna gheten
ende spranc up ende viel neder
ende slouch sijn hovet vort ende weder
ende bleef met sulken jammer groet
aldaer voer die liede doot
in poelyen tusscen roetsen van stene
so es een water niet clene
swert ende van harde quader lucht
daermen in ziet sonder vrucht
swarte vogelen verbaren
die van vespertide te waren
tsaterdaghes hem laten sien
tote dat men ziet uptien
die zonne upten maendach
noint man was diese eten sach
noch men canre gheen gevaen
des maendages metter zonne upgaen
coemt een raven groet als een gier
die luut maect groot ende ongier
dan duken si onder mettien
ende men canre nemmeer gesien
voer dat al die weke lijt
tote saterdaghes vespertijt
menech waent al ommetrent
dat zielen sijn ende doghen torment
ende si des zondages hebben lavenesse
omme ons heren verrisenesse
daer int lant bleef een moenc doot
omtrent middach ende hem onscoot
na priemen ende quam te live
siere ghesellen meer dan vive
vor hem lasen alst was belanc
alsemen agnus dei sanc
so es hi rechts upghestaen
die moenke worden met vare bevaen
ende horden wat hi seggen soude
daer begonsti also houde
gode ende onser vrouwen mede
seggen grote dorperhede
ende spuwen up dat cruce onsochte
dat men hem te cussene brochte
ende seide twi singedi messe
over mine verdoemenesse
ic was indie helsche vlamme
mijn meester lucifer de gramme
sette mi up thovet sine crone
coperijn gloyende sere onscone
die nemmermeer mach gecoelen
sinen mantel moestic gevoelen
die was mettalijn ten hielen lanc
daer van hitten uut droop ende spranc
menege dropele ende spaerke
die broedere baden hem alle starke
dat hi hem liete wesen leet
sine mesdaet god ware gereet
dander die verdoemde sere
die genaden van onsen here
doe vielen die moenken indie bede
ende namen discipline mede
met scaerpen roeden ende baden
suchtende ons heren ghenaden
ende hi die in wanhopen lach
hi bekeerde daermen toesach
ende lovede die cracht van gode
sathanase ende sine ghebode
ende sijn bedriegen heefti verdoemt
tcruce anebeedt hi ende noemt
ende berouwenesse heefti ghebeden
in bijechten seidi daer ter steden
dat hi met onsuverheden ommeginc
sint hi die ordine ontfinc
ende des en haddi niet belijet
gode bat hi ende benedijet
ende levede toten anderen dach
in goeden ende men sterven sach
die kerke van rome hadde rente scone
inden boemgaert van babylone
daer die kerseme ute coemt hare
als vele als in elken jare
eene lampte voer sente pieters outaer
verteren mochte brochtmen daer
dese balseme een paues vercochte
daer hi den outaer versochte
ende hiere voren es ghestaen
dinctem dat daer coemt gegaen
een sere out man die gramlike sach
ende hem daer gaf enen slach
ende seide du heves gehuut vor mi
mine lampte ende bidi
so ute ic voer gode die dine
die paues viel daer vander pine
ende bleef cortelike doot
van tormente van pinen groot
bi berkenghem aten te gadere
eenen hane twee ghevadere
deene ontleedene van sticken te sticken
ende men ginker up ghemicken
deene seide dese es so ghedeelt
al wilde sente pieter hine worde gheheelt
nemmermeer met sire macht
dander sprac wats pieters cracht
al wilt cristus onse here
dese en verriset nemmermere
met desen worde die hane upspranc
gheplumet gevedert ende sanc
ende dat peeper entie brine
spaersdi hem inden anschine
si worden lazers uptie stede
ende alle hare afcomene mede
ende bleven dienstman om dat gewerke
al daer in sente pieters kerke
die te bolloengen es gestaen
hier ent pieter damiaen
te desen tiden was waert ende lief
sente anselijn dies dese brief
hier te voren dede gewach
die vor sinen stervedach
bisscop te cantelbergen sat
te bechlewijn indie stat
was hi eerst moenc ende abt daer
menege miracle groot ende claer
dedi ende dichte diere gewerke
die noch minnen goede clerke
het gheviel in sinen stonden
dat een abt aldaer was vonden
die van levene heilech hiet
al daer hi sprac van dingen iet
dies hem die abten bewinden
sprac hi vanden jongen kinden
die int gods huus waren gevoet
wat dinge men best mettem doet
wi slaense sprac hi dach ende nacht
ende het en diet niet onse cracht
ende wine conense so vervaren
sine werden argere dan si eerst waren
ancelijn antworde met soeten zeden
hoe wel wi onse const besteden
dat wi van lieden beesten maken
here abt antwort nu teser saken
doet in een hof ene inte setten
ende met tunen al omme letten
ende hare telgren al omme ontorien
wat bome sal daer af ghedijen
te waren een crom een ongescepen
aldus sijn dese kinder begrepen
ende gheoffert metter hant
si sijn in dit hof gheplant
om datter vrucht uut soude gaen
ghi gaesse toghen ende slaen
ende dwingse ende gaesse binden
dat si nieweren vri en vinden
hier omme en connen si in u gekinnen
en geen point van hovescer minnen
daer men broederscap mede vernuwet
ende worden van u verscuwet
ende wanen dat ghi geset sijt
in haetscap ende in swaerre nijt
so si dan werden meerre ende ouder
so si dan werden onthouder
ende crommen hem bi uwen zonden
al daer si noit doget an vonden
dit bispel seggic dor de jonge
waert datmense te swaer bedwonge
alse ancelijn hier hevet getoget
beter ware een deel gedoget
nu ga ic ter ystorien vort
alse desiderus was vermort
die paues victorus was genant
in dat xxxste jaer alsict vant
van keyser heinrike wart tjaer nat
dat het scade in meneger stat
so vele vel waters in ytale
dat die berghen altemale
metten watere sticken scorden
dat si dorp ende volc vermorden
temme voglen pauen hanen
gansen hinnen sonder vermanen
ghingen ten bossce ende worden wilt
dat menech over wonder hilt
in dat selve jaer ghevel
alsemen screef dat weetmen wel
m lxxx ende sevene
dat porters van stouten levene
van bare in poelyen ten mura quamen
ende sente nyclaeus gebeente namen
daer si waer vier moenke vonden
ende voerdent te baer tien stonden
met bliscepe ende met sange claer
dit gheviel viic jaer
ende xl ende daertoe sevene
naer dat sciet van smenscen levene
sente nyclaeus die vloyet ende lach
in olyen noch up desen dach
in heinrix xxxiste jaer
quam sente arnout over waer
die van oudenaerde was geboren
ende abt te sissoen was vercoren
te sente medaerts ende daerna mede
bisscop te sissoen indie stede
in vlaendren om te paysene tlant
want grave robbrecht metter hant
sijns broeder kinder den enen nam tleven
enten anderen hevet verdreven
ende hi grave was met gewout
so was hem menech prence onhout
alse hier te voren es ghewach
dese sente arnout die lach
toudenbuerch in sente pieters kerke
daer god togede sine gewerke
met miraclen scone ende claer
moeneken so setti daer
inden cloester alsemen mach sien
ende staerf daer niet lange nadien
inden clooster menne leide
also alse hijt selve voerseide
in desen tiden so gevel
int lant van spaengen also wel
dat coninc aaraoen die te lone
van galissien hilt de crone
ende wan uptie sarrasine
met beliggene met zwaerre pine
ende settere die kerstine inne
onse gelove te ghewinne
in heinrix xxxiiste jaer
was een moenc van namen maer
die ode hiet te clungi
die wart gecoren lesen wi
paues jegen keyser heinrike
ende jegen gimberte dies gelike
die hem screef paues clement
bi hem wart sware ghescent
dat keyserrike entie kerke
dat ridderscap jegen de clerke
want hem elc van anderen sciet
die versceden moghen niet
elc die verwiet openbare
den anderen ende hadde ommare
sine sentencie ende sinen ban
want den enen dochte hi was sulc man
dat jegen hem gene sentencie dochte
dander dat menne mochte
niet met alsulken dinghen
uut siere werdichede bringhen
ende als deen den anderen dus versmaet
ende niet up sinen ban en gaet
ende elc vort gaet in sijn gevechte
meer met wille dan met rechte
so schinet datmen lettel acht
sinen wille ende sine macht
die eerst gaf die mogenthede
te bindene ende tontbinden mede
dit sijn die wort van segebrechte
die mi dinct dat boven rechte
houdere es in sine coronike
dan die paues keyser heinrike
in heinrix xxxiiiste jaer
quam in lottrike plaghe swaer
want vele lieden inden lande
dinnadere binnen verbrande
in sijn xxxiiiiste jaer
so wart vonden openbaer
te mes in loreine deerste clement
die bisscop daer was gesent
vanden apostelen ende daer mede
eersten predecte kerstijnhede
int selve jaer alst es bescreven
diederic van hollant die verdreven
uut sinen lande was met gewelt
entie bodseuse godevert helt
entie sidert wan sijn recht
upten bisscop van utrecht
staerf ende liet indie hant
florense sinen sone tlant
dese hiet florens de vette
ende hilt dat gravescap te wette
in heinrix xxxviste jaer
staerf in vlaenderen dats waer
die grave robbrecht de vriese
die naer den swaren verliese
dat hi van hollant was verdreven
vlaenderen gewan van sinen neven
te cassele in sente pieters kerke
wart hi begraven onder die clerke
daer hi in sente pieters ere
die canesie sette die here
daer hi sijnt vonden waert
in sijn graf liggende gebaert
alsemen screef min no mee
m xc ende twee
dat incarnation ons heren
so staerf die here meester der eren
willem die norman die bastaert
die met wighe coninc waert
van ingelant ende met gevechte
scaerp ende vast inden gerechte
drie sonen liet hi doutste willem
was ingelsch coninc daer na hem
doutste daer na robbrecht
wart grave in normendien na recht
heinric die mindste bleef sonder goet
met sinen outsten broeder behoet
desen outsten sone willem
liet die bastaert achter hem
crone draghen in ingelant
ende was alsic bescreven vant
machtilden sone alsict las
die boudens dochter van risele was
dien hadde die vader in sire joget
lanfranke bevolen om sine doget
die bisscop was van cantelberge
omdat hi hem daer in dogeden merge
van lanfranke heefti ontfaen
leringe ende ridders name saen
ende hi croendene alst daertoe lach
up sente casmas ende sente damiaens dach
dese was milde ende sonder besceet
ende in rechtene fel ende wreet
ende in stoutheden so verheven
dat niemen goeders prijsde sijn leven
gods vreese die achti smale
enter lieder altemale
nochtan salmen sonder loes
gode onsen here ontsien altoos
ende tfolc ontsien in someger ure
na dat die tijt geeft daventure
oec wildi in alre maniere
dat sine clederen costen diere
ende niemen des costs soude moyen
eens maergens soudemen scoyen
sinen camerlinc hi besochte
hoe diere men sine cousen cochte
iii sc ingelsce sprac die ghone
ganc henen sprac hi hoeren sone
sal een coninc in sinen daghen
dus ondiere cousen draghen
ende men seide si costen genouch
entie waren sijn ghevouch
dus moesten hem camerlinge generen
ende haers ondanx poitevineren
doe sine renten waren verteert
heefti hem te rove gekeert
daer hem een clerc toe geriet
die ranolf bi namen hiet
van aermer comst scalc ende fel
ende sprekende utermaten wel
ende bi siere scalckere ommate
verheven in hoghen state
bi hem wart also verworven
alse der kerken prelate storven
waert bisscoppe abte of andere heren
so dedemen daer boden keren
die aldie rente bescreven
ende tgoet in sconinx borse bedreven
ende alser een ander in comen soude
up dat hi ghelt gheven woude
was hi ezel zot of quaet
an tgelt stont al sijn toeverlaet
lodders wijf van cranken love
volgeden des coninx hove
so datment seggen mochte wel
in een dorperlijc bispel
des coninx hof van ingelant
es bet over bordeel becant
dan over stede die es gheset
recht te pleghene ende wet
tien tiden was lanfranc doot
die heileghe meester die here groot
van cantelberghe die primaet
ende was doe in sinen staet
anselijn verheven die heilege man
dies ic hier voren spreken began
die hadde den coninc gherne bekeert
maer hi heeftene omme niet geleert
ribauden smeekers sonder wet
hadden den coninc so ontset
wat so hi seghet ofte doet
dats algader sonder spoet
alse anselijn dat versiet
dat sijn castijen niet en diet
hevet hi dat hof ghelaten
ende hi moet henen siere straten
ende rumde bisscopdoem ende lant
alse diet also ghescepen vant
sijns danx ende sonder bedwanc
ende dede ter zee waert sinen ganc
want hi wilde der quaetheit wiken
daer hi ter havene soude striken
om te vaerne in vrankerike
daer te wesene rustelike
ende hi naer den winde wachte
quamen hem na ribaude met crachte
also alst die coninc hiet
die hem cume keren iet
ende roveden hem altehant
malen ghelt ende camergewant
sijn vader die coninc willem
hadde gebrocht van ruem met hem
tote lonnen indie port
die jueden entie trac hi vort
teere feesten hebsine gesocht
gheneghen ende prosente brocht
die troeste hi te vechtene mede
jegen die kerstine vander stede
ende ghelovede updat si vochten
ende si den zeghe gewonnen brochten
hi soudem keren an hare wet
in groter sorgen waren gheset
beede bisscoppe leeke clerke
om kerstijnheit ende omdie kerke
doch en wonnen in dien strijt
niet die jueden te diere tijt
dan si met scanden lieten tfelt
nochtan dat si over gewelt
dat si verloren met onrechte
tfelt met scalcheit van gevechte
in sinen tiden alse ghi sult horen
was die heileghe vaert vercoren
die godevert voer van bolyoen
ende sijn broeder die stoute baroen
robbrecht hertoghe van normendie
wilde mede indie paertie
ende sette hem doe teenen pande
normendien indie hande
over eene summe van ghelde
doe dede hi reimeren met gewelde
ingelant om ghenen scat
kerken cloestren ende stat
bisscoppen ende abte quamen
hier omme clagen alte samen
datmen te zwaer eeste an hem
doe antworde coninc willem
hebdi niet filaterien scrinen
die selverijn ende goudijn scinen
vul van doder lieder beenen
wat mogedi clagen ende weenen
crucen fiertren moestmen pleken
ende keelcten te sticken breken
niet om der aermer lieder noot
maer om des coninx vrecheit groot
jaghen haddi eerst orlof gegeven
nu so haddi upgeheven
wie dat eenen hert vinge
die ware doot waermen beginge
omme dit ende om des gelike
swoer jegen hem menech prince rike
een ridder hiet van henem willem
was gewroeget dat hi van hem
die jegen den coninc hadden gesworen
gheselle ware hi quam te voren
ende boots den ghenen enen camp
die hem upteech sulken scamp
daertoe en mochtem niet comen
sine ogen en waren hem genomen
ende daertoe was hi ghevuurt
een ander hevet mede besuurt
hiet her willem van adelrie
een scone man ende een vrie
ende des coninx gevadere mede
dien die coninc hangen dede
van salberie die bisscop osmont
horde sine bijechte daer ter stont
men leeddene ter selver ure
tallen kerken die stat dure
ende men geseldene ende slouch
sine clederen die hi drouch
ende sijn goet gaf hi den aermen
naect ginc hi clagen ende caermen
ende viel menech zwaer kniegebede
uptie steenen daer ter stede
ende seide nu doe mi god genaden
alsic niet weet van desen daden
up dat moetic der hellen ontgangen
aldus so wart hi verhanghen
hem quam mare ende heeft bekent
dat keyser heinric enen clement
paues maken wille ende ontfaen
entie kerke eenen urbaen
alst hier voren gescreven leget
den tribuut heefti ontseghet
van ingelant des paues rente
ende hilts hem meest met clemente
in sijns riken ander jaer
quam erdbeve groot ende zwaer
in ingelant upten xisten dach
die in oestmaent ghelach
met wondere al ombecant
want die ghestichten van ingelant
sprongen alle vander stede
ende saten alle weder neder mede
daer naer quam ene dierhede
entie oest so spade mede
dat cume in sente andries dage
dat coren quam in siere lage
oec was in sijn vierde jaer
donre blexeme so swaer
dat het dochte grote plaghe
des derds dages na sente martijns dage
quam een slach daer zwaer genouch
die ene kerke doreslouch
ende maecter in een gat so groot
datmer in crupen mocht ter noot
die slach voer vort ende dede mee
enen groten balke slouch hi ontwee
die bi sticken daer ter ure
vlooch harentare die kerke dure
ende brac des crucen hoeft te hant
ende daertoe sine rechter hant
ende onser vrouwen gebeelde daertoe
so groet stanc quam ter kerken doe
dat het was al ongelike
dit was in enen cloester rike
doch dat tcovent te samen es comen
ende hebben wijwater genomen
ende verjageden daer ter stede
des viants macht ende sine scalchede
so sere woyet met ghewelt
dat te lonnen worden gevelt
vic huus ende kerken mede
die over een laghen indie stede
entie lieden some daer onder
balken spannen dat was wonder
vloghen ghinder indie lucht
dies menech hadde groten vrucht
iiii waerven xxvi voeten lanc
die de storem an haren danc
wech drouch ende indie erde stac
so diepe ende nochtan niet en brac
datter cume iiii voete uut bleec
dat groten wondere gheleec
ende dat was midden inde strate
ende want so nauwe waren die ghate
datter gheen wagen en mochte liden
so moestement neffens der straten afsniden
wantmense ontdelven niet en mochte
int vijfte jaer woyet oec so onsochte
so dat clochuus vanden torre
van salesberie was in porre
ende upter kerken oec gesteken
dat vele temmers moeste breken
in coninc willems viste jaer
viel water in ingelant so zwaer
dat noit man sulke lovie sach
te hant daer up een vorst gelach
so staerc datmen mids upten yse
mendde in kautsieden wise
doet doyede ginc tijs sinen ganc
ende cume was enege brucge so stranc
dat ijs en bracse hier ende daer
daer naer in sijn viide jaer
doe hi in normendien hem helt
reimerde hi tlant so met gewelt
dat die lantlieden van binnen
ne hadden waermede tlant gewinnen
dus quam hongher swaer int lant
ende daerna grote sterfte te hant
so swaer alst elynant bescreef
dat biden zieken niemen en bleef
enten doden oec ghebrac
vrient diene onder derde stac
te desen tiden was een grave
in eniou scrijft willem daer ave
die folke hiet ende sere was out
entie omme siere zielen behout
voer tote jherusalem
twee knapen die waren met hem
beswoer hi dat si sijn gebot
souden doen so helpe hem god
deen heeftene met enen stroppe genomen
dander es met ere roeden comen
die hem gaf menegen slach
naect ginc hi daer toe sach
menech tuerc want teylege lant
stont nochtoe inder tuerken hant
ende hi riep here dinen keytijf
dinen verswornen fugytijf
folken here so ontfanc
dus dedi ten grave sinen ganc
sident al waest sijns willen niet
keerdi te lande na sijn verdriet
ende wan enen sone hiet gaufrijt
diemen hiet in siere tijt
gaufrijt maerteel bi rechter namen
want sine vianden te samen
verwan hi alle ende dwanc
met ghelucke an haren danc
den grave van poytiers sinen here
dedi sulke grote onnere
dat hine in enen wighe verwan
ende dwankene daer toe nochtan
in prisoene ende in banden
dat hi zoenen moeste met scanden
ende moestem geven bordeaus de stede
ende elx jaers zwaren tribuut mede
sine vangnesse was so zwaer
dat hi maer drie daghe daer naer
ne levede alse hi was ontgaen
maerteel nam siere stiemoeder saen
te wive ende vervogede mede
des graven broeder daer hi dit dede
ende es int lant van bloys gevaren
orlogen met sinen scaren
die grave van bloys hiet tybaut
dien hevet hi also benaut
dat hine in sijn houtstat
tote tours binnen besat
ende met ghewelde wan ende vinc
ende eer hi hem oec ontginc
dwanc hine daertoe dat hi de port
hem gaf ende tlant weder ende vort
hem ende sinen hoire mede
ende zwoers hem buten daer ter stede
dese gaufrijt staerf sonder kint
om siere zuster sone hi sint
ende gaf hem alt lant
wantmen geen hoir van hem en vant
die neve die hiet oec gaufrijt
ende was een snuedel talre tijt
so dat folke sijn broeder quam
die hem tlant entie macht nam
ende diene omme sine simpelhede
vinc ende in prisoene dede
dese folke nam eene vrouwe
die hem sindent dede ontrouwe
want soe lietene ongetrouwelike
ende bleef recht eighijnlike
met phillippe die coninc was
in vrancrike dien soe belas
ende so met haerre minnen vinc
dat soe was vrouwe van alre dinc
ende hine achte niemens mesprisen
ende liet hem metten vingren wisen
dor hare minne hine cons gelaten
ende langen stont oec utermaten
tien tiden dat al dit ghevel
waren te mantes also wel
twee clerken die binnen haren jaren
te priesterscap vercoren waren
nochtan dat hem jare gebraken
gheleert in redenliken saken
elc hadde anderen vercoren
vorworde maecten si alswijt horen
dat welc haerre eerst ende name
dat hi den andren te voren quame
binnen den xxxsten dage daer naer
in slape of wakende vorwaer
elc anderen dit met trouwen heet
niet lange tijt daer na leet
deen galt der naturen gelach
alst quam upten xxxsten dach
daer sijn geselle na sijn gewone
onledich es so coemt de gone
voer hem met bleeker ghedane
ende seide nu mere mi ane
kendstu mi  ja heefti geseit
waer hevestu so lange ghebeit
dander seide inne mochts niet
doch comic wat soes gesciet
mine coemst wiltu wart di goet
maer mine coemter af nemmer spoet
want ic bem euwelike verloren
dander seide ic sal daer voren
di helpen in mine gebede
met vastene ende met gevene mede
ic en salre niet jegen sparen
die dode scide laet dit varen
gods vonnesse indie helle
es sonder keren lieve gheselle
mine zonden salic becopen
euwelike die ic hebbe belopen
al bade vor mi groot ende clene
alle die vander werelt gemene
nochtan moeste die ziele mine
dogen euwelike pine
ende om dat ic wille laten scinen
eenege van miere pinen
so wert di hier ene becant
mettien stac hi vort de hant
daer een groot zeer in stont ende droop
ende seide dincti dit licht coep
dander seide het dinct mi clene
die dode booch den vinger allene
in die palme in dat zeer
drie dropelen ende nemmeer
warp hi hem inden anscine
deene verbrande tforhoeft sine
dandre die slape an beden ziden
drie ghate maecten si tien tiden
al dore die huut in toten bene
alse groot als ene note clene
die levende riep met mesbare
ende seide dat grote pine ware
die dode sprac ic wilt di blive
die lijctekene te dinen live
in wat tormente ic bem beseten
ende eist dattus niet wils vergeten
so eist van dire salichede
ene ghedinckenesse mede
ganc woch alstuus heves tijt
ende verkere dijn abijt
ende dinen zin ende dinen moet
ende wert moene metter spoet
die levende en wilde antworden niet
scaerpelike die dode up hem ziet
keere twifelstu van desen
so sultu dese lettren lesen
die ander hant heefti verheven
die al vul lettren was gescreven
dat sathanas ende sine potestate
dancte der kerken prelate
uter hellen daer si waren
dat si ne ghene weelde en sparen
dat soude vanden ondersaten
so vele lieden utermaten
ter hellen bringen vanden zielen
datter meer noit in en vielen
binnen den tiden die leden waren
ende al bi faute van predicaren
in dit wort heeft de levende verloren
den doden dien hi sach te voren
die dat sach ginc metter spoet
ende vercochte al sijn goet
ende gavet den aermen ende es bleven
moenc vort meer al sijn leven
segebrecht scrijft in dese maniere
int jaer gods m xc ende viere
alse die bisscop elynant
lodine hadde indie hant
was een wijf ende gaf te brude
haerre dochter vordie lude
eenen dorsconen jongelinc
dien soe minde boven alle dinc
dor die lieve vanden kine
so dat al omme dat ghesinde
wart clappende als van ontrouwen
vanden knape ende vander vrouwen
die vrouwe en mocht gedogen niet
dien lachter ende dat verdriet
ende wilt anden knape wreken
twee jongelingen met haren treken
brochtsoere toe met haren worden
dat si ghenen man vermorden
sijnt berou hem dier mort
ende brochtent in bijechten vort
eenen pape die om een scelden
die bijechte wroegen dorste ende melden
des knapen maghe hebbent vernomen
ende sijn toten rechtre comen
ende clagen vanden doden
ghene vrouwe wart ontboden
ende soe lijede al openbare
hoe die dinc ghevallen ware
daer so was die vrouwe sciere
ghejugiert te dodene ten viere
doch ledemense teerst tonser vrouwen
daer soe belijede met rouwen
gode entien lieden van orde torde
aldie redene entie worde
ghetrouwelike so beval
hare saken onser vrouwen al
ten viere dedemense daer te hant
maer soe en gevoelde ghenen brant
ende alse alt vier was vertert
was niet dat hare heeft gedert
die magen riepen openbare
dat bi gods cracht niet en ware
maer dat tfier ware te cranc
groot hout men daertoe dranc
ende men hevet vier angesteken
maer sine mochten hem niet gewreken
god bescermetse van zeere
tsinen love ende tsiere moeder ere
daer soe uten brande ghinc
was ongescaet al hare dinc
lachame cledere ende haer
tonser vrouwen keerde soe daer
ende dancte hare ende alt volc mede
van haerre groter genadichede
ende daer naer alst god geboot
eer iet lanc bleef de vrouwe doot
int jaer daer na wart groet honger jaer
dat den lieden ginc te naer
die aerme liede worden viande
den riken met rove ende met brande
aerdbeve storem ende wint
wart in menech lant ghesint
in april so mochtmen sien
in menech lant wonder ghescien
omtrent dageraet sachmen van verren
vanden hemele vallen sterren
in vranckerike sach een man ene
in de erde vallen die niet was clene
hi goot water uptie stede
stanc van viere ende van roke mede
sach hi uter erden comen
dat hi te wondere hevet vernomen
die paues urbaen quam dapperlike
dor borgoenyen in vranckerike
ende verwiet phillippe den coninc
omme dat hi dede sulke dinc
dat hi sijn wijf begaf
ende grave folken die sine nam af
want hier ene ghuldine tijt angaet
daer verlossenesse ende toeverlaet
den lande af quam van over mere
biden heileghen kerstinen here
so endic hier den andren bouc
ende doe den derden ondersouc
die weten wille hoet was getroest
ende hoe jherusalem was verloost
ende hoe van boelyoen godevaert
eerst coninc daer ghecoren waert
ic beginne in de name marien
den derden bouc vander vierder paertijen
vanden spieghele ystoriale
int jaer gods verstaet mi wale
m xc ende oec vive
dat god ontfaermde der keytive
die over zee waren gebonden
metten heidijnscen honden
ende gaf zin den paues urbane
eene consilie te bestane
tote clermont in alverne
ende gaf ute niet te scerne
dese gheboden vullike al
die ic hier na setten sal
daer was gheset al openbare
dat negeen man die leec ware
van asschewoensdage al vort an
vleesch en ate wijf no man
ende vanden sondage daer te voren
die te clergien waren vercoren
echt datmen hilde ons heren vrede
vaste dore al kerstijnhede
vanden advente toter octave
van dertiendaghe also dat gaet ave
ende van alla utegaet
tote dat octave van paschen ontstaet
ende van dat die cruceweke coemt
tote datmen die triniteit noemt
ende alre tijt upten woensdach
datmen die zonne schinen sien mach
tote maendages datmen ziet
dat die zonne uprisens pliet
entie enen bisscop vanget altoes
dat hi blivet wetteloes
entie vaet gehordine liede
ofte oec hare mayseniede
dattem verwatenesse upervet
ende daer bisscop of pape stervet
leec die an tgoet doet gewelt
dat hi verwaten si ghetelt
ende wie so ter kerken vliet
dattem tgerechte en doe niet
daer was gheset vander kerke side
datmen hilde onser vrouwen getide
ende men upten saterdaghe
hare messe te seggene plage
in dit consilie was dies gelike
coninc phillip van vrancrike
te banne gedaen ende verwaten
hen ware oft hi wilde laten
sine amie die vermalendijede
oft so seide ofte lijede
diene hiete coninc of here
of coninginne hare emmermere
hier naer so verwiet hi echt
van ravene den bisscop vulbrecht
die hem hiet paues clement
ende daertoe mede sijn covent
ende keyser heinricke diene helt
jegen die kerke met gewelt
na dit ende ander statuut
sprac hi ten volke overluut
ende trooste oec dat cruce tontfane
ende sprac den lieden aldus ane
niet en es bloder dan die zonde
noch zwaerre dinc in gere stonde
nu eist comen daertoe mede
dat ghi vercopen moet den vrede
ghenouchte van spise ende van wine
omme rouwe ende omme pine
maer dan sal niet sijn om niet
want omme dit corte verdriet
salmen u geven emmermere
voer gode loen ter werelt ere
wetti des niet dat den goeden
dinct een last van aermoeden
hier al levende verderven
ende uut zalicheden sterven
die doot haest den goeden te lone
enter euwelikere crone
ende beneemt den quaden mede
mesdaet ende dorperhede
die die doot dor gode ontsiet
hine es van herten kerstijn niet
dese heileghe vaert began
bi eenen heileghen man
hiet pieter die hermite
van amiens seghet die vite
was hi gheboren ende priester gewyet
int lant dat god heeft gevrijet
met sinen bloede es hi gevaren
in pelegrimagen eens te waren
ende sach die kerstine grote pine
dogen onder die sarrasine
ende theilege graf onder die honde
swaerlike hi weenen begonde
ende bleef oft in drome ware
van rouwen ende van groeten mesbare
daer hevet hem onse here verbaert
ende wijsdem daer die vaert
hoemen dat soude beginnen
daer comen ende dat lant noch winnen
lettren nam hi goet ende staerke
anden paues vanden patriarke
vanden state vanden lande
des kerstijnheit mocht hebben scande
bi desen pieter den hermite
began die vaert met groten vlite
overmids den paues urbane
die te cleermont den last nam ane
ende utesendde dat aflaet
die de vaert eerst anevaet
was een ridder stout ende fier
mijn here woutere salsenier
ende mettem ridderen sevene
mettem vielen van stouten levene
van vranckerike seriante goet
een groot here staerc te voet
die traken dor hongherie
daerse ontfinc met sire partije
lievelike die coninc karleman
ende lededse dor sijn rike nochtan
toten ende van malevile
daer sceepten si ter selver wile
ende voeren te belegrave
daermen hem slouch sijn volc al ave
want die bulgren waren hem fel
die vlucht was hare ende niet el
ende dat was in bulgerie
vele blevenre van siere paertije
ontfloen es hi met ghewout
viii daghe duer bulgre hout
doe quam hi te nych te hant
daer hi den hertoge vant
die hem aernasch ende scat
gaf vor die mesdaet vander stat
ende gaf hem vast ghelede vort
tote constantinoble der port
daer hi den keyser alexise vant
die hem orlof gaf te hant
dat hi bleve ende redene name
tote dat pieter dhermite quame
hier na quam pieter dhermite
anegetrect met groten vlite
met eenen ongetelden here
dor hongherie was sine ghere
daer hi met ghelede doere quam
te malevile alsiet vernam
sach hi hanghen anden mure
die wapene die die felle gebure
ser wouters lieden eerst afbroken
die stede so ginc hi stoken
daer die dunouwe voren vliet
ende wanse up dat hongersce diet
daer slouch hi af iiiim man
ende hi verloos selve nochtan
c siere pelegrime
indie stede seget die rime
vant hi spise ende goede gelaghe
ende laghere in v daghe
paerde waerre so vele gewonnen
dat wijt vertellen niet en connen
hier binnen hevet pieter vernomen
den hongerschen coninc comen
om te wrekene sine port
met scepe so trac hi vort
te belegrave in bulgerie
die hertoghe met sire partie
was gheweken uter stede
dat daer bleef pieter roven dede
van danen trac hi met ghewout
viii daghe duer bulgren hout
tote nich quam hi der stat
daer hi in ene mersch oec sat
ghelogiert met sire paertije
nich es teerste van bulgerie
daer gaf die hertoghe met vreden
orlof te copene binnen der steden
spise ende dranc te waren
ende lietse vriendelike varen
maer dalemanne braken den vrede
des verloren si vordie stede
al haer goet ende hare carine
wive joncwive ende kinderkine
scat ende wapene nochtan
ende van xlm man
behilden siere xxxm cume
die some bleven inde flume
some ghesleghen some gevaen
dus moeste dulle overdaet vergaen
met desen xxxm man
quam pieter dhermite vort an
te constantinoble  in skeysers lant
quam pieter wel na als een triwant
daer hem die keyser alexis dede
hem enten sinen hoveschede
v daghe lach hi buter port
ende van danen trac hi vort
bi des keysers rade ende sinen otroye
over die zee an braes saint jore
dat in dietsch alsemen ziet
sente jorijs aerm te hetene pliet
met hem leet een ridder fier
mijn her woutre salsenier
die die eerste vaert began
van danen bleven si vort an
ghesellen vaste van ere vite
hi ende pietre die hermite
capadocia heetet tlant
datmen over den braes daer vant
in ouden bouken maer onse partie
noement nu tlant van turkie
te cinitat so sijn si comen
tere havene daer si genomen
hebben hare ghemerke groot
daer hem die keyser alexis ontboot
dat si hem souden bewaren
jegen coninc solymans scaren
ende si hem oec wachten mede
jegen nich die vaste stede
diemen nichena noemt in latijn
wanter vele heidine in sijn
die keyser senddem in alre wise
vulte van dranke van goeder spise
ende hiet dat si hem niet verhaesten
want hi hoepte dat te naesten
hem naken souden hertogen ende graven
ende prencen van groter haven
daer si mede sonder scande
liden souden dordie lande
pieter riet den sinen mede
maer weelde ende ledichede
ne liets hem ghehinghen niet
dat si daden datmen hem riet
die fransoyse sine voeren vort
ende haelden proye vordie port
te nich diemen nichena noemt
die duutsce sagen dat aldus coemt
ende wilden oec halen een deel
ende wonnen eenen casteel
van solimans mogenthede
drie milen naer nich der stede
datter in was sloughen si doot
wijn vleesch coren ende broot
vonden die duutsce al dat si wouden
dus wilden si die veste behouden
dat was al lude ende stille
jegen pieter des hermiten wille
soliman es te nich comen
ende hevet mare vernomen
dat sijn casteel was verloren
met crachte so viel hi daer voren
ende belach die alemanne
stoutelike viel hi daer anne
ende wan hem af die veste
daer bleven een deel der beste
beede buten ende binnen
die veste so moesti winnen
want hem gheen onset en quam
onse lieden worden gram
ende droeve doe si horden mare
dat hare gheselscap doot ware
altemale ofte ghevaen
hare beste duudsche sonder waen
waer iiim waerre te voet
ende cc ridderen goet
pieter en was niet selve daer
daer daden die meente sulken vaer
mijn her woutren sausenier
ende mettem andre riddren fier
dat si mettem moesten varen
om te wrekene hare scaren
ende daer si te nich weder tiden
bestontse soliman ter ziden
daer slougen si menegen te doot
doch was dat ghescut so groot
dat hem was alte fier
mijn her wouter sausenier
was in die borst te iiii steden
doerschoten inder pijnlicheden
ende staerf alse een ridder bout
ende van bremen mijn her arnout
der folker van chaerters mede
donse verloren daer ter stede
ende weken omme dat ghescot
toter havenen van cinitot
die tuerken die volgeden naer
ende versloughense hier ende thaer
ende wonnen hem af met spoede
hare tenten metten goede
ende vingen ende slougen doot
man ende wijf clene ende groot
iiiim wekenre vanden besten
daer bi teere ouder vesten
die sonder dexel was ende dure
omme daer te proevene aventure
hare duere maecten si van scilden
die tuerken diese winnen wilden
hebbense daer binnen belegen
hier binnen es mare gedreghen
pietre den hermite die tien tiden
den keyser alexis was bider ziden
omme sijns volx grote orbare
die droeve was omdie niemare
entie keyser gaf hem ontset
daer soliman bi wart belet
ende onse lieden worden verloost
die beleghen waren sonder troost
nu sijn daer twee vaerde verloren
want si gheens raets en wilden horen
nu stichte die derde vaert
een pape die godscalc geheeten waert
dien pieter de hermite beval
tcruce te predeken over al
die brochte vranken ende alemanne
beyeren swaven stoute manne
hessen sassen ende vriesen
ende quam met desen riesen
te mesenborch in hongerie
daerne met siere paertije
coninc karleman wel ontfinc
ende gheorlovede hem die dinc
dat hi dore tlant wel varen mochte
ende cochte ende vercochte
maer die beyeren entie swaven
daer si dor den lande draven
moesten haerre zeden pleghen
ende roveden tfolc biden weghen
enen jongelinc si vinghen
eenen honger dien si sonder dingen
eenen stake slougen al dure
om die mort vandien gebure
wart die coninc erre ende gram
met groten volke hi na hem quam
ende dedem met scoenre tale
hare wapene upgeven altemale
ende daer na slouch hi sonder were
al doot gheent verdoemde here
hierna te hant na dese dinge
quam noch ene sameninge
vlaminge ingelsee brabantsoene
lottrikers menech ridder coene
man wijf menech seriant
traken metten onsen upt lant
te coelne quamen si inde stat groot
ende sloughen daer die jueden doot
ende braken huse ende synagoghe
alt goet namen si neder ende hoghe
ende seiden dat si mettien saken
den lachter ons heren wraken
lichtre wijf was vul haer here
te mesenge was vort haer ghere
daer si binnen vonden do
enen grave hiet emecho
dien maecten si haren hoeftman
si streden daer den jueden an
die goet ende lijf altemale
ghevlucht hadden in sbisscops zale
maer dat en halp hem clene no groot
sine slougense altemale doot
ende namen al haer goet
dus worden si up hem verwoet
van danen trac grave emecho
met sinen rove blide ende vro
mijn here thomaes ende her clarbout
met enen here so menechfout
dat sceen sonder ghetal
dat volc quam te samen al
te mesenborch in hongerie
si slougen indie prayerie
hare getelt up ene riviere
heet lincax die bider maisiere
neder loept staere ende groot
si horden datmen hem verboot
dat liden want die coninc was
ende sijn volc in vare das
omme dat godscalx here daer lach
upt velt daer doot uptien dach
dat si dat volc souden wreken
alsi vernamen in dat spreken
dat si niet en mochten liden
vielen si toe in allen ziden
ende stoermden an die stede
ende haddense na gewonnen mede
die coninc sach dat tfolc so street
ende haddem ter vlucht gereet
ende sine baroenen te rusen waert
maer god hevet also vervaert
die pelegrime ter selver ure
dat si begaven die mure
si vloen sine wisten twi
die hongere volgeden hem bidi
ende sloegent al clene ende groot
datter cume iemene ontscoot
al den vechters namen si tlijf
si vingen kindere ende wijf
ende namen alden roof
die meerre was dan gheloof
emecho die grave ontreet
met cleenre menechte alsmen weet
here thomaes ende here clarebout
ende mettem menech man stout
onse here liets daer bliven
omme dat si met quaden wiven
onwet dreven indie vaert
ende want si ten jueden waert
wijch stichten niet dor de gods ere
ne maer om haer roven mere
ende noch daden si dat aerger was
si hadden int here sijt seker das
eene gans ende eene gheet
ende wilden dat geloven gereet
dat die twee waren vervullet
metten heilegen geest dus verdullet
was gheent vermalendide here
dies sloucht god alsonder were
want hine wilde ghedoghen niet
dat also ongelovech diet
sijn heilege lant ontreinen soude
ende het kerstijn heeten woude
some vander levender paertije
weken jegen lumbaerdije
some jegen oesterike
daer si gemoeten cortelike
dat heilege here van gode vercoren
daer hi mede wilde testoren
dat heidijnscap ende hem doen winnen
dat graf daer hi selve lach binnen
nu es geporret te hongerien waert
die zaleghe hertoghe godevaert
die hertoghe was van lottrike
entiemen noemt gemeenlike
godevert van bulyoen
daer loghenaers mesdaet an doen
dat si hem willen tyen ane
dat die ridder metten zwane
siere moeder vader was
ende dien hietsi helyas
maer dat es loghene ende el niet
godeverts moeder yde hiet
ende was ene heileghe vrouwe
ende leghet te waesden in henegouwe
haer vader hiet godevaert
van lottrike hertoghe waert
haer broeder godevaert metter bule
die verwan die vriesen vule
ende hollant alst hier voren staet
wart hertoghe dans geen baraet
te utrecht so wart hi vermort
van hem en quam geen sone vort
bi derre redene so waert
hertoghe haer sone godevaert
van lottrike ende van bulyoen
desen wan yde als vrouwen doen
anden grave justaese van boenen
ende was moeder noch van ii sonen
deen was boudene dander justaes
hennes niemene so dwaes
hine mach wel proeven in sinen wane
dat loghene es vanden zwane
dese godevert hi quam
te tullenbrouc alsict vernam
dats in oesterike ene stede
ende boudene sijn broeder mede
ende sule seget dat justaes van boenen
haer broeder met quam metten gonen
ende een haer neve een ridder fier
van greis gheheeten wernier
here boudene van borch haer maech
die ten wapene niet was traech
her roel die grave reinare
sijn broeder her pieter in de scare
heinrie van assee een ridder waert
ende sijn broeder godevaert
desen quam die mare jeghen
hoe die hongeren hebben versleghen
die pelegrime hem wonderde das
want haer coninc kerstijn was
ende hebben boden an hem gesent
daer si bi hebben bekent
dat vele was bi haren scouden
ende want si vrilike liden wouden
gaf die hertoghe chalemanne
den coninc te ghisele danne
sinen lieven broeder boudene
hi geboot int here te houdene
upt lijf pays ende vrede
entie coninc geboot mede
datmen verdiere drane noch spise
upt lijf in desere wise
dus leden si met haerre partie
vrilike duer hongerie
tote dat si quamen te malevile
daer quam indie selve wile
die hongersche coninc caleman
die ghisele die hi ghewan
vanden hertoge gaf hi hem weder
allen toren warpmen neder
entie coninc gifte die heren
mildelike met groter eeren
ende hietse varen oec ghesont
danen voeren si in corter stont
tote belegrave vort
ende alsi scieden uter port
quamen si ant wout van bulgerie
daer si met hare paertie
viii daghe in moesten daghen
boodscap brochtmen hem gedragen
in dat wout in derre wijs
datse die keyser alexijs
groete in gode onsen here
ende hi hem allen bade sere
dat si roofs ende brants ontboren
in sijn lant ende namen coren
ende lijfnere omme ghelt
godevert hiet met ghewelt
upt lijf dat niemen roven soude
dus quamen si duer bulgren woude
ghevaren toter stat te nijs
daer hem die keyser alexijs
spise sendde in so vulre maniere
ende daertoe so menegertiere
datment vertellen niet en can
nu gaet hier ander redene an
godevert die quam gevaren
te constantinoble met sinen scharen
daer hi verloste vromelike
des coninx broeder van vrancrike
hughen den groten die doe lach
in skeysers kaerker uptien dach
om dat hine reimeren woude
alse enen here van groten goude
want doe godevert entie sine
dor hongerien daden hare pine
so voer die bisscop seggic u
van alvernen onser vrouwen pu
ende grave reimont van sente gillijs
ende menech ridder die waert was prijs
duer slavenien met haren here
hughe die grote met groten gere
ende van vlaendren grave robbrecht
ende siere moyen sone echt
grave robbrecht van normendie
die voeren met haerre paertie
over rome te poelyen tiere stont
alse dat vernam bohamont
wie si waren die daer quamen
wat heren het waren ende van wat namen
dedi enen mantel bringhen
die rike was van dieren dingen
ende dedene al in crucen sniden
ende gaf sinen riddren tien tiden
elken een cruce die varen wouden
ende selve hevet hi ene behouden
hughe die grote van vrancrike
broeder van coninc loduwike
was voren getrect ende was gevaen
van keyser alexis die sonder waen
die fransoyse hadde leet
dien verlooste ghereet
die hertoghe godevert ridderlike
oft hi hadde dat keyserrike
van constantinoble verdorven
so verre was die dinc verworven
dat godevert te ghisele gewan
keyser alexis sone jan
eer hi den keyser getrouwen wilde
dat hi hem vorworde hilde
dus wart hi des keysers man
ende alle die princen vort an
die in sijn here waren
nu coemt bohamont ghevaren
die den keyser niet hadde waert
ende dient leet was dat godevaert
jeghen den keyser was verzoent
ende haddem ter wrake vercoent
want die keyser ende sijn vader
robbrecht wiscard bede te gader
hadden georloget onderlinghe
maer nu als hi sach die dinghe
al gheset ter ere ons heren
liet hi hem wisen ende leren
ende wart des keysers man
ende maecte vaste zoene vort an
maer tancreit siere zuster sone
die en hilt hem niet an tgone
hi es vorbi met sinen scaren
ten braes sente jorijs gevaren
alse die den keyser niet en woude
manscap doen noch gene houde
sijn oem die hertoge bohamont
volgedem mede in corter stont
ende si versamenden metter vaert
anden hertoghe godevaert
hier na quam gevaren echt
van vlaendren die grave robbrecht
die robbrecht die vriese hiet
robbrecht sijn vader alsmen ziet
die te cassele begraven leget
was sijn vader alsemen seget
die wart mede des keysers man
ende quam ten anderen here vort an
over sente jorijs aerm gevaren
daermenne wel ontfinc te waren
dit was in capadocia
te rade worden si daer na
te vaerne in solimans rike
die den keyser geweldichlike
nychena die stat onthelt
ende water om lant ende velt
doe traken si vort te rafanel
daer si vonden also wel
met sinen volke gereet met vlite
den pape pietren den hermite
ende van danen traken si vort
tote nichena der port
hier binnen quamen volgende mede
te constantinobele in de stede
die grave reimont van sente gillijs
ende menech ridder die waert was prijs
ende de bisscop vander poye raimeer
dien de paues sonder keer
vander vaert hadde gemaect legaet
dese worden sonder baraet
des keysers man ende volgeden gemene
over de braes te nichene
nu quam robbrecht van normendie
ghevaren met siere partie
sijn vader was de coninc waert
willem die norman de bastaert
robbrechts sone die hiet wiscard
die over mere sette sine vaert
ende die wan in cortre wilen
poelyen calabren ende cycilen
ende wan desen selven bohamont
die mede dese vaert bestont
dese robbrecht quam gevaren
ende mettem inder scharen
van bloys die edel grave steven
ende justaes hem beneven
godeverts broeder grave van boenen
die keyser maecte vanden ghonen
sine man alse vanden anderen
haren ghesellen si na wanderen
over sente jorijs aerm si traken
met wive met kindere met allen saken
ende willen metten here ghemene
voer die stede te nichene
die staerc was ende sere out
ende was ghemuurt al om twivout
die waende soliman ontsetten
maer onse here wilt beletten
up donse hi enen wijch daer vacht
daer hem vele van siere cracht
af wart gesleghen ende gevaen
selve mochti cume ontgaen
vii weken ende iii daghe
dogeden donse zware plaghe
int besitten van nichene
doch worden si der stat ghemene
want met mineerne wart daer gevelt
een tor van grotre ghewelt
ende solimans wijf ende hare twee kinder
worden mede ghevangen ghinder
ende alle die heidine vander stede
worden gevaen ende ghesent mede
te constantinobele sonder waen
ende onse gevangene uutgedaen
die soliman te voren vinc
te cynitot daer hise beginc
nichena diemen nich hort noemen
es dus in kerstijnre hant coemen
ende upghegeven in kerstijnre hant
die den keyser waren becant
entie hi metten onsen sende
omme die steden die met genende
hem die tuerken af hadden tebroken
ende temet dat donse dat wroken
dat sise also souden besetten
tes keysers bouf sonder beletten
die tuerken hadden wilmen weten
bitinien tien tiden beseten
xxx jaer gheweldelike
ende afgewonnen den keyserrike
nu heetmen dat lant romenie
ende om die tuerken som turkie
nicena die hooftstat van bithine
was gewonnen met groter pine
alsemen screef ons heren jaer
m ende xc daer naer
ende vii jaer no meer no min
int selve jaer dede beghin
van chysteaus theilege leven
een abt hiet robbrecht es bescreven
van lengers bi melismont
ende xxi moenke tier stont
rumden haren cloester want hem dochte
datmen bet scaerper leven mochte
dan men dede in hare covent
dus gingen si daerse god sent
ende dorgingen die wostinen
te chisteaus quaemsi met pinen
daert wilt was ende woeste mede
daer so naemsi hare stede
ten naesten jare quam daer
dabt hughe dat es waer
van lyons des paues legaet
met hem in wies bisdoem dat staet
van chaloens bisscop wautier
ende ode een hertoghe fier
van borgoenyen dien tlant toehorde
met ghemeenen wille ende worde
hebben si ene abdie gevrijet
ende robbrecht hevet gewijet
teenen abt die bisscop chaloen
niet wel lange naer dit doen
so eist dien van melismont
waer haer abt es worden cont
ende hebbent anden paues bedreven
dat hi hem weder wart gegeven
doe wart een ander abt daer bi
die gheheeten es aubri
bi hem wart dabdie verheven
in namen ende in heilech leven
dus spreken die fransoyse van hem
maer van malmesberghe willem
die ingelsch was alsict bevant
seghet het behort wel tingelant
dattem god sulker eren jan
dat het gedrouch alsulken man
dat hi de grawe ordine eerst anvinc
dat was van scittebure ardinc
die aldaer eerst moenc waert
haer lichte leven heeften vervaert
ende sciet danen doe in scollant
doe in vranckerike te hant
daer hi een stic te scolen ginc
te rome voer hi na dese dinc
ende keerde in borgoenyen tier stont
daer na quam hi te melismont
ende daer was hi moenc bescoren
den abt robbrechte ginc hi te voren
ende andere moenke daer beneven
om te ledene scaerper leven
chisteaus wart bi hem verheven
ende ardinc wart geheten steven
abt robbrecht keerde tsire stede
ende sonder viii moenke alle dandermede
al waest sijn wille hi dede gebare
alse oft sijns ondankens ware
aubri wart abt over den coer
ende hardinc steven wart prioor
in dit jaer gheviel tutrecht
des woensdages na pascen recht
dat bisscop coenraet messe dede
ende in sinen pallaise mede
wart hi van enen vriese vermort
die ontginc al uter port
tonser vrouwen wart hi begraven
inden coer dien hi van haven
rike maecte ende stichte de kerke
die noch es van dieren gewerke
int selve jaer alst es vermaent
in october die tiende maent
so was versien ende bekent
die comete in occident
diemen selden wile siet
men seghet emmer dat soe bediet
orloghe plaghe of coninx doot
die herefst wart van water so groot
men conste gesayen in gere manieren
hier bi moeste die tijt verdieren
onse zaleghe pelegrime
voeren danen seget de rime
in de weke na sente jans dach
die mids inden somere lach
van nichene met hare partije
duer dat heidine romenie
rechts ten heilegen lande waert
twee daghe daedsi dachvaert
ende quamen gevaren sciere
tusscen ii bergen up ene riviere
over eene brugge traken si
te rade worden si daerbi
dat si there souden sceeden
omme bet haer ghemac ghereeden
bohamont reet ene strate
die hi hoepte tsire bate
sijn neve die grave van normendie
volgedem met sire paertije
ende van bloys die grave steven
volgedem mede beneven
omtrent ene mile versceden
die hertoghe dede sijn volc leden
ter rechter hant een deel bet af
ende elc nam dats hem god gaf
die grave van sentresimont
volgedem mede te dier stont
ende vander poye bisscop ramere
ende menech ander kerstijn here
bohamont quam omtrent noene
daer hi sine pawelyoene
in enen groenen grase slouch
daer hi in vant sijn gevouch
daer haddene soliman belaget
ende quam up hem gejaget
met enen ongetelden here
eer si hem setten mochten ter were
quam hi up hem met starker lagen
die ghene die van buten lagen
slouch hi hem af al onversien
eer hi ten wapene mochte tien
ende roveden ende vingen
manne ende wive van haren dingen
scone vrouwen ende jonge
ende joncvrouwen ten eersten spronge
pareerden hem omdat si wouden
datse die tuerken vangen souden
ende om die lust van haren live
laten souden doch te live
want si there wereloes saghen
haer volc morderen ende jagen
doch dat bohamont entie sine
hem wapende met groter pine
ende wederstonden solimanne
een stic tijts ende nochtanne
was der tuerken were so groot
datter bleef versleghen doot
die stoutste ridder die was met hem
dat was tancreits broeder willem
ende tancreit verloes sinen vane
hen hadde niet gevaren dane
een bode ten hertoghe godevarde
die over tfelt slouch metten parde
ende hi daer niet comen ware
bohamont ende sine schare
waren bleven met ghewelde
doot ende gevaen anden velde
maer alse die hertoge heeft verstaen
quam hi ende al sijn volc wel saen
also gewillike alst god woude
alsemen teere feesten varen soude
met banieren wel ghescaert
alst solyman geware waert
trac hi met al sinen besten
up enen berch alse tere vesten
ende liet die proye voren liden
die onse en wilden niet ontbiden
sine sijn up hem ghereden
mallike sine verstreden
ende slougen hem af menegen degen
soliman moeste der vlucht plegen
alse hi dede voer nichene
dat ridderscap volgede gemene
den tuerken na wel vi milen
ende ontjagedem tiere wilen
mannen vrouwen ende joncvrouwen
beesten goet dat si met rouwen
moesten laten ende haer leven
oec es daer gewonnen bleven
al hare scone diere ghetelt
chierheit beesten ende gelt
te desen wighe te deser eren
so waren alle die kerstine heren
van vlaenderen ende van henegouwen
van bloys ende oec van boenegouwen
van normendien van cycile
dese strijt die was sonder ghile
int dal van gorgonia
der onsere bleef m wel na
enter tuerken iiim man
bohamont en wilde vort an
nemmeer sceden vanden anderen
so verre hine wilde bi hem wanderen
dese wijch was alsict sach
in julius upten eersten dach
van gorgomont seget de rime
traken die zalege pelegrime
dor een dal hiet mamelbruas
daer die dorst so groot doe was
datter omme menech man ende wijf
ende beesten verloes dat lijf
daer na quamen si tere riviere
daer hem doot dronken de ghiere
daerna deelden si hem in drien
tancreit voer danen mettien
dor die dalinghe van orellen
boudene met sinen ghesellen
godeverts broeder des hertoghen
trac over menegen berch hogen
in dat ongheweghede lant
daer hi breke van spisen vant
want mer ghene conde bejagen
cume constene die paerde gedragen
die hertoghe bohamont huge de grote
robbrecht de vriese ende sine genote
ende robbrecht van normendie
ende al meest die heren vrie
voeren hare rechte vaert
die daer lach tantyochen waert
ende quamen daer an enen woude
daer hertoge godevert jagen soude
daerne een vreselijc bere ghemoete
gherecht up sine achterste voete
die hertoghe bestonten metten zwaerde
die beeste trakene vanden paerde
ende wondene dat hi na was doot
ne maer datter voren scoot
een die dore twout quam gereden
ende dat dier slouch doot ter steden
van desen wonden die waren so groet
was die hertoghe wel na doot
ende moeste there dor sinen wille
een stic aldaer liggen stille
oec seiden die vanden here
dat si noint sagen meerre bere
nu gelach tancreits vaert
ghestrect henen ter zee waert
bi tharsen tote eere port
diemen crossont noemen hort
diemen hilt van solimanne
ghemuurt ende wel getorret danne
die hi dwanc te sulken dingen
dat si sine baniere ontfingen
ende si bohamonde souden ontfaen
doe dat was quam dolende saen
vander montaenge boudene entie sine
daer si hadden hongher ende pine
alse elc vernam anders scaren
waende elc dat vianden waren
ende wilden vechten met ghenende
eer elc anderen verkende
ende vielen beede voer die stede
daer boudene afwerpen dede
tancreits tekijn ende tsine upsteken
tancreit en const niet gewreken
ende liet crossont ende voer dane
ende boudene trac hem de stat ane
alse sinen broeder up te ghevene
dien hi binnen sinen levene
daer na nemmermeer en sach
van danen over iii milen lach
scepe die si indie zee versaghen
hare maste met goude beslagen
si waenden dat tuerken waren
hem vragen si wat si begharen
an hem vernemen si ende horen
dat volc es van vlaenderen geboren
van vrankerike van vrieselant
ende van antwaerpen in brabant
doe vrageden si weder wie si waren
si seiden pelegrime te waren
die te jherusalem waert tiden
omme dit wort die andere verbliden
ende seiden dat si viii jaer of mee
ghedoolt hadden uptie zee
ende heidine geroeft ende waren rike
ende wilden mettem ghemeenlike
haer hovetman hiet weimmaer
ende was gheboren over waer
van boenen danen die here boudene was
dus meerde haer hulpe ende haer arnas
van danen trac boudene oec mede
tote thaersen voer die stede
daer sente pauwels was geboren
alse wi inder scrifturen horen
daer hebben si die stat begrepen
met ccc man vanden scepen
ende met cc van boudens scare
ende tander volc trac vort daer nare
binnen desen trac tancreit vort
voer asara ene ander port
die te voren een borgenyoen
ghewonnen hadde die hem ondoen
die porten dede ende lietene in
daer hadden donse groot gewin
van asara so voeren si vort
tote mamistre der tuerken port
die si alte sticken braken
ende worden rike van vele saken
daer sach tancreit hem bouden volgen
ende slouch up hem sere verbolgen
om te wrekene sinen toren
maer tancreit hevet tfelt verloren
daer na maectemen die zoene
ende boudene naer desen doene
voer met viisupc ridderen dane
omme meer lants tanevane
een die pancraes hiet dedem kinnen
hi sonde ermenien winnen
ene stat belach hi entie sine
daer in waren kerstine ermine
die stat hiet tribaisel
men gafse hem up men jonder hem wel
omme dat hi was van haerre wet
tribaisel hevet hi beset
daer na wan hi ravaneel
eenen utermaten sconen casteel
die tuerken hadden ghelaten dat
daer wan hi ongetelden scat
dien besetti metten sinen
daer na wan hi met siere pinen
bersabee ende al dat rike
bedwanc hi gheweldelike
boudens name des hertogen broeder
godeverts die al stierroeder
ende hovet was vander kerstijnre scare
die ghinc verre harentare
dat de buerghere van roas
die edusa gheheeten was
omme boudene sendden mede
ende hem upgaven die stede
ende sloughen haren hertoghe doot
omme sine dorpernie groot
xii die vroetste sijn omme hem comen
ende hebbene te here ghenomen
dat hise jegen die tuerken beware
die hem anelaghen zware
bi rade voer boudene de xii na
int lant van mesopotania
met cc ridderen bewaert
ende ontfinc al onvervaert
die stat ende al dat lant
cc ridderen nam hi te hant
entie porters vander stede
ende voer balduc orloghen daer mede
die prence vanden tuerken was
ende dicken orlogede up roas
balduc ontsach hem te verliesene
sijn lant ende tarechste te kiesene
ende vercochte boudene summusaert
ene stede vast ende waert
die hi eerst afwan den erminen
metten gevanghenen kerstinen
ende boudene gaf balducke scat
ende ontfinc die vaste stat
een ander prince aldaer bi was
diemen bi namen hiet balas
hi verhorde van boudens name
ende ontboot hem dat hi quame
tote sorcogyen sine stede
ende hise upname dor sine bede
want sine heidine hem waren fel
ende ontseiden hem also wel
sulken dienst alse sijn recht was
boudene quam ende proevede das
met eenen sterken here daer
die sarrasine hadden vaer
ende gaven hem up die stat
van hem ontfinc hi groten scat
tancreit die versceden was
van boudene alsmen hier voren las
quam metten volke vanden scepen
ende mettien die hi hadde begrepen
ende wonnen ene borch die beste
ende hiet der joncvrouwen veste
die baiesses bi namen hiet
daer na wan hi ende sijn gediet
der herden borch ene vaste stede
ende daer naer so wan hi mede
der jongelinge borch daer int lant
die balkalers was ghenant
daer na so wan hi te hant
in sijn ghewelt in sijn bewant
alexandrien dat clene
borgen steden al ghemene
die den onsen daden noot
wan hi al ende slouch al doot
niemen ontginc vanden lieden
hine vlo of hine ontginc met mieden
in desen tiden dat dit waert
porrede die hertoghe godevart
bohamont van poelyen een prince wijs
ende reimont van sente giellijs
van vlaendren die vriese robbrecht
ende mettem menech prince recht
robbrecht de norman justaes van boenen
ende traken den wech den gewonen
dor romenie den rechten wech
ende quamen te marech
ene stat daer der tuerken partie
macht hadden over die van romenie
daer staerf boudens wijf van bolyoen
daer moestemense ter erden doen
daer cochtsi foraedse ende spise
jegen die kerstine na gasts wise
van danen setten si hare vaert
ter stat te clitsien waert
daer die kerstine ermine
die tuerken namen ente sarrasine
alsi onse coemst vernamen
ende onthovedense alte samen
ende ontfingense met eren groot
ende gaven hem dies si hadden noot
daer quam tancreit an hem gevaren
van alexandrien met sinen scaren
daer ordineerden si hare vaert
te vaerne tantyochen waert
daer voeren si tere bruggen waert
daer men met over de ferne vaert
ferne dat es ene riviere
groot ende van gesonder maniere
die indie bible fasat heet
ende dor anthyochen gheet
die brucge was vast daer vondsi here
doch daden si so grote were
dat si die tuerken verstreden
ende haer ondanx overleden
die vluchtege tuerken voeren vort
tote antyochen indie port
ende donse slougen haer getelt
over die brugge ant velt
des anders dages voeren si vort
te antyochen voer die port
vander poye bisscop reinier
die sprac hem een sermoen hier
ghi broederen hout herte ende zede
antyochen die vaste stede
nes maer vier milen nu ter ure
die hevet twee paer staerker mure
uptie inderste mure staen
ccc ende lx torren sonder waen
duderste muur es staere ende dicke
met fosseiden diep ende ongemicke
lxxxv coningen mede
hebben ghemeerret dese stede
ccc ende xl kerken
waerre in wilen met kerstinen clerken
die ghevellet sijn ghemeene
sonder onser vrouwen alleene
ende sente pieters die ombesmet
noch sijn vander tuerken wet
een patriaerc waser wilen
die onder hem hadde sonder ghilen
c bisscoppen l ende drie
ene borch stater up horen wie
daer cassiaen die here in leghet
met iiii torren alsemen seghet
elc beset met enen ammirale
sadonijs dat weetmen wale
des princen sone es hoge gemoet
ende es een ridder ten wapenen goet
nu behoevet ons sekerlike
dat wi varen wiselike
ons sal varen bewaren
godevert met sinen scaren
reinier van colne ende bohamont
pieter van stafne een ridder cont
tancreit ende everaert van polsat
wernier van greis die selden es mat
heinric van assche dese te waren
sullen die vorvaert bewaren
dachterste waerde sullen echt
bewaren van vlaendren robbrecht
ende robbrecht die norman
folke steven van bloys daer an
hughe die grote van vranckerike
coninc phillips broeder des gelike
reimont van sente giellis de grave
tatin van constantynoble wies have
den heren dicken stont in staden
dese ende andere waren beraden
dat si van achter ende van voren
bliesen harde menegen horen
ende ontwonden meneghe baniere
scone ende utermaten diere
met desen volke wart antyochen die
beleghen ende vaste besat
diemen seide alsonder wanc
te dien tiden twee milen lanc
ende anderhalve mile breet
daer dogeden donse menech leet
van honghere ende van gescote
ende somwile quam onse rote
diet hem so zware vergout
dat sijt ontgolden menechfout
die soutaen van babylone
sendde met worden scone
boden oec anden hertoghe
ende daertoe andre princen hoghe
ende seide hi wilde hem wesen hout
jeghen der tuerken ghewout
die boden waren oec teenen wighe
metten onsen daer si met prighe
met cleenre menechte tuerken vele
versloughen inden selven nijtspele
ende voerden haren here
die niemare van deser eere
die hertoghe die wel dede gherne
slouch up die brucge vander ferne
eenen tuerc mids ontwee
dat dien van binnen dede so wee
dat si nemmeer uut dorsten trecken
van binnen vele om de vlucht mecken
ende some sijn daer uut ontgaen
die kerstijndoem hebben ontfaen
daert den onsen bi wart cont
hoet daer binnen gescepen stont
ende seiden oec dat indien strijt
antyochen verloos tier tijt
xii vercorne ammirale
ende volx vele boven ghetale
ende dat si also droeve waren
dat si nemmeer uut dorsten varen
een tuerc was binnen hiet bomont
die wart kerstijn te diere stont
ende bohamont heeftene geheven
een ander name wart hem ghegheven
men hietene alse hi kerstijn waert
mijn here woutre domedaert
dese was den onsen vortmeer goet
in allen dinghen diemen hem loet
ende drouch die bodscap ende vant den aert
daer die stat bi verwonnen waert
cassiaen die boven lach
ende dese grote scade sach
sendde boden in corosaen
datmen hem soude in staden staen
daer was af bode soliman
ende sijn sone mede nochtan
sasodonijs ende campacors
ende sijn getrouwe vrient adusors
dat waren twee rike ammirale
solimanne beval hi die tale
si voeren in corosan
teere stede hiet sammartan
daer si den coninc selve vonden
corbohan ten selven stonden
hare hande worpen si onder voet
haer haer traecsi als daer toe stoet
ende sleten haer haer
soliman sprac die tale daer
ende seide tferlies van sinen lande
ende van antyochen de scande
ende togede in brieve te samen
alder hoghere princen namen
dit hadde die coninc corbohan
onwert ende wonderdem nochtan
ende hi ontboot altemale
sine princen ende sine ammirale
corbohan vermat hem daer
moet hi leven een half jaer
hi speelt metten kerstinen so
dat sijs nemmer werden vro
men gheboot in corten daghen
al dat wapene mochte draghen
ende men dede in allen steden
vingherline ende boyen smeden
die kerstine mede te vane
dystorie doet ons te verstane
dat hi hadde in sijn here
cccm ridderen ter were
vanden coninc van corosan
was hi gemaect har alre hoeftman
donse laghen voer die stede
in hongre ende in sorghen mede
want si vernamen groot volc comen
oec hebben si wel vernomen
dat des coninx sone van denemarken
met menegen stouten man ende starken
bi nychene ware geslegen doot
ende vanden sinen cume een ontscoot
up sijn soccoers stont vele haer hopen
dien hadde soliman belopen
der siere blevere vele do
des coninx sone hiet sueno
boudene die te roas hertoge was
godeverts broeder horde mare das
dat sijn wijf ware begraven
een edel wijf van grotre haven
een prence ute tuerkenie
van roas sendde onser paertije
voer antyochen selver ende gout
alle den prencen menechfout
ende diere orssen met dieren gesmiden
dier si noot hadden tien tiden
altur een kerstijn ermijn
dien boudene dor de trouwe sijn
bevolen hadde turbasel
sendde den hertoghe also wel
een seere diere pawelyoen
corbohan ende menech baroen
voeren den wech te roas waert
boudene entie sine waren vervaert
alsi so groot volc sagen varen
ende baden dat god moeste bewaren
den hertoghe ende sine ghesellen
van groter vreesen horen wi tellen
die int here was vor die stede
vlo pieter dermite ende mede
een ridder hiet willem carpentier
tancreit vincse een ridder fier
ende dede hem beeden vele onneren
ende deedse int here weder keren
hier binnen was een inde stede
hiet fierrus die kennese mede
hadde anden hertoge bohamonde
ende om te hebbene sine conde
gaf hi te ghisele sinen sone
ende quam int belof na tgone
dat hi hem soude verraden de stat
entie veste daer hi in zat
met leedren clommen si in de stede
ende versloughen bi nachte mede
van x torren alle die liede
vanden heidijnschen diede
een wiket men beneden brac
daer groot ridderscap in trac
ende men ginc blasen ende vechten
die sloten worden vanden knechten
vanden porten tebroken saen
entie porten wide ondaen
doe quaemt al in clene ende groot
ende men slouch die tuerken doot
in husen in torren ende in zalen
cassiaen moeste betalen
sijn ghelach dat dede de sorghe
hi rumde sine vaste borghe
ende vlo te velde waert
up enen muul sere vervaert
daerne die suriane versaghen
die onder hem verkeytijft lagen
ende peinsden die stat es gewonnen
si grepene so si eerst connen
ende hebben hem thovet afgeslegen
ende weder indie stat ghedreghen
thovet es den kerstinen gedragen
diet te wondere anesaghen
want sijn haer was wit ende swart ghemanc
sijn baert tote sire nafflen lanc
dus was gewonnen gene stat
daermen ix maent voren sat
voer ougst up enen donresdach
dat was den tuerken een swaer slach
nu sijn die kerstine inde port
mare hebben si thant verhort
dat corbohan entie sine
quamen hem te groter pine
lettel spisen hebben si mede
vonden indie vaste stede
want soe naer was al vertert
ende dat lant al omme verhert
donse senden te haren doene
ter havene van sente symeoene
aldaer indie zee valt de ferne
die dordie stat pleget te verne
daer si een deel spisen cochten
jegen coemanne diese brochten
te antyochen indie port
des dondersdages hebdi gehort
worden si gheweldich der stat
des vrijndages saen naer dat
quam corbohan met groter were
voer alt ander heidijn here
quamen ccc ridderen geronnen
omme te siene oft si connen
die kerstine belopen buten mure
xxx daer af namen daventure
ende heeten dandre liggen in laghen
ende ghingen vordie porte jagen
dit tornede so te diere wile
mijn here roegiere van benrevile
dat hi hem xvster ran
jegen die xxx heidine man
die weken voer hem toter laghen
doese die andere volghen saghen
sprongen si up jegen hem mede
ende dadense wiken toter stede
daer scotene een tuerc achter dure
daermen toesach vanden mure
hebben si hem thovet afgeslegen
ende voer corbohan ghedreghen
alse over een scone beghin
onse lieden van daer in
namen den lachame enter erde
brochten sine na sire werde
niemen saelt vor blootheit tellen
dat hi van sinen ghesellen
bescuddet niet en was met zwaerden
het dede die breke daer van paerden
c ende een hadsiere cume
cranc ende mager als een scume
dus en mochtsi volgen no vlien
heidijnsche paerde oec vandien
die si wonnen indie stede
waerre als cccc mede
entie en waren niet indien tiden
ghetemmet naer haer riden
dus moestsi bliven sonder were
des saterdages quam alt here
corbohans ende slouch ant velt
voer antyochen haer ghetelt
ende van dage te daghe vort
belagen si al omme die port
corbohans moeder lesen wi vorwaer
die wel naer hadde c jaer
ende was van waersagen vermaert
hevet den sone geopenbaert
eist dat hi uptie onse stride
hi wert gesconfiert daer tien tide
dat was dat hi niet en achte
maer hi belach donse met crachte
van buten ende van binnen dat striden
willic cortelijc overliden
maer corbohan te hant benam
dat kerstijnheit nemmee en quam
negheene spisen vander zee
scepen dede hi also wee
dat hise verjagede of verbrande
onder die kerstine wigande
wart die honger also groot
datter menech omme bleef doot
men atere kemele ende mule
ezele paerden beesten vule
ja honden die waren verrot
soden si som in haren pot
ende atense metten pepere dan
dese noot wies vorwaert an
die vreese van binnen was so groet
dat daer uter stede ontscoot
mijn here willem temmerman
ende willem des keysers neve nochtan
bi nachte met eere partijen
vloen si in clene alexandrien
om die sorghe van sinen levene
ontfaren was die grave stevene
van bloys doemen belach die port
alse hi sulken anxt verhort
vlo hi metten anderen mede
te grieken waert in ene stede
daer hi den griexen keyser vernam
die met groten volke quam
den pelegrimen staen in staden
daer si hem dat keren raden
dus coemt den onsen hulpe ghene
dan gods diet al mach alleene
daer en was man geen so hoge
coninx broeder no hertoghe
no grave hine peinsde om de vlucht
een clerc sach dese grote vrucht
van lumbardien ende bat den heren
dat sine horden gode teeren
ghi heren seit hi hort ghereet
want ict van gods halven weet
doe eerst dese vaert began
kendic eenen goeden man
eenen priester in ytale
van goeden live gepriset wale
die eenen wech hadde bestaen
daer hi messe soude singen gaen
ende hevet enen pelegrijm gemoet
die hem vraget als hine groet
van deser groter crucevaert
ende wat lone si worden waert
die tijden ten heilegen grave
hij seide hine waerre niet vroet ave
die pelegrijm heeft geantwort
god brochte dese vaert vort
ende wiere in laet sijn leven
hi wert met gode verheven
die pape sprac hoe wetstu dat
die pelegrijm antworde ter stat
ic bem sprac hi houti hier ane
ambrosius bisscop van meilane
dit lijctekijn ic den kerstinen draghe
over drie jaer van desen daghe
sal god geven jherusalem
den kerstinen onder hem
met desen worde en sach hine mere
die priester den heileghen here
ic weet wel dat die pape sprac waer
nu es verleden wel twee jaer
dat die pape dit dede verstaen
ende wet wel alsonder waen
dat het en sal faelgieren niet
dattem sente ambrosis behiet
dese worden troosten so
die heren ende tfolc wart al vro
dat si nieweren wilden vlien
maer laten den wille gods gescien
enen pape oec vander vaert
hevet hare onse vrouwe verbaert
met jhesus cristus al openbare
ende sente pietre oec met hare
onse here verweet den kerstijnhede
menege eere die hi hem dede
ende si hem niet en dancten dies
maer elc met wive ware ries
ende vermat hem hi sout wreken
die moeder gods horen wi spreken
ende sente pietre vielen hem te voeten
ende bat over des volx mesboeten
so dat hi hare bede horde
ten pape seidi dese worde
ganc sech minen volke nu
doet allen bordeel van u
ende alle sondelike plaghen
bekeerdi u binnen v daghen
so salic mi te u bekeren
ende u hulpe doen met eeren
ende oec maecti cont met wat dinghen
si loven gode souden ende zinghen
sente andries oec also wale
enen clerc eenen provensale
wijsde oec mede eene stede
in sente pieters kerke ende dede
hem verstaen dat ghinder laghe
ons heren spere indien daghe
dat spere was ghinder vonden
alle eerden sijt tien stonden
niet langhe daerna men versach
een vier vallen daer corbohan lach
ende pieter die hermite
dede sine boetscap met vlite
int here tote corbohan
ende seide them wert kerstijn man
wi willen di die stat upgeven
ende di dienen al dijn leven
dit ontwerde corbohan
ende pieter seide nem xx man dan
jegen xx onsere kerstine
eist dat si verwinnen die dine
ghef den onsen wech ende vrede
si willen di rumen die stede
bliven oec die dine verwonnen
du salt ons der stede jonnen
ende varen henen metten dinen
want vechtmen het sal zware scinen
doestu niet teen van desen drien
du salt ons maergijn te velde sien
corbohan hadt al onwaert
ende pieter keerde weder vervaert
anderen troost en waser an
dan sander dages corbohan
emmer met wighe moeste sijn bestaen
bijechte spraken si alle saen
ende hebben ontfaen onsen here
paerde en hadden si nemmere
dan cc oft daer ommetrent
maghere alse een onsalich rent
die hertoghe godevert die sat
up een paert dat hi daer bat
entie grave van vlaendere mede
ghewan een paert daer metter bede
menech ridder stout ende goet
moeste ghinder gaen te voet
some waren si up ezelen geseten
god en wildere niet vergeten
der onsere want up hem vel
een dau diese lavede so wel
manne ende paerde tien stonden
dat die paerden neyen begonden
ende worden rassch ende vro
miracle sachmen daer also
dies werdich waren altesamen
si saghen dat uten berghe quamen
grote scaren al onghetelt
met witten paerden up dat velt
ende al met witten banieren
sente jorijs hordickere visieren
ende demetrius dien here
ende mercurius die wilen ere
den keyser doot stac juliane
dese voeren den anderen ane
die tuerken worden gesconfiert
omme ghene were was daer gevisiert
die verradere soliman
met groten aerbeide hi ontran
ende corbohan vloe utermaten
tote dat hi quam ter eufraten
dats eene riviere diemen so noemt
die uten paradise coemt
daer vloe hi over met scepen
in ancsteliken vare begrepen
there volghedem drie milen naer
ja tancreit segetmen over waer
dat hi vi milen achter jaghede
wel hem der tuerken vlucht behagede
vander heidinen val
ne constmen seggen gheen getal
dien wijch wan men met ghelove
onse aerme worden rike met rove
achter velde wijf ende kinder
slouchmen doot hier ende ghinder
die stat die gaf men bohamonde
ende hi voer wonen ter selver stonde
int casteel boven der stat
want sansadonijs rumde dat
als hi verwonnen sach die sine
bohamont wan dat sonder pine
dat antyochen verwonnen was
was vorden oegste alsict las
int carnation voerwaer
m ende xcviii jaer
drie weken waren siere in beleghen
eer si gods vianden hebben verslegen
boden si ten keyser senden
daer si hem ane bekenden
dat hi hem hadde gebroken trouwe
want hi hem gebrac inden rouwe
ende hier omme ontseidsi te hant
antyochen te settene in sine hant
die fugitive die vloen te lande
bleven in deuwelike scande
van bloys die grave stevene
keerde met scanden in sinen levene
te jherusalem te waren
te beterne dat hi was ontfaren
nu sijn die kerstine uter noot
doe wart die sterfte daer so groet
dat vele der liede rumden de port
ende voeren weder ende vort
om beter lucht in anderen steden
alse die der doot gerne ontreden
daer staerf die bisscop raymere
vander poyen die grote here
daer groevene papen ende clerke
met rouwen in sente pieters kerke
doe quamen met scepe daer
vm pelegrimen naer
uten duutscen lande van upter dunouwe
die meest alle uptie rouwe
vander sterften bleven doot
lettel iemene van hem ontscoot
v maenden ende ix daghe
gheduret entie ontgingen der plage
liggen in antyochen stille
doe waest der meerre menechten onwille
datmen niet en sette de vaert
te jherusalem ten grave waert
daer si omme lant ende maghe
begaven ende dogeden plaghe
voer onser vrouwen purificatie
gaf god den heren wille ende gratie
dat si die vaert willen bestaen
ende quamen voer merre saen
daer grave reimont voren lach
ende hadder up ghenen dach
v weken voren gheleghen
die tuerken die waren verslegen
moesten si van hongre eten
doch wonnen si die stat vermeten
daer si in vonden rijcheit groot
ende sloughen aldie tuerken doot
omtrent ene maent waersi daer
doe voeren si weder ende daden vaer
alden vianden inder straten
hoe vaste si in vesten saten
si wonnense af ende dwongense so
dat si des verdingens waren vro
bohamont eene dinc ghevel
dat doesi quamen voer gybel
ene stat staet uptie zee
dattem die vreese dede so wee
antyochen te verliesene
dat hi omme sine bate te kiesene
die vaert liet van jherusalem
ende keerde weder ende met hem
sijn volc ende begaf die heren
merre was gewonnen met eren
ende tourcouse indie vaert
archas was also bewaert
ende gybel dat sijt ne conden
niet gewinnen also tien stonden
van archas setten si hare vaert
ter stede van tripele waert
buten slougen si haer ghetelt
ende vonden sukers vele ant velt
des si wel waren te ghemake
die borchgrave hilt sprake
met hertoghe godeverde van bulyoen
ende van vlaendren den frisoen
ende met grave robbrecht van normendie
met reimonde ende siere paertie
omdat si archas ende gyblet
ende tripele lieten ombesmet
ende ghifte scone die baroene
so dat daer wart gemaect de zoene
eenen leetsman gaf hi den here
diese leede neffens dat mere
sident si te baruch quamen
daer si grote ghichte namen
dat si hem doen souden geen quaet
no an vruchte noch an zaet
ende beloveden te dienne hem
wonnen si jherusalem
van danen quamen si te sayet sciere
daer laghen si up die riviere
van danen setten si die vaert
te suurs ende takers waert
so dat si te rames quamen
daer si niemene in vernamen
want tfolc was uutgeweken
van danen es alt here gestreken
ten borghen van jherusalem
navonds saghen si onder hem
die mane vervaren si waren vro
die hem an sterren verstonden doe
nachts haelden die onse onder hem
groten roof up jherusalem
alse die kerstine horden mare
dat jherusalem van joyen menech traen
weendemen van joyen menech traen
des maergens porde alt here saen
ende quamen met groten zange met allen
voer jherusalem gevallen
daermen die porte vor hem sloot
menech zwaer orloge groot
menech hongher menech noot
menech zwaer wederstoot
menech dorst zware aventure
die donse dogeden buten mure
menech orloghe vele plaghen
die donse binnen xxx daghen
dogheden vordie heilege port
blivet hier al ongehort
maer alst quam ter lester wilen
haelden donse over drie milen
hout ende maecten evenhoghen
alse die de stat te winne poghen
daer die hertoge was in deene
die noch nedere en was no cleene
die hadde van zolren twee paer
die dreefmen den muur so naer
dat si die vechters van binnen
nederdreven vanden tinnen
in devenhoghe boven stont
godevert die hertoghe cont
ende van boenen sijn broeder justaes
onder hem int ander pallaes
stonden van dorneke twee gebroedere
die god der zielen behoedere
te also grotere eeren coos
dat men haers sal ghedinken altoes
ludolf hieten si ende ingelbrecht
doe si saghen so groot tgevecht
lieten si bome uut up die tinne
vanden solre daer si waren inne
ende ghingen boven uptie mure
ende gaven gode up daventure
ende slougen die heidine ter neder
vanden mure vort ende weder
die hertoghe ende sijn broeder mede
sagen haerre gesellen stouthede
ende gingen neder in dander zale
ende biden bomen also wale
sijn si comen binnen der stat
alst here van buten horde dat
dat die hertoghe binnen ware
liept al toe harentare
met leederen ende clommen in
dus quam die stat in onse gewin
ende slougent al clene ende groot
wijf ende kint het bleef al doot
die stat wart al met bloede onscone
ccc ridderen van babylone
ontreden upten tor syoen
onse kerstine volgeden hem die vloen
ende ontjagheden hem die paerde
ende voerdense henen haerre vaerde
in salomoens pallayse bleven
xm sarrasinen die tleven
voer die onse moesten laten
al sonder diere achter straten
worden versleghen hier ende thaer
vul rijcheden vondsi vorwaer
die heileghe stat alst was anschine
van taruwe van olye ende van wine
tancreit liep die here coene
inden tempele van salomoene
omme scat van goude bejagen
alse vele alse mochten gedraghen
sesse kemelen daer ter stede
den hertoghe deelde hijt mede
noch omme roven noch om goet
ne sette die hertoge ghenen moet
alse hi gewonnen sach die port
wullijn baervoet quam hi vort
ende hevet die port ommegegaen
doe quam hi in wenende saen
ten porten van monte olyveten
sonder bidden ende heeten
ghinc hi ten grave ons heren
ende danctem der eeren
die hij hem hadde ghedaen
daerna ginc hi ter herbergen saen
grave reimont belach den tor syoen
die ridders diere in waren ontfloen
verdingeden omme scat haer leven
ende hebben hem den tor gegeven
dit was up alre apostele dach
daer dese victorie up ghelach
int jaer ons heren wonnent de degene
m ende xi waerven neghene
cortelike nadat die stat
dat kerstijn here besat
gaven si reimonde den grave
die hoede vanden heilegen grave
ende coren teenen coninge mede
godeverde daer vander stede
maer altoos hine woude
crone aldaer dragen van goude
daerse god van dornen drouch
sijns ondanx oec sere genouch
wildi ghehingen datmen hem dede
prince noemen vander stede
doe eeschte hi den tor syoen
dat wilde reimont node doen
hi moesten hebben met bedwange
hier omme balch de grave lange
een kerstijn was daer inde stat
die openbare wiste dat
waer hi van vreesen of van sorgen
vanden heidinen hadde verborgen
een cruce vanden houte ons heren
dat haeldemen met groter eren
ende sendere die lieden mede
ende anebedent daer ter stede
daer na die hertoghe vernam
dat groot heidijn volc uut quam
vanden soutaen van babylone
den tor syoen vast ende scone
besetti ende nam mettem echt
van vlaendren den grave robbrecht
ende tancreide omme dit doen
ende voer int dal van aschaloen
daer quam een bode die hem ansprac
ende was gheheten sincvlac
die hem mare brochte aldus
dat comen ware miraus
die hogeste onder al die crone
onder den soutaen van babylone
met here noch noit man sages mee
ghelijc den zande vander zee
ende wilden jherusalem beleggen
alse dit die hertoge horde seggen
senddi om den grave reimont
ende om den norman mede ter stont
dat si quamen alle met vlite
ende omme pietre den hermite
ende omme den canselier arnout
dat si brochten ons heren hout
al ute traect doe sonder lette
sonder datmen die stat besette
des anders dages waest al blide
alsemen porren soude ten stride
want si waren wel geschaert
ende metten cruce gods bewaert
dit was up enen vrijndach
inden ougst alsict versach
onder tors ende te voet
hadden donse int ghemoet
als coeps xxm man
entie heidine nochtan
haddenre iiisupc dusent bracht
daer machmen merken dat god vacht
want xxxm waerre ghetelt
heidine doot up dat velt
ende indie porte van aschaloen
blevere vertorden die daer vloen
iiiim ende daertoe mee
ghejaghet waerre indie zee
diemen sach verdrinken al
so vele men weetter geen getal
vanden kerstinen bleef niet een
die talwerdich mensche sceen
die goede robbrecht die norman
was die des coninx standaert wan
met selvere al omme beslegen
ten heilegen grave heeftine gedregen
ende gheoffert onsen here
in ghedincnessen emmermere
den roof diemen ghinder wan
ne mochte vertellen geen man
beede van selvere ende van goude
ende van beesten menechfoude
het was al rike dat was ten stride
te jherusalem keerden si blide
ende dancten den heilegen grave
ende gode van siere milder ghave
naer den zeghe vanden stride
dies die kerstine waren blide
vele pelegrime te samen
an godeverde orlof namen
ende wilden te lande keren
some die vorbaerste vanden heren
alse van vlaendren grave robbrecht
ende robbrecht die norman echt
die grave justaes van bonen
keerde weder metten ghonen
ende liet den broeder godevaert
int lant daer god gepassijt waert
entie grave reimont mede
si keerden met goeden vrede
den woch die si waren comen
want alse die heidine hadden vernomen
dat si there van babylone
verwonnen hadden also scone
neghen si hem ende lietense liden
dus voeren si henen metten bliden
godefroit die bleef int lant
ende hilt trike in sine hant
deerste clocken waren bi hem
ghehanghen in jherusalem
canoenken setti ten heilegen grave
ende rentedse met grotre have
ornamente enten outaer
visierdi mede scone aldaer
in dat dal van josaphat
indie kerke ende tiere stat
daer onse vrouwe begraven was
daer wi af gheloven das
dat soe verrees oec alte samen
met ziele ende met lachamen
daer maecti een covent van nonnen
die uut sinen lande quamen geronnen
eenen patriaerc mede
setti oec indie stede
van jherusalem ende stichte
meer dan seggen can tgedichte
nu hevet bohamont vernomen
biden pelegrimen die comen
enten lieden die wederkeren
hoemen jherusalem wan met eeren
ende hoe godevert was mede
prence ende coninc vander stede
ende oec die victorie scone
upten soutaen van babylone
om boudene sent hi te roas
die des prencen broeder was
want hi varen wilde met hem
gods graf sien van jherusalem
in kersavonde quamen die heren
alle ghinder met groter eren
daerse godefroyt ontfinc
met cussene met blider dinc
in kerstdaghe gingen si ten grave
ons heren met groter have
daer na festeerden si ene stont
ende elc custe anderen anden mont
ende elc voer daer hi prince was
maer boudene here van roas
ne sach nemmermeer daer naer
sinen broeder dat es waer
godefroit hilt tconincrike
een jaer wel ende kerstijnlike
drie daghen min ende bleef doot
in berouwenessen groot
ombesmet van sinen live
in spotte in nerenste van allen wive
vromech ridder ende getrouwe
met groten ongetelden rouwe
groufmenne ende met groten mesbare
anden voet van monte calvare
dese godevert was een vanden drien sonen
des graven justaes van bonen
ende sente yden alsict las
die sgraven dochter van brusele was
ende van grote karles geslachte
was sente yde ende groet van machte
van haren broeder die sonder oir staerf
waest dat hi lottrike verwaerf
noch wijf no man alsict vernam
ne was noit zwane daer hi af quam
al eist dattem brabanters beroemen
dat si vanden zwane sijn coemen
si willen meer edelheit bescriven
dan van mannen ende van wiven
hi staerf int carnation dats waer
m ende oec c jaer
int selve jaer dat godevert staerf
leestmen dat in ingelant verdaerf
die overdadige coninc willem
des bastaerds sone ghi horet van hem
hier voren spreken indie jeeste
int selve jaer alsict verheeste
liet hem die duvel in ingelant
oechsiende sprekende sijn becant
ende ene fonteine die al bloet sceen
spranc daer xv daghe achter een
anselijn die om sijn heilech leven
van cantelberghen was verdreven
bi coninc willems overmoet
was in bourgoenyen ende verstoet
vanden abt hughen van clungi
die them dit sprac ic segge di
dat god te nacht hadde vor hem
van ingelant coninc willem
ende gaf hem vonnesse ter helscer pine
euwelike verdoemt te sine
hi selve die coninc willem
sach desen droem aldus van hem
des anders nachts vor sijn verdriet
sach hi datmenne ter erden liet
entie erde upwaert spranc
al tote up des hemels gane
so dat die dach verloos sijn lecht
een moenc die sach van hem ech
in drome nachts dese dinc
dat die coninc in ene kerke ginc
fierlike als hi altoes plach
onwerdelike hi up tfolc sach
den crucifixe hi anetaste
ende crauwedem de aerme vaste
ende at hem bi naer af die been
dat crucifix al dogende sceen
ten lesten staectene metten voete
dat hi upwaert viel onsoete
so grote vlamme ten selven stonde
dochtem vliegen uut sinen monde
dat soe toten sterren vlooch
die moenc brocht uut die niet loech
die coninc seide hets omme bejach
dat hi seget dat hi dit sach
doet hem c sceleghe gheven
des selves dages enddi sijn leven
want daer hi jagede nerenstelike
een ridder uut vrankerike
wautier tyriaus hi hiet
daer hi naer enen herte schiet
scoot hi den coninc die borst dure
dus bleef hi bi deser aventure
int dertiende jaer van sinen rike
staerf hi dus onsalichlike
in sijn xliiiiste jaer
van siere ouden wet vorwaer
xii abdien waren verstorven
ende iii bisscopdoeme die hi verworven
hadde ende tsiere hant ghetrect
alse diet al te houdene mect
robbrecht sijn broeder van normendie
die metter heileghere paertie
jherusalem brochte in kerstijnre hande
ne was noch niet comen te lande
heinric sijn joncste broeder te hant
die ontfinc doe ingelant
alse robbrecht te lande comen was
wildi niet ghehingen das
ende voer over in corten tiden
up sinen broeder upt lant striden
ende wart inden wijch ghevaen
in vangnessen vaste ghedaen
toten ende van sinen levene
sijn broeder geboot hem te gevene
wat so hem was orbare
maer wachte dat hi niet ontfare
dus quam den jongen broeder in hant
normendie ende ingelant
ende wart coninc mogende ende waert
als sijn vader willem de bastaert
dat heileghe lant van over zee
riep jammerlike wach ende wee
om des goeds godefroits doot
tancreit ende somech here groot
ende daybert die patriaerke
rieden daertoe vaste ende staerke
datmen bohamonde soude halen
ende hem metter cronen betalen
dat en wilden gedoghen niet
duudsce fransoyse wats geschiet
oec so wart doe mede saen
bohamont die prence gevaen
vordie stat te malatine
ghesleghen ende ghevaen de sine
van enen tuerc hiet douman
dien tlant van beruch ginc an
die vorbaerste worden te rade das
datmen sendde te roas
omme boudene des hertoghen broeder
dat hi ware des riken behoeder
boudene quam an rouwe groot
alse hi vernam sijns broeders doot
maer hi decket alse die wise
omme eenen ridder van prise
boudene van borch een sire neven
ontboot hi ende hevet hem gegeven
roas ende sette sine vaert
met haesten te jherusalem waert
ccc ridders hi ghewan
ende voetgangers m man
ende es tote antyochen ghevaren
ende bat dat si hem niet en vervaren
al ware bohamont ghevaen
god die soudse troosten saen
te laydieren voer hi dane
daer quam hem die grave reimont ane
van sente giellijs die de stede
hadde in siere mogenthede
die hem dede eere groot
ende beclagede sijns broeders doot
alse hi porren soude dane
quam hem de grote niemare ane
dat die tuerken entie sarrasine
die selden pleghen vriende te sine
wilden wederseggen hem
die vaert van jherusalem
sijn gheselscap wart vervaert
vele trakere achterwaert
ende maecten hem onghesont
datter hem bleven cume tier stont
tors viii waerven xx man
ende v hondert voetgangers nochtan
die tuerken die waren van damas
hadden den vorwijch alst recht was
met xxm up bauduwine
bet af waren die sarrasine
die niet en wisten vandien stride
boudene wan den wijch met nide
ende slouch hem af so menegen man
datment ghetellen niet en can
der meester heren xl ende vii
vinc hi ende hilt te levene
die tuerken die des lijfs ontgingen
vloen woch met some haren dingen
die sarrasine wordens geware
ende vloen met haerre scare
boudene quam groot roof ane
ende voer woch ende sine gevane
indie stat van jherusalem
ende wart ghewyet in bethlem
coninc alst wel recht sceen
alsemen screef xi hondert ende een
tincarnation ons heren
doe hi coninc wart met eren
vant hi cume onder hem
int rike van jherusalem
cccc ridderen ten wapenen goet
ende also menech man te voet
ende nemmeer vesten verre no na
dan jherusalem ende rama
ende jaef die havene ende cayfas
die updie meden gewonnen was
ende sente abrahams casteel
daer hi begraven was gheheel
al daer yeve ende adam
onser alre vader sijn graf nam
daer men hem ende yssac
ende rebecken indie erde stac
ende jacobpe ende daertoe lyen
dit stont doe in onser paertien
upten pascheavont daer naer
was in jherusalem groot vaer
want tfier dat te comene pleghet
vanden hemele daer geweghet
merrede dien dach aldure
tote paschedage ter eerster ure
doe ontstac die lampte int heilege graf
ende daer na alle dandere bet af
ontstaken sonder menscen hant
diesmen vro was alsement bevant
ene dinc verstaet hier af
ghi die mint theilege graf
verstaen hebben wi vor waer
ende weten die waerheit al claer
dat in pascavont sent die gods gave
in de lampte ten heilegen grave
een vier daer soe ontsteket af
ende dan haeltmen int heilege graf
dat vier ende ontsteect dandre vort
indie kerken vander port
welcken tijt dese miracle began
wanic dat en weet geen man
maer een moenc was die bernard hiet
int jaer ons heren alsemen siet
ixsupc ende x waerven vii
die dit sach bin sinen levene
dat vier beetten int heilege graf
ende scrijft datmen hem herberghe gaf
int hospitael dat te voren
karel die grote van gode vercoren
daer gheset hadde inde stede
als hi jherusalem versuveren dede
vanden heidinen diere in saten
alse ons ystorien weten laten
so waest leden cccc jaer
ende meer dan xc daer naer
dat karel die grote jherusalem
ghesuvert hadde alst onder hem
godefroyt warp van bulyoen
ende weder quam inder kerstijnre doen
hi wart deerste coninc vercoren
vanden vranken alse wijt horen
die oint wart in jherusalem
sijn broeder boudene naer hem
was coninc wel na xviii jaer
hi was der heidijnre plage zwaer
hi wan chesar in palestine
akers baruch met groter pine
beede assur ende sayette
daer hi kerstijn volc in sette
int eerste jaer van sire crone
wan hi eene victorie scone
int dal van rames upten soutaen
dien babylone was onderdaen
so mat maecti die sarrasine
dat niemen dorste bestaen de pine
den coninc boudene te stridene an
emmer jegen enen x man
in sinen tiden wart bohamont
van antyochen up ene stont
uter vangnessen verloost
jegen solimanne om scat om cost
diene hadde in nixanderen
ghevaen met menegen anderen
daer hi in selverinen boyen lach
daer na over niet menegen dach
quam hi tantyochen binnen
daerne tancreit ontfinc met minnen
daer na over niet lanc te waren
es hi in vrankerike gevaren
ende offerde sente ledenaerde
te lymogen dor sine waerde
sine boyen selverijn claer
ende ne bore lanc daer naer
nam hi te wive wettelike
des coninx dochter van vrancrike
alsemen screef ons heren jaer
m c ende iiii daer naer
sach een clerc ende niet in dole
die te lyons ginc ter schole
nachts dit scone visioen
een dal sach hi scone in sijn doen
eene stat vul scoenheden al
up enen berch over tdal
vulmaect waest in alre maniere
onder dien berch liep ene riviere
daer ginc hi omme harentare
alse die gerne over ware
daer sach hi xii aerme staen
int water hare clederen dwaen
onder dien sach hi eenen
scoenre dan der andre gheenen
ghecleet met cledren wit ende claer
hi halp den andren wasschen daer
den helpre vragedi tier tijt
segget wat volke dat ghi sijt
die scone man die helpre seide
dits volc dat met aerbeide
sine penetencie doet
ende zuvert hem in dese vloet
ende ic bem die gods sone jhesus
die hem mede helpet aldus
want sine mogen onberen mijns
ghene scone port daer du omme pijns
dats tparadijs dats mijn repaer
ende alsi sijn van zonden claer
dan worden si porters vandier stat
du heves genouch gesocht den pat
want els geen wech en gaetter toe
die clere wart in wake doe
ende hem wonderde des droems so scone
den bisscop van tsalons uptie sone
die hem riet om ghenen droem
dat hi sijns soude nemen goem
ende hi te cystiaus inginge
ende hi tgraeuwe abijt ontfinge
dat cume beghin doe hadde genomen
te chysteaus so es hi comen
dat doe stont in een wilt foreest
van loodsekine van loveren meest
ghehuset sonder zalen fier
teersten dat hi sach den portier
so hevet hine bekennet saen
want hine sach in drome dwaen
sine clederen alse hem dochte
hi bat datmen hem den abt brochte
die abt quam daer ende sijn covent
alle heefse die clerc bekent
alse diese in drome hadde vorsien
tes abts voeten viel hi mettien
ende bat wenende datmen ontfinghe
ontfaen wart hi na dese dinghe
ende wart sidert niet langhe mede
prioer aldaer indie stede
in desen tiden was hyldebrecht
een wijs clerc een wel berecht
die vele goeder bouken dichte
daer hi die kerke bi verlichte
in keyser heinrijcs xlixste jaer
alsemen screef wet vor waer
ons heren jaer xisupc ende vive
ghesciede wonder dat ic bescrive
up kerstavont was erdbeve zwaer
te jherusalem ende groot vaer
cortelike daer naer so verwan
coninc boudene die stoute man
enen wijch uptie sarrasine
daer dien soutaen entie sine
van babylonen up quam die scade
alst wilde god ende sine ghenade
keyser heinric was doe out
ende sijn sone met ghewout
die was metten paues algader
ende sekerde jegen den vader
alse omme die kerke te bringene in vreden
daer die keyser up hadde ghestreden
doe sachmen inden hemel staen
twee zonnen sere claer sonder waen
ghevaerwet alse de reghenboghe
diemen staen mochte scouwen hoghe
in keyser heinrix lste jaer
up onser vrouwen dach dats waer
ter lichtmesse sachmen ene sterre
vander zonnen staen niet verre
van na prime toter noene
des keysers sone wart so coene
dat hi hem jegen den vader sette
jegen naturlike wette
entie comete liet haer scone
anescouwen anden trone
die meest betekent heren doot
die keyser lach in siecheit groet
te ludeke dat de sone vernam
up enen witten donredsach hi quam
omme dat hi wilde de mase liden
ten wegesaten enten vader anstriden
daer die brugge hem enten sinen
afgewonnen was met pinen
die sone keerde sonder zeghe
alst recht doe was ende alle wege
in keyser heinrix lste jaer
staerf hi te ludeke over waer
dese heinric was viant
den paues gregorius die hildebrant
hiet eer hi paues was vercoren
van wijsheden vele te voren
in aelmoesene was hi milde
vromech was hi sere ten scilde
ghevochten haddi sere met prige
lxii volcwighe
ende vele van sinen vianden
storven in tormente in schanden
enen van sinen vianden gesciede
enen mogende dat hi onder liede
teere werscepe sat ende at
fierlike sprac hi daer ter stat
onhovescede van sinen here
daer en was gevuerst nemmere
maer muse so vele quamer te hant
dat si bedecten stof ende zant
ende niemen gewanen conde
datmer so vele in een lant vonde
menne constse woch ghejaghen
no met roupene no met slaghen
niemene en wilden si doen sere
dan alleene den groten here
die den keyser lachter sprac
om niet men slouch ende stac
in een scip es hi gedraghen
ende gevoert daert al tfolc sagen
wel een scotmael vanden lande
maer die musen sine viande
so vele int water themwaert trecken
dat si alden wael bedecken
ende knauweden dat scip dure
dat twater in ran te meneger scure
so dat si alle wanen verdrinken
want tscip wilde onder hem sinken
dordien noot moesten si te lande
ende laten onder sine viande
haren here haers ondanx sere
die muse en rusten min no mere
eer si den man al hadden gheten
dus wart die keytijf versleten
ende dede swaren ende
jammerlike met groter scende
in desen tiden was moyses
een wijs jode dien dochte des
dat hi doolde in sine wet
ende hevet hem daertoe gheset
dat hi doepsel hevet ontfaen
up sente pieters dach waest gedaen
dies was hi pieter ghenant
ter vonten slouger an die hant
alfonsis een die coninc was
van spaengen ende oec dor das
wart hi pietre alfonsis genoemt
van sinen worden hem menech beroemt
diese in bouke hevet bescreven
enen bouc maecti in sijn leven
daer hi in proevede al openbare
dat tjuedsche volc in dole ware
entie hem houden an mahumette
dat si leven bi onwette
ende dat volc oec al ghemeene
sonder tkerstijn volc allene
keyser heinric alsic sprac eer
staerf te ludeke dies groet seer
sine vriende dreven daer
in sijns riken lste jaer
ende sijn sone heinric ontfinc
die coninc crone up ene dinc
int jaer gods m c ende sevene
xx jaer hilt hise in sinen levene
doe was te lemborch een hertoghe
hiet heinric van maghen hoghe
die na godefroite van bulyoen
lottrike hilt naer sijn doen
een ongetrouwe man was die ghone
want metten vader jegen den sone
ende metten sone jegen den vader
haddi gheorloget bede te gader
doe die oude heinric was doot
gaf hi hem gevaen dor de noot
keyser heinricke den jongen
lottrike heefti hem afgedwongen
den grave van lovene gaf hijt in hant
die godevaert was genant
dit was godevert metten baerde
dus quam weder in siere waerde
brabant dat hertoghe ghewan
van hem es comen dese jan
die viide alse wijt gemerken connen
die limborch nu heeft gewonnen
in dit selve jaer oec mede
was een van groter heilechede
abt van chisteaus ende hiet steven
met xx abten heefti bescreven
bezeghelt met des paues bulle
haer scaerp leven dat ment vervulle
te bet ende te vaster mede
si uuten hem aldaer ter stede
kerken offrande ende outare
ende alle tienden harentare
ende si gheen leec volc graven selen
rente van ovene ende van melen
eygijn dorpers eighine dorpe
dat wildsi datmen al verworpe
want si in benedictus vite
hem dies al laten wesen quite
ende in sinen cloester quam wijf en gene
levende noch doot sonder allene
scolastica die naer haer leven
daer ter erden was ghegheven
want hem dochte redene schinen
dat moenc leve bi siere pinen
bi sinen beesten bi sinen lande
ende late der werelt dander in hande
hoe groot een snuedel hi was dese steven
entie ghone dies met hem bleven
dinken mi die vroede abten nu togen
die nu al dit te copene pogen
datmen hem doe boot omme niet
wie es die nauweren coepman ziet
dan die grawe moenc in weet wie
des godshuus goet na dat ict zie
sulsi eer borgen twee deels jaers
eer si goet coops ghelosen thaers
zee ende lant si dorlopen
omme copen ende vercopen
den riken gheven si sepulture
der aermer hebben si ghene cure
ja die van vauchele of dit wel zit
hebben ghecocht galge ende pit
verghevet mi biddic lieve liede
dat ic die waerheide bediede
in keyser heinrix vierde jaer
staerf in vlaenderen voerwaer
grave robbrecht die ander vriese
die dicken in groten verliese
die tuerken brochte indie vaert
metten hertoghe godevaert
die tuerken hietene omme tgone
ghemeenlike sente joris sone
tote atrecht wart hi begraven
te sente vaes met groter haven
ende liet tgravescap sinen sone
boudene hapkijn hiet die ghone
te desen tiden ende in dit jaer
staerf sente hughe die reine ende claer
van levene was ende van clungi
die vijfte abt dus lesen wi
dat god daer dede miracle groot
in sijn leven ende naer sine doot
int selve jaer staerf anselijn mede
die te cantelberghe in die stede
aerdschbisscop was verheven
ende van coninc willemme verdreven
tien tiden seghet ons segebrecht
ghesciede een groot wonder echt
int bisscopdoem van ludeke mede
eene zueghe brochte teere stede
een verkijn vort indier gebare
gheanscijnt alst een mensche ware
ende eene hinne brochte een hoen
met iiii voeten dits wonderlijc doen
dese coninc phillip van vrancrike
die hem liet bannen openbaerlike
omme sine amie die hi helt
grave folken wijf met gewelt
ende dien verwiet die paues urbaen
was siere dompheit afgestaen
die staerf in dat selve jaer
ende wart begraven dats waer
te sente bonoits bi orliens
diere noch af houden rente ende cheins
loduwijc sijn sone ontfinc trike
ende wart gecroent geweldelike
torliens van ghiselbrechte
den bisscop van sans na den rechte
xxix jaer hi helt
vrankerike met ghewelt
in dat incarnatioen
alsemen screef ons heren doen
m c ende tweewaerf sesse
staerf in ghedinckenesse
die viiide grave van hollant
vette florens was hi genant
begraven was hi tegmonde
sijn wijf was dochter ter stonde
des hertoghen van sassen die liet
eenen sone die lottaris hiet
die sident keyser was gecoren
dese pieternelle alse wijt horen
hilt hollant met haren kinden
alse dies hare wel conde bewinden
doutste hiet diederic van groter herte
dander floreins die swarte
nu moeten wi ten pauesen keren
ende van haren doene leeren
ghi hebt gehort hoe paues urbaen
met predekene dede anevaen
die heilege vaert van over mere
dat jherusalem wan onse here
dat hi verwiet keyser heinrike
om dat hi mogendelike
hem sette jegen de roemsce kerke
ende oec om dat selve gewerke
was hi van gregorise ende victore
mede verwaten alsict hore
want gregorius die began
eerst den keyser te sprekene an
also hier te voren staet
als hi doot was de roemsce raet
coren enen die victor hiet
die die sentencie niet en liet
die sijn vorsate mogendelike
gaf upten keyser heinrike
desiderius hiet hi lesen wi
ende was abt eerst te clungi
eer hi quam ter paueseliker eere
ende twee jaer eer min eer mere
was hi paues dus eist bescreven
ende was in sinen kelect vergeven
alse ons jeesten doen verstaen
doe wart paues dander urbaen
daer ic af sprac die onsen here
dat aflaet gaf van over mere
ende liet staende oec den ban
van keyser heinricke vort an
alsemen hier voren bescreven siet
min dan iii jaer hi paues hiet
paschalis wart paues hier naer
ende waest meer dan xviii jaer
in sinen tiden staerf heinric doude
te ludeke alst onse here woude
ende heinric sijn sone es verheven
coninc alst hier es bescreven
entie paschalis lovede den ban
die sine vorders leiden an
den keyser heinricke vaster ende meer
dan noch noit paues dede eer
in desen tiden in junius de maent
sachmen claerlike ende ongewaent
die comete die hare baert
van schine gaf te zuden waert
het wilden seggen vele liede
dat het die hervaert bediede
die jonge keyser heinric wilde
varen met spere ende met schilde
te rome omme te makene zoene
jegen den paues van des keysers doene
want langen tijt hadde gewesen
werringe alse wijt mogen lesen
tusscen der kerken enten rike
dat hildebrecht wel nerenstelike
began die sijnt gregoris hiet
daer grote scade ende verdriet
af quam den kerstijnhede ghemene
om dese noot die niet es clene
so wilde heinrijc heinrijcs sone
te rome varen omme tgone
om pays te makene ende vrede
dat die kerke hare vrijhede
behilde ende dat rike tsine
dit dochte an sijn begin anscine
want het scaeddem gemeenlike
die keyser eeschtem nerenstelike
hantvasten van haren genoten
die van kaerle den groten
ccc jaer ende mere
beseten hadde elc keyser elc here
onder pauesen lx ende drie
ende upghegheven en was nie
datmen hem die wilde vrijen
dats dat si bisscopdoem ende abdien
gheven mochten met orlove
hier jegen seiden die vanden hove
dat dit jegen teonsilie ginge
ende jegen alle rechte dinge
ende wie dat kerkelijc goet winge an
also dat hi ware inden ban
omme dese dinc wel verclaren
es keyser heinrijc te rome gevaren
ende dwanc in siere vaerde
die overmoedeghe felle lumbaerde
boden senddi ten paues voren
hi wilde ontseggen wildemen horen
sine brieven macht kerken te gevene
abdien bisscopdoeme bin sinen levene
daer sine vorders werrens omme plagen
jegen die kerke in haren daghen
dat wildi sterken ende zweren
met sinen princen met sinen heren
doe was naer den andren urbane
paschalis paues alsic wane
die xviii jaer ende mere
paues te rome was ende here
doe dese brieve ten paues quamen
was hi vro ende dede al thof te samen
ende quam heinricke te ghemoete
ende leeddene tote anden voete
tote sente pieters grade binnen
daer custene die paues met minnen
ende daer na custe elc anders mont
ende daer na maecte die paues cont
dat hi gheweldich paues ware
doe eeschedem die paues daer nare
dat hi upgheve ende vertie
met eede der kerken heerscapie
die keyser vant in sinen rade
dat hijs altoos niet en dade
ende dede vangen altemale
den paues ende alle die cardenale
na die vorwaerde tebroken
was daer omme pays gesproken
die paues wart daer entie sine
quite gescolden vander pine
ende up eenen paschedach
wart gecroent daermen toesach
heinrijc teenen imperator
na die ewangelie inden choor
gaf hem die paues al openbare
vor sente pieters ende sente pauwels outare
privilegie vaste ende vrije
dat hi sonder symonie
ghecorne bisscoppe sonder cracht
bisscopdoeme hadde te ghevene macht
enten abten abdien
maer men soudse na rechte wijen
naer messe was van desen doene
aldus geformeert de zoene
daer hi hem gaf in zoendinx name
gods bloet ende sinen lachame
her keyser hier gheven wi di
dat heileghe corpus domini
van marien der maget geboren
ant hout gehangen dor onse verboren
also alst hout der kerken wet
vanden apostelen geset
in vasten vrede staerc ende vri
vortmeer tusscen ons ende di
in des vijfts heinrix jaer
gescieden someghe dingen swaer
alsic wane van wrake van zonden
dat tfolc dede indien stonden
sente waltruden kerke in vrancrike
verkeerde al up gemeenlike
ende al dat daer stoet ommetrent
sente michiels kerke dits bekent
ende staet up ene hoge montaenge
tusscen costentijn ende bertaengen
verbernde met des hemels viere
ende aldie cloester scone ende diere
te lodine oec een bisscop was
hiet waldric die bewant hem das
dat hi wilde daertoe mecken
sine porters vander gemeente trecken
ende tfolc wart in roere algader
ende dorstaken haren vader
daer na wart die meente in roere
ende quamen met dulre voere
ende ontstaken des bisscops zale
met verwoetheden tien male
daer die hooftkerke af ontstac
die brant testorde ende tebrac
al dat daer was ommetrent
loduwijc die coninc dat bekent
ende quam te lodine ten gerechte
beede up heren ende up knechte
wrac hi so die overdaet
dat het noch tontsiene staet
diere na sullen comen vort
te doene alse sulke mort
helynant scrivet sonder saghe
dat voer dese zware plaghe
van lodine eene andere gevel
daer dit af wrake mochte sijn wel
want van lodine die borchgrave
een edel ridder getrouwe ende gave
hiet mijn her geraert van chirisi
lach vor onser vrouwen omdat hi
hare knielende bat ghenaden
indie kerke wart hi verraden
ende van sinen vianden vermort
alle die waren indie port
ne consten met dinghe en gene
ghemaken van sinen bloede rene
die utermaten scone kerke
een canoenc sprac doe onder de clerke
hiet meester anselijn wijs ende vroet
niet en wert gesuvert dit bloet
dat zie ic wel in ghere maniere
hen wert gepurgiert metten viere
die dinc rechts aldus ghevel
segebrecht seget also wel
dat daer te voren indie stede
groot wonder gesciede mede
want daer een wijf eens kints genas
dat boven den lendinen twee was
ende beneden lendinen waest een
ghedoept ende dat wonder sceen
sone levet maer der daghe drie
int selve jaer lesen wie
staerf van gembloys zegebrecht
een wijs moenc ende wel berecht
die die jare entie dinghe
vander werelt aneginge
wiselike in sine coronike
bescreef wel ende waerlike
siere scrifturen ende sine jaer
hebben wi gebonden hier toe vorwaer
doe bisscop waldric was vermort
tote lodine indie port
coren die heren binden jare
eenen man van dogeden mare
die bertholomeus hiet bi namen
bi hem wart gevordert te samen
dat bisscopdoem entie hoeftkerke
want hi versierde dat gewerke
onser vrouwen ende heeft gewijet
dat godshuus ende gebenedijet
int lant dat hi vant testort
hevet hi gheset weder ende vort
te pointe ende oec abdien
daermen gode ende sente marien
in dienen soude nacht ende dach
daermens te voren niet en plach
helynant seget in sijn gewerke
doe te lodine die hoeftkerke
metten viere was verdorven
entie stede was verworven
bertholomeuse bisscop te sine
bi sinen rade ende bi siere pine
coesmen daer ter hooftkerke
vii canoenken goede clerke
ende vii porters diemen al
onser vrouwen scrine beval
ende andere filaterien mede
dat si menech lant ende stede
besochten om aelmoesne der liede
daer si bi loen ende miede
bejagen mochten daermen mede
die hoeftkerke vander stede
ende andere verbrande kerken
bi mochte maken ende weder werken
dit heilechdoem dat daer wech vaert
wart in menech lant verclaert
die die canoenken bescreven
die der vaert gesellen bleven
machmen hier horen ende leren
gode ende onser vrouwen teren
tote ysoldon men wel kende
twee creupele die anden ende
haer hielen vercrompen waren
die castelein en wils niet sparen
ende hildse lange ende menege stont
die worden vaerdich ende gesont
teenen castele heet buschenti
was een here een rovere ende bidi
castijedene god an sijn kint daer
dat kint hadde xv jaer
van aneginghe stom ende doof
die vader die hem hilt an roof
ontfinc sijn kint al gesont
hi ontscoyedem tier stont
ende offerde xl sc vroilike
alse die niet en was wel rike
ende daer naer ran hi tier stede
hi ende andere riddaren mede
barevoet met alden besten
twee milen ter naester vesten
ende drouch onser vrouwen scrine
dit horden die vianden sine
dat dien sulke miracle gesciede
dat sijn kint sprac vordie liede
doe quamen sine viande ende hebben ontfaen
die scrine van hem ende sonder slaen
ende oec barevoet met goeden vreden
droughen sise selve bin haerre steden
daer na quamen si te tours
daer onse vrouwe groot succoers
eenen creupel wive dede
die niet en mochte vander stede
men moesse draghen van daer soe lach
hare dochte dat soe onser vrouwen sach
die hiet dat soe haer draghen dade
te haren fiertre van genade
in sente morissis kerke dan
men drouchse daer in eenen wan
onder die scrine sliep soe tier stont
ende stont up al ghesont
die viii jaer creupel hadde gewesen
in sente martijns kerke na desen
ghenas een jongelinc stom ende doof
dies menech hadde vast geloof
die fiertre die quam daer na
te sente laureins te cala
ende was up sente laureins dach
een moenc niet gedogen mach
datmen soude dien fiertre daer
setten up sente laureins outaer
ende deedse up enen anderen setten
hi ontsach dat mochte letten
in offranden die up dien dach
indie kerke te comene plach
ende van tours die mede quamen
die ghesien hadden altesamen
twonder dat met hem ghesciede
noodden alle die vremde liede
tonser vrouwen fiertre waert
die moenc hadde dat onwaert
ende dede alt heilechdoem uutdoen
die proofst nam een pawelyoen
ende deet daer slaen ende daer in dragen
dien fiertre daert die liede sagen
vrouwen brochten menege cortine
ende eerden onser vrouwen scrine
navonds quam dien dullen man
dien moenc dat grote evel an
die meeste clocke dat was mee
vandien torre viel ontwee
entie tor die scuerde boven
die moenc moeste te spade geloven
ende bat onser vrouwen genaden
enten heren dat si daden
den fiertre weder bringen daer
ende setten upten hooftoutaer
upter maget marien dach
daer hare gebornesse up lach
quam te chaerters onser vrouwen scrine
die bisscop yeve entie sine
quamer met processien jegen
indie hooftkerke was soe gedregen
die fierter up onser vrouwen outaer
een crepel wijf so was aldaer
daer men tes bisscops doe biec
v jaer hadsoe gewesen siec
die in haren drome vernam
dat onse vrouwe te hare quam
die hare hiet dat soe upstoede
ende ter kerken waert haer spoede
met gane ende vrage om de scrine
onser vrouwen van lodine
soe wart ontwake in rechter bate
ende liep ter kerken waert achter de strate
roepende vroilike sonder rouwe
dicken sente marie vrouwe
dit verstont die bisscop saen
ende dede die clocken luden gaen
langhe ende hi begonde
te deum laudamus ende binder stonde
datmen zanc wart een crepel wijf
gesont over al haer lijf
ende brochte hare scamelkijn met hare
ende soe lijede openbare
anderwaerven men luden ginc
entie bisscop echt anevinc
te deum ende eert ende nam
een jonc ridder ghinder quam
die in enen casteel gevangen
hadde ghesijn harde langhen
gebonden die met moeder ende vrienden
vorden fiertre marien dienden
knielende lovende ende lijede
dattene sente marie vrijede
ende gaf den fiertre twee ponde
derdewaerven men luden begonde
die port alduere sere sterke
bi sbisscops geheete in elke kerke
al dat si gheluden connen
derdewarven wart begonnen
te deum vanden goeden here
van bliscepen wart daer geweent sere
dus metter goeder lieder offrande
gegadert inder vranken lande
den herfst enten winter mede
wart te lodine indie stede
ghemaect van onser vrouwen kerke
een groot deel vanden gewerke
ten naesten vastene als nochtoe
dat werc niet vulquam also
dat meeste deel en sceen gebreken
wart dat ghelt daer sere verstreken
doe coesmen echt canoenken sevene
diemen wart te rade te gevene
der moeder rive der zuverhede
ende andere reliquien mede
onder den volke hare openbaerde
beede na vorme ende na waerde
ene filaterie daermen binnen
dit mochte bescreven kinnen
spongya crux domini cum sindone cum faciali
me sacrat atque tui genitrix et virgo capilli
met desen reliquien sijn si ghevaren
in ingelant dat doe te waren
weeldich was ende sere rike
bider doget van coninc heinrike
binden jare sijn si ghekeert
te lodine omtrent datmen eert
onser vrouwen saleghe ghebort
noch andre miraclen hort
te nyvele in vermendoys
ghenas een jan al sijn vernoys
die stom ende doof sijn leven lanc
hadde ghesijn want als hi dranc
ten eersten so ghenas hi daer
van al sinen evele claer
dese miraclen ende menech eene
hevet gedaen die maghet reene
maria ende alle daghe doet
ende verstaet dat jacob moet
van merlant rusten terre stede
vander vierder paertijen mede
ende beiden tote dats hem god jan
dat hire weder coemet an
omme te dichtene in redene claer
die dinghen diere volghen naer
