den tornoy was mi gheseit
was te gaver seer bi gheleyt
den dach quam cort ende naecte
dat elc om tornieren ghereescap maecte
so si best mochten in allen keere
van gaver die edel vroom joncheere
dede maken tornikeel ende scilt
met eenre glavien doorsteken den vilt
seer costelic was hi ende oock goet
gaver capeel als ic verstoet
so was al omme wel ghemaect
met schone letteren wel gheraect
een paert had hi des was hi blide
het beste datmen vant in ungarie
dat hem die coninghinne hadde ghegeven
hi hadde die wapen die hem was bleven
vanden soudaen van turken lant
ick wane datmen gheen beter en vant
in kerstenhede aen gheene side
men mochtse doorhouden te ghenen tide
dat mochtmen mercken aenden soudaen
doe hem die joncheer hadde bestaen
den dach quam als dat die heeren
vergadert waren met groter eeren
menighe lantsvrouwe ende joncfrouwen
mochtmen daer ten tornoy aenscouwen
die vrome joncheer wert seer bekeken
van hem allen dat weet ick wel
met xij paerden hoordic verclaren
quam hi ghereden in die bane
menich joncheer ende knapen
quamer seer eerliken in die wapen
wt menighen lande verde ofte naer
elck meynde prijs te hebben daer
die grave van vlaenderen alsmen my seide
lach met sijnre vrouwen op daleye
daer alder naest van gaver die vrouwe
diemen mocht aenscouwen met rouwe
cort hier naer so ghincmer steken
menich spere so ghincmer breken
haestelic in seer corter stont
des joncheeren van gaver was seer ront
groot sterc met allen swaer
van yemant en ontsach hi hem een haer
dat sachmen aen sijn steken wel
die menighe van hem ter aerden vel
dies si toornich waren ende gram
eer dat den dach ten avont quam
daer en mocht niemant cleyn noch groot
den here van gaver houden root
ick wane datter luttel yemant was
hi en hadse ghesteken meest int gras
sijn paert was te snel ende te sterck
tsghelijcx en wasser gheen int parc
sijn wapen waren ooc so goet
dat alle wapene wederstoet
dit heeft ghemerct een ridder vercoren
van edelre coemst hoghe gheboren
wt bartaengien so was hi heere
ontsien ende ghemint wel seere
een opperste capiteyn in stride loyael
een grave was hi van lavael
van sconincs bloede was hi comen
van vrancrijck heb ick vernomen
hi was ontsien te menigher stede
mids sijn cracht ende vromichede
dese heeft ghesien ende vernomen met
dat des joncheeren spere was inghesedt
sijn spere liet hi ooc neder sincken
om sijn eere begonst hi ooc te dincken
si versaemden metten speren
elc hilt tsine om verweren
seer edelic na dat betamen
die paerden boghen over die hamen
aen beide siden vander druyst
tsgraven spere brac in die vuyst
dies was hi toornich ende gram
een ander haestelic dat hi nam
die groot was starc ende ront
sy versaemden weder in corter stont
ende gheraecten elck anderen inden schilt
die elc van hem lieden vromelic hilt
dat beide die speren in stucken braken
haer lieder swaerden dat si traken
aen beide siden van stale claer
menich ridder die sacher naer
ende lieten haer steken om taenscouwen
om elck den anderen ter aerden vellen
mer si en consten malcanderen niet ghedeeren
daer namen si weder speeren
aen beide siden groot ende lanck
elc hadde gaerne ghehadt den danc
op dat hi eenichsins hadde gheconnen
weder te steken dat si begonden
seer ridderlic in alsulcker wijs
datmen hem eer sprac ende prijs
van gaver die jonchere hoghe gheboren
hadde int herte verdriet ende toren
dat hi den ridder van hogher weerde
niet en mocht doen besoecken deerde
want hi hadde cracht boven maten
van toorne en wist hi hem hoe ghelaten
ende staken elc ander met sulcken nide
dat tsjoncheeren paert ter aerden booch
die grave stout ende vailliant
viel over sijn paert neder int sant
met eenen valle swaer ende groot
menich ridder dat daer toe scoot
die om den grave al hadden vaer
in onmacht lach hi ter aerden daer
die joncheer van gaver spranc te hant
van sinen paerde neder int sant
het is mi seer leet wtermaten
ick wilde dat wijt hadden ghelaten
ende dat mi ghecost waer mijn paert
dat ick seer liefhebbe ende waert
die grave van lavael sprac joncheer vercoren
om mi en hebt verdriet noch toren
ick vergheeft u waerlic bi edelhede
al soudic tleven laten hier ter stede
die grave van vlaenderen gaf teyken daer
dat niemant steken en soude daer naer
want het was den avonde seer bi
te hove so trocken die heeren vry
daer si seer minlic waren ontfaen
elcken was grote eere ghedaen
wat hulpt dat ict veel maecte lanc
die joncheere van gavere hadde den danc
ende ooc den prijs boven hem allen
want niemant en hadden mogen doen vallen
waer op si leefden soet ende sochte
die feeste hieltmen soemen eerst mochte
daer groten cost was ghedaen
daer af ic doen wil gheen vermaen
sijn leven lanc tooch hi van stede te stede
waer hi al omme vromelic dede
int steken int breken nier altoes hi hilt
met een wapen doorsteken den vilt
met groter eeren sijn leven lanck
waer hi quam hi verstac den danck
gaver capeel was al sijn cry
sijn vrouwe met herten so minde hi
weduwen weesen so hielt hi in rechte
den aermen was hi haer knechte
sijn moeder sijn vader si nu leven tsamen
met malcanderen in gods namen
mids der vromicheit die hi daer dede
elc verstae wel die waerhede
dat dese joncheer van hogher sede
sinen roep was ter menigher stede
noch roepen sijt in allen striden
therte duncter hem af verbliden
daer om seg ict met woorden bloot
die wercken leven nae die doot
na die doot spreectmer naer
het si in eeren oft in scanden swaer
die edel heere hevet so bedreven
dat dit ter eeren van hem is ghescreven
ende sinen gheslachte ter eeren
niemant en wilt in erghe nemen
diet eerstwerf aldus heeft ghedicht
hi was seer ruyt van sinnen slecht
in prosen wast den dichter ghegheven
opt corte ende al des joncheeren leven
dus ist ghemaect puer net ende bloot
sonder eenich toedoen cleyn oft groot
maer die materi moetmen cleeden
na den sin ende noch vast leeden
als ick beseffen mach ende bevroeden
diet eerst maecte god willen hoeden
in dachterste regule vintmen bevaen
in deerste lettere des dichters naem
den toenaem isser ooc mede ghestelt
elck leest die letteren spelt
