waer hi bi mi ic waer gesont
ne maer en segt hem niet den gront
eer ic scede uter stede
de cnape te malaerde sede
here dies en es ghene noet
maer spoet v met haesten groet
hi sprake v mutermaten gerne
dies en staet mi niet tontberne
sonder te spreken eneghe tale
van lodewike uter zale
alte wel seit hem die moet
datter el was dan goet
dus es hi ter herbergen coemen
tierst hi sijn uolc heeft vernoemen
soe riep hi met snelre vaerde
ghi heren vullike te paerde
brinct mi gereet mijn corsier
doe spoeden hem die escuwier
die voer emmer uaste voren
malaert die degen vut vercoren
die reet na met sinen gesinde
doen sach hi voren met gheninde
loyers lieden ende die litiere
toten cnape seidi sciere
hoerstuut vrient wil mi gewaghen
moet men minen here dragen
es hi gequetst of gewont
dat segt mi in corter stont
here seide die cnape dat suldi weten
dors heeft malaert met sporen gesteken
tote hem seluen dat hi sede
nv wetic wel die waerhede
dat hi tontsteden heeft gesijn
wie dorste den lieuen here mijn
mesbieden oft iet mesdoen
biden goeden s symoen
diet dede saelt emmer becopen
hine sal ontriden no ontlopen
binnen den lande van kerstijnhede
biden here die sine lede
om onsen wille ant cruce gaf
in leue nemmermeer den dach
en hadde hem moghen deren
die hadde ghesien die groete heren
soe sere weenden si alle bede
dat hem die sprake moeste verleden
ende voeren wel ter seluer wile
van maten ene vrancsche mile
dat haer ne gheen mochte spreken
hem dochte beden therte breken
diere ierst sprac dat was malaert
o her keyser here waert
salic niet op desen dach
weten wat v deren mach
mijn herte sal van rouwen spliten
ghi sijt oec gewareliken
gesceden dorperlike uter stede
die kennen wille die waerhede
dat ghi tiegen lodewike
vwen broeder properlike
selfs niet en naemt orlof
ende rumet alsoe spade sijn hof
soe groet i here als ghi sijt
hets v alte groeten verwijt
mi seit aldus die walsche tale
dat die legaet quam in die zale
daer hi vant den coninc
ende oec alle in ware dinc
die welke te sinen rade waren
argher dan mordenaren
waren si al oppenbaer
ende ic maegt met redene claer
seggen ende ouer waerhede
want si daden in kerstijnhede
steruen menech i man
die niet en vrucht gods ban
luttel roect hem wat hi doet
nv soe quam des benic vroet
die legaet voer den coninc
ende hi seide dese dinc
god die in hemelrike es here
die moete van scanden ende van sere
verden onsen ertschen vader
ende den keyser bede gader
alsoe waerlike als hijs wel heeft die macht
ende hi verdoeme des gheens cracht
hem te doene sulke ouerdaet
biden here daert al an staet
hi hadde lieuer des gheloeft
haddi hem ghenoemen sijn hoeft
ende soe hadde elc scamel man
nochtan soe es hi i lam
tuwaert ende soe goedertieren
ja alsoe ic v uisiere
her coninc verstaet ende wel weit
wildi v vander dorperheit
claren hets hem harde lief
en altemale sijn meskief
dat wil hi gerne laten liden
maer ghi moet hem in corten tiden
senden eest v leet of lief
die hier staen in desen brief
dats den verrader sansoen
aumarie ernien van lyoen
alorise ende berengieren
aymar ende gheraert den fieren
den graue van blaues ende den fellen ourijs
ysacaerde metter teste grijs
coninc wat holpe lange tale
van malaerde de gheselle sijn
ne maer loyer die keyser fijn
ghine sult tierst sijn verslegen
nv beraet v edel deghen
die vroeden raet nemt die es vroet
daer comt alle ere af ende al goet
als lodewijc die coninc verstont
den legaet ic maecs v cont
sprac hi aldus ende seide
ten legaet sonder beide
ghi sult seggen den ertschen vader
ende minen broeder bede gader
so wat dat hem es mesdaen
segt hem wel ende doet verstaen
dat hijt tiegen die groete heren
verdiende uele der onneren
te dier tijt dat onse vader
leuede het weten al te gader
anuerde der groeter heren wiue
mijn vader moesten verdriuen
vut sinen lande vij iaer
alle lande sullent weten
ende oec soe sijn si gheseten
want si sijn soe hoghe geboren
al haddict c waerf ghezworen
sine daden niet dan haer gebod
oec suldi seggen den ertschen god
eest dat hi mi verwaten doet
hi heeft onrecht des sijt vroet
van der saken ic niet en mach
segt minen broeder ende doet gewach
wil hi die xij princen hebben
daer ic v af hore seggen
dat hise selue halen coeme
of hi waent doen sine vroeme
te senden hen hebbic gheen macht
te groet soe es mi hare cracht
tfeit es bi mi niet toe coemen
om dat haer wiuen waren ghenoemen
alsijt niet ghebeteren mochten
soe waest dat siere nv om dochten
tfeit ic hem niet dede doen
die legaet seide bi s symoen
