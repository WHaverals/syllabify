onder allen creaturen
heeft die meester der naturen
twee ghemaket des sijt ghewes
daer redelijc verstaen in es
dats dinghel ende mensche met
den inghel heeft hi gheset
inden hemel bouen al
om dat hi hem daer dienen sal
in sine ghelorie die hi hem gaf
eer hire iet verdiende af
den mensche heeft hi als ghi siet
gheset in dit eerdsch verdriet
daer hi met droefheiden moet
verdienen dat ewelijc goet
met arbeide ende sorghen
daer nieman en heuet morghen
ende al heeft die mensche ontfaen
van gode redenlec verstaen
nochtan behoeft hi goeder leren
hoe hi hem wel sal bekeren
ter doeght ende ter wijshede
daer hi hem beware mede
aen ziele aen lijf ende aen goet
want gheen mensche nes gnoech vroet
hine behoeue des seker sijt
hulpen ende raeds tenegher tijt
die wise catoen hi seit
dat van sinne die wijsheit
luttel menschen ghegheuen es
paulus maect ons oec ghewes
alle scriften die sijn bescreuen
sijn ons tonser leren ghegheuen
daer bi selen wi soeken
leringhen inden boeken
die de wise hebben ghelaten
tonser leren ende tonser baten
daer bi hebbic dit boecskijn
dat vore lach int latijn
al tantwerpen ghetoghen vte
daer in ligghen grote vertute
van doeghden ende van zeden
ende van menegher wijsheden
met autoriteyten al beweuen
die de wise meestre wilen screuen
daer men in mach leren tsamen
orbore der zielen ende tslichamen
daer omme es sijn name wale
die dietsche doctrinale
want doctrinale alsict versta
dat es comen van doctrina
ende doctrina dats leringhe
nv hulpe god dat ict volbringhe
soe dat sijs te beter wesen
alle diet horen ende lesen
die hem ter wijsheit wille keren
sal int ierste moeten leren
ende wel connen dat hi hoert
eer hi dat sal leren voert
die andren wilt leren van
dien dat hi selue nien can
moets met scanden af staen
dan soe seit men sonder waen
den mensche sijn sonderlinghe
noetdoerftech twee dinghe
die ter wijsheit wille comen
tsiere baten ende tsiere vromen
leringhe es dierste sake
ende dander dat es die sprake
wijsheit ende sprake diet wel besiet
en doeghen van een ghesceden niet
en daedt de sprake soe bleue dan
wijsheit verborghen inden man
ihesus sydrac heeft bescreuen
eer men tfonnesse wt sal gheuen
sal hi hem fonderen ghereit
wijslec op gherechtecheit
ende die vore dincken ouer al
eer hi sijn vonnesse vten sal
daer bi seldi als te voren
inden iersten wijsheit horen
en die leren metten sinne
ende vaste houden daer inne
men vint daer bescreuen
dat wi metter zielen leuen
ende metten sinne leren wat
ende metter herten onthouden dat
die wise her salomon seit
die leringhe mint mint wijsheit
ende soe wie versmaed leren
blijft euwelec in onneren
hebt lieuer seiti menechfout
mine leringhe dan mijn gout
want gout mach te nieutte gaen
maer leringhe moet altoes staen
goede leringhe inder ioeght
volmaect den mensche inder doecht
ihesus sydracs sone hi seit
ghi selt van uwer kindsheit
altoes om leringhe vraghen
ende tote uwen ouden daghen
seldiere altoes meer vinden
want sine heeft gheen inden
die leringhe gheerne hoert
ende die wel onthoudet voert
en mach nemmermeer dat begaen
dat hire scande af sal ontfaen
want sine leringhe salne leiden
tote alder beschedenheiden
want beschedenheit sijds gewes
moeder van allen doeghden es
leringhe doet scep opt water gaen
leringhe doet den hont hasen vaen
sonder leringhe te ghenen daghen
en mochte derde coren draghen
sonder leringhe en mocht oec niet
dat coren mele worden iet
noch dat mele broet alsoe
daer en ware leringhe toe
soe ghi meer leert soe ghi meer cont
ende soe v name meer wert ghescoent
soe wien dunct dat hi vroet es
blijft euwelec sot sijts gewes
al heeft leringhe een beginsel
sine heeft nochtan gheen insel
die wise man sprect hier af
haddic enen voet int graf
nochtan soudic willen leren
daer coemt af soe vele eren
men sal leuen ende daer omme sorghen
als of men steruen soude morghen
ende oec leren ernstelike
als te leuene euwelike
catoen seit die wise here
tsmenschen leuen sonder lere
es als een beelde dat es doet
lerens soe es altoes noet
seneca seit die niet en leert
dathi daghelijcs ontleert
ende vergheet tselue dathi can
ende werdt een ongheleert man
een phylosphe aldus seit
soe wie dat scuwet den arbeit
van leerne enen corten tijt
blijft euwelijc in der scanden verwijt
en hadt conste ghedaen
ertrike waer te quiste ghegaen
en hadt conste ghedaen
en soude kerke huus no borch staen
en hadt conste ghedaen
men soude visch no voghel vaen
en hadt conste ghedaen
clergie ware te nieute ghegaen
en hadt conste ghedaen
die liede souden naect gaen
en hadt conste ghedaen
tgheloeue soude onlanghe staen
en hadt conste ghedaen
men soude van honghere steruen saen
hier bij sal elc mensche keren
sinen sin ter goeder leren
want daer bi staen moet ertrike
ende men winter met hemelrike
die nien can sijds seker des
dat hi onnutte ter werelt es
god laet ons alsoe leren
dat het si te siere eren
der leringhen volght dats waer
van node die sprake naer
ende die gheest dats ware sake
bringt inden mont die sprake
ende die tonghe talre stont
formeert die sprake inden mont
also dat mer ane versteet
van der spraken dondersceet
van der stemmen den luut
en brachte gheen ondersceet wt
en daet die tonghe die daer keert
ende elcs bedieden in formeert
ende om dat v sprake  sijn sal
goet ende gherecht ouer al
ende orborlec in allen dingen
soe seldi uwen gheest bedwingen
dat hi in uwen mont niet en bringhe
sprake der onnutter dinghe
salomon beuroedt ons des
alsoe ene stat onbewaert es
daer gheen muer om en gaet
ende te slechten lande staet
alsoe es onbewaert elc man
die sinen gheest niet dwinghen en can
ghi selt altoes setten vore
vwen mont een starcke dore
ende breidelen met sulker virtuut
datter niet onnuts en gae wt
salomoene men spreken hoert
in sine prouerbien dit wort
soe wie hoeden can sinen mont
hoet sine ziele talre stont
ende soe wie spreect onuersien
hem moetere dicke af messchien
daer bi bat dus david die vroede
set here minen monde een hoede
ihesus sydracs sone ghewaecht
eest dat v yeman vraecht
dinc diere ghi wel sijt vroet
antwerdt hem wijslec dat es goet
ende en eest v niet wel cont
leght v hant op uwen mont
ende bepeinst v dat ghi niet en sneeft
als ghi v vonnesse vte gheeft
soe dat ghi om uwe woert
gheen verwijt na en hoert
een wijs man sprect dus al bloet
tonghe can gheuen dleuen ende doet
tonghe gheneest been en gheen
maer si brect rugghe ende been
seneca maect ons ghewes
dat die quade tonghe es
ene forneyse die altoes blaect
ende verbrant wat hare ghenaect
catoen leert ons oec daer bi
dalder ierste doeght die si
dats datmen die tonghe dwinghe
mede soe set hi dese dinghe
die sine tonghe dwingt vander haest
dat hi gode es alder naest
sente jacop seit dat een man
voghele ende diere dwingen can
maer sijns selfs tonghe en can hi niet
te poente dwinghen wats gesciet
maer al eest datmense niet wale
bedwinghen en can altemale
soe hoede hem elc doch daer bi
dat si altoes warechtech si
salomon seit die wise here
sesse dinghen hatet god sere
ende dat seuende es alte quaet
deen es hoeuerde dat verstaet
dander tonghe loghenachtech
thertte altoes quaetdachtech
ende onnutte dinc iaeght
die valsch orconde draeght
snelle voete om dat si
aerch belopen verre ende bi
ende daer toe hande des sijt vroet
die storten doen onnosel bloet
ende daer toe die weder ende voert
onder broederscap sayen discoert
dit sijn die poente sunderlinge
die god haet voer alle dinge
ghi selt v tonghe daer toe breken
dat si oec soetelec sal spreken
nadat bequamelec si ende goet
ihesus sydrac maect ons vroet
harpen ende snaren die
maken soete melodie
ende boven al nochtan soe gaet
die soete tonghe dat verstaet
noch seit hi dieselve man
dat soete sprake maken can
vriende ende oec saechten doet
den vianden haren moet
dbeghin van vrienscapen es
wel spreken sijds ghewes
ende qualec spreken can wel
viantscap verwecken snel
aldus seldi sidi vroet
soetelec spreken ende dat goet
v tonghe seldi dwingen voert
dat si ghene leleke woert
noch dorperheit spreken en sal
maer goet ende hoefsch ouer al
sente paulus hoertmen spreken
dat dorpers worde connen breken
scamelheit ende goede seden
seneca seit in eenre steden
van dorpren worden wilt v hoeden
want si connen dorperheit voeden
ons soe seit jhesus sydracs sone
soe wie dat es ghewone
dorperheit te spreken dat hi
van herten niet suver en si
ons soe scrijft socrates
dinc die lelec te doene es
dat die te gheere stont
scone en luud inden mont
een ander seit niet allene
en selen wi doegen hebben rene
maer tonghe ende herte mede
dats elcs goets menschen zede
v tonghe dwinght oec daer bi
dat si traghe ter spraken si
ende ter antwerden niet snel
sente jacop bescrijft ons wel
haestelec seldi wel verstaen
ende niet oec antwerden saen
maer met goeder ghestadecheit
die wise salomon aldus seit
die antwerdt eer hi volhoert
toent dat hi es verdoert
ende valt in confusen sulc stont
een phylosophe maect ons cont
ghi selt v selven daer toe breken
dat ghi eer selt horen dan spreken
ende uwe oren beseghen mere
dan v tonghe dats v ere
een ander wijs man maect ons cont
hout silentie toter stont
dat ghi sprekens hebt noet
oec seit seneca al bloet
dat sprekens getimpertheit
es ene grote wijsheit
paulus seit ons des sijt vroet
dat es wel een rechter goet
die haestelec verstaen heeft
ende traechlec sijn vonnesse gheeft
al eest oec dat merringhe
ghehaedt es in vele dinghe
si hoert toe nochtan
van rechte den wisen man
salomon seit oec des seker sijt
spreken ende swighen hebben tijt
ghi selt v tonghe oec bedwingen
dat si niet en stride om dingen
die v alsoe niet aen en gaen
no daer ghi af en moeght ontfaen
noch v vriende scande noch scade
hi ware wijs die dat dade
iheronimus seit die wise man
soe wie dat niet swighen en can
en can te poeinte spreken niet
dits datmen daghelijcks siet
enen wisen man alsoe ic las
waert willen gheuraghet das
oft hem aen wijsheit dat gebrake
dat hi alsoe selden sprake
hoe mochte dat sijn antwerde hi doe
die sot en swighet spade no vroe
oec sal elc mensche inden mont
warachtech sijn talre stont
in enen boeke dat ic las
dat enen meester gheuraghet was
hoe men spreken mochte best
die meester antwerde int lest
datmen altoes sprake dware
daert niemans scade en ware
nochtan leghet sotheit
in vele sprekens die waerheit
want vele spreken seit latijn
en mach sonder sonde niet sijn
oec salmen hoeden die oren
dat si gheen arch en horen
dat dat herte maect verkeert
die wise salomon ons leert
leefdi na gherechtecheit
soe en roeku wat yeman seit
ende want inder tonghen leit
soe grote doeght ende archeit
ende soe quaet te houdene es
soe bidden wi gode des
die onse behoeder es meest
dat hi onse tonghe ende onsen gheest
alsoe dwinghe ende bekere
datter in ligghe sine ere
ende dat wi van mesualle
behoet werden alle
leringhe sal hebben dbeghinnen
van gods lieften ende siere minnen
in allen dingen wert hi volleert
die de hemelsche leringhe leert
dese worde spreect aldus
die wise cassiodorus
in ene ander stede hi seit mede
die ghene es seker telker stede
die gods vrese onghelet
in allen sinen werken set
minne die dat wel besiet
en es altoes alleens niet
sulke minne es godlike
ende sulke hoert ten ertrike
gods minne es allene
caritate wt herten rene
ende vten gheloeve sijds ghewes
dat vast ende niet gheueinst en es
ende dese minne wildijt kinnen
hetet dat slot vander minnen
waeraf dat sente paulus
tote tymotheum spreect aldus
gods minne es sonderlinghe
ene begherte ouerswinghe
die coemt met alre crachten
vter herten zielen ghedachten
alsoe die mont der waerheit
in die euuangelie seit
cristus minne comt algader
vter gratien deuweghes vader
want selve cristus doet ghewach
niemen tote mi comen en mach
dan dien die vader aen mi trect
nv besiet dan ende mect
hoe tsuader gracie can keren
den mensche ter minnen ons heren
tes menschen oren comt inne
tot inder herten die gods minne
mids tsheilegs gheest gehinc
ghelijc dat maria ontfinc
die reine maghet wt vercoren
den gods sone doer haer oren
mids die boetscap die brachte
dinghel vander gods crachte
niemen en weet die waerheit des
oft hi inder gods gratien es
hoe wel dat hi leeft dats waer
ende dat es den mensche swaer
want wiste die mensche wel clare
dat hi in gods gratien ware
hi mochte hem verheffen daer in
ende der gratien hebben te min
die beste vrient die men vint
dats hi die vriends ziele mint
want aen die ziele eest al belanc
die lichame nes maer een stanc
die alse een roec ouer drijft
maer die ziele altoes blijft
daer bi soe sijn wi gewes
dat god die beste vrient es
want hi machtech es allene
onse herte te houdene rene
onse ziele te behouden
inder euweliker vrouden
god mint ons in der vouden
dat hi ons allen wilt behouden
ende nieman verliesen mede
dat es sine godlike zede
hi es blider als men ons leert
van enen sondare die bekeert
ende sine penetencie dan doet
als ons dewangelie maect vroet
dan van ix ende neghenten die
penetencie en deden nie
ia sulc vrient es hi mede
dat hi in meneger stede
sine knechte vriende hiet
als men daer bescreuen siet
ende doen hi oec vernam
dat judaes tote hem quam
diene custe ende hadde verraden
sprac hi met goeden staden
vrient waer toe bestu comen
hier op souden wi gomen
als wi doen soe grote onghenade
onsen viant vroech ende spade
hine mint ons niet allene
maer hemel ende erde ghemene
ende al datter es binnen
woude hi van groter minnen
tonsen boef al maken
ende van al desen saken
en bedarf hi twint nochtan
alse paulus seit die wise man
des heren minne selen wi
begheren met herten vri
ende bidden hem met sinnen
dat hi ons minne met siere minnen
want hi spreect selve dit woert
die mi mint ic minnen voert
die hem mint hine werdt niet gehoent
want hi blijft euwelec ghecroent
met hem in sijn rike
dat hem duert euwelike
drie dinghe sijn als men vint
daer men gods vrienscap met wint
ghelove hope ende caritate
maer die alre meeste bate
ons an caritate gheleit
als ons paulus selve seit
onse gheloeve wats ghesciet
en mach men van buten scouwen niet
maer men moet dat versinnen
metter herten van binnen
ende alsoe dat sware es te verstane
soe daer meer loens volghet ane
ende al en connen wijt int gheuoech
niet vol proeven tgheloue is ghnoech
met simplen gheloeue verwonnen
die heyleghen god wouds hem onnen
want si tekene daer met wrachten
daer si dat volc mede brachten
toter heylegher kerstenhede
en daer si verwonnen mede
coninghe ende tyranne
ende daer toe wiue ende manne
iheronimus doet ons bekent
dat tgheloeue es fondament
van rechten religione
ende van allen gheesteliken doene
tgheloeue doet di dienen gode
ende wel houden sine ghebode
tgheloeue meerret heylecheit
ende het sterket die suverheit
ende het houdt den mensche gepast
in goeden werken altoes vast
tgheloeue en wilt om ghene noet
omme keren cleen no groet
noch oec omme ghiften keren
het blijft altoes in eren
cristus oec nieman en ghenas
dan die vaste int gheloeve was
ende dan sprac hi ter seluer stont
v gheloeue maect v ghesont
alsoe sprac hi op die stede
daer hi den blinden sien dede
ende tote den man doen hi
van lazarien maecte vri
ende tote ander lieden mede
daer hi sine ghenade ane dede
soe sprac die meester welgheraect
tgheloeue heeft v gesont gemaect
tgheloeuve dede marien sonder waen
den heyleghen gods sone ontfaen
des gheweest en hadde niet
hadt siere ane ghetwiuelt iet
tgheloeue oec petere gaen dede
opt dwater in eenre stede
ende doen hi twiuelen began
was hi nalecs verdroncken dan
tote dat god hem die hant boet
ende hem halp vter noet
paulus scriuet openbare
dat het onmoghelijc ware
dat god yemene minde
die sijn gheloeve niet en kinde
noch seit paulus al bloet
dat dat gheloeue es doet
daer gheen werc en volghet na
maer tgheloeue alsic versta
dat wael hout gods gebode
dat es leuende vore gode
wi selen in allen steden
met starcken gheloeue beden
ende en twiuelen niet een haer
van dien dat wi bidden daer
god saelt doen des sijt vroet
ia op dat die bede es goet
maer twiuelen wi daer aen
soe slaechten wi den water dan
dat vore den wint altoos vliet
ende stille en can ghestaen niet
een man die van tween willen es
es onghestadech sijds gewes
ende en weet te welken tien
god en hoert niet gherne dien
onse here sprect voer waer
inder euuangelien daer
hebdi vaste gheloeue in v
ende segt toten berghen nv
dat si inder zee gaen staen
het sal te handen sijn ghedaen
ende wat ghi ghebiedet alsoe
sal v worden gheworpen toe
daer omme laet ons met herten fijn
inden gheloeue ghestadech sijn
ende hem ghetrouwen bouen al
dat hi ons ontfermen sal
ende inder noet niet af gaen
hi saelt doen sonder waen
hope can maken mede
gods minne ende sine liefhede
hope bediet een verbeiden
van toecoemender salecheiden
die emmer toe comen moet
als ons i wijs man maect vroet
al geloeft men wel int geuoech
dat en es nochtan niet genoech
daer moet goet hope mede
als ghi aen gode doet v bede
soe seldi hopen bouen al
dat hi v bede horen sal
ende ghetrouwen hem van dien
dat v die bede sal ghescien
alsi oec sal sekerlike
opdat die bede es orberlike
wie dat in oetmoede leeft
ende en ghene hoeftsonde en heeft
wet dat god hem nien ontseegt
op dat orbore daer in leegt
ende des en weet groet no clene
niemen dan god allene
of die bede orberlec si
daer omme soe selen wi
ouer goet dat houden al
dat god gheeft ende gheuen sal
want hi es onse vader
ende weet onsen orbore algader
soe wie sinen hope aen hem set
hi sal seker werden daer met
bescermt verloest ende gheuoedt
ende van allen arghe behoedt
dauid sprect die wise man
die van hopen wel spreken can
here sprecti ic hope op di
ende du stoeds mi vrindelec bi
noch sprecti in ene ander stede
ic hoepte in dine ontfermichede
ende daer omme en salic here
bedeerft werden nemmermere
noch seiti hoept in gode
ende houdt wel sine ghebode
hi en sal v meer begheuen
maer setten in deuwelike leuen
daer al hope volmaect es
gheloeft si hi euwelec des
caritate si can wel maken
gods minne voer alle saken
ende en gheen doecht en es volmaect
daer caritate niet en waect
want het leit cleine bate
ane werc sonder caritate
caritate alsict versinne
es ene ongheueinsde minne
beide te gode ende ten mensche
dits een minne van groten wensche
wet oec dat caritate
niet en soect haer bate
maer alre menschen mere
ende bouen al gods ere
caritate meer no min
en soect nerghen sijn ghewin
want si en can niet doen
iemene om weder loen
maer wt ongheueinsden sinne
striket ouer al haer minne
ons scrijft sente petrus
in ere siere epistelen aldus
dat caritate wel can decken
vore gode der sonden vlecken
als of hi segghen woude alsoe
hebt caritate in di ende doe
soe wattu wils doen dan
het spreect aldus i heylich man
aen caritate leit selke bate
want god selue es caritate
ende soe wie in caritaten staet
wet dat hi in gode gaet
ende god weder in hem woent
dus hoechlecke caritate loent
nv hoert wat spreect dan
salomon die wise man
soe wie dat stopt sine oren
ende den armen nien wilt horen
alse hi roept in sijn verdriet
god en sal hem horen niet
noch heeft hi mede bescreuen
dat si die den armen gheuen
en selen niet behoeuech sijn
noch seit dese here fijn
dat si die de arme versteken
selen noch doghen van breken
ocht hier op dit ertrike
oft inder hellen euwelike
ihesus sydrac seit al bloet
breket den armen v broet
ende leidt in v huus die ghene
die herberghe en hebben en ghene
ende den naecten dect sine lede
den bedroefden troest mede
soe sal v dinc sonder waen
in grote vore spoede gaen staen
beide hier ende in hemelrike
dat v duren sal euwelike
dat seit ons een heylich man
die salech wille wesen dan
breke den armen sijn broet
god helpt hem wt alre noet
doe cristus was opghestaen
ende inden weghe quam ghegaen
aene sinen iongheren dus spraken
vter scrijfturen vele saken
die hem cristus daer ontbant
en hebben sine niet becant
in al sijn doen in al sijn spreken
maer doe si hem dbroet saghen breken
hebben sine thant bekint
nv soe merct ende versint
hoe datse god kint inder noet
die den armen breken haer broet
vele redenen vint men bescreuen
daer omme datmen sal gheuen
aelmoesenen blidelike
omme den gheuere van hemelrike
want paulus ons doet bekint
datten bliden gheuere god mint
onse aelmoesenen wats gesciet
en moghen wi verliesen niet
want god die niemenne en hoent
en laet gheen dinc ongheloent
ende om ene aelmoesene clene
soe behouden wi gode allene
soe wanneer ghi uwe aelmoesen geeft
in tsgheens hant die breke heeft
soe stectise gode in de hant
als hi ons selue doet bekant
dat ghi den alder minsten doet
dat doedi mi des sijt vroet
noch sprect onse here dat
gadert inden hemel uwen scat
daer en salne te ghenen daghen
motte no rupsene cnaghen
seker dat es wel waer
in sulker hant leit hi daer
daer en mach dief no quaet here
den scat minderen nemmermere
water vier no ongheual
als ons vriende ende maghe al
hem begheuen ende hebben onwert
soe blijft die scat onuerteert
ende dien vinden wi te staden daer
te endene en plegen ghene iaer
sulke lereren ons verbieden
te gheuene den quaden lieden
alse speellieden ende hyrauden
riesen wiuen ende ribauden
maer een wijs man doet bekant
wies name ic niene vant
die gode wille volghen na
sal gheuen alsict versta
beide den goeden ende den quaden
want god met siere ghenaden
doet sine sonne vroech ende spade
schinen op goede ende op quade
wet dat die mensche alsoe sal
sine aelmoesene gheuen oueral
beide quaden ende goeden
die ghi siet in armoeden
men doet den armen niet ere
maer men doetse onsen here
ende hi gheeft den loen daer af
niet de mensche die ment gaf
altoes hebt in elke stede
op die arme ontfermechede
ende sidi van goede rike
soe gheeft hem dan meldelike
es v goet oec clene gheacht
soe gheeft hem dan na v macht
alsoe die goede tobias
sinen sone leerde alsic las
en hebdi goet lude oft stille
soe gheeft uwen goeden wille
ende doeght met hem sekerlike
ghi hebt daer omme hemelrike
soe seldi gadren enen scat
des ghi hebben selt te bat
soe wanneer die dach sal comen
dat god den mensche sal doemen
want aelmoesene verloessen can
van sonden ende der doet den man
ende si en laet die ziele niet
ter hellen comen wats gesciet
aelmoesene vor waer gheseit
es ene die meeste sekerheit
te comene vore gods oghen
alse alle scrijfturen toeghen
die bede die men met vasten doet
ende met aelmoesenen sijt des vroet
es beter menechfoude
dan scat van finen goude
doe daniel in drome scoude
dat nabugodonosors rike soude
gheuellet werden ende ghedestrueert
es hi toten coninc ghekeert
ende heeft hem den droem ontbonden
doe sprac hi metten seluen stonden
her coninc om dese sake
en sijt niet sere tonghemake
als es god op v verboghen
wildi minen rade volghen
god sal v sekerlec vertroesten
ende ute uwen anxte verloesten
gheeft den armen mildelike
v aelmoesenen ghi sijt rike
ic hope dat v god sal
v sonden vergheuen al
ende en gheloeft oec emmer niet
datter v goet af sal mindren yet
maer meeren dats seker waer
alse ene keerse bernet claer
ende men ene andre ontsteect daer an
haer licht en mindert niet nochtan
maer dlicht twivuldecht dan
aldus soe twivuldecht van
aelmoesene dat goet
diese wt goeder herten doet
god onse here in die wostine
voedde mids der gracien sine
vm volcs ofte mee
met v visschen broeden twee
nochtan bleuen ouer daer
relijfs xij coerue dats waer
daer bi en selen wi ons niet ontsien
dat onse goet sal mindren van dien
want god die alle dinc gheeft
ende alles dinghes macht heeft
saels ons uele meer gheuen
ende na dit lijf deulijc leuen
ghi moeght wel gheloeuen des
dat god niet ondanlec en es
want ware hi ondanclec yet
soe en ware hi volmaect niet
want inder ondanclecheit
groet ghebrec ende scande leit
men heeft menich hof ghescout
daer in rijcheit was menechfout
ende en gheens goeds ghebrac
maer alsmen den armen ontrac
daelmoesene ende men des miste
ghinc huus ende hof te quiste
ende de stede wert woeste met allen
dit heeft men dicke sien geuallen
ghelijc dat aelmoesene den man
inden hemel setten can
alsoe vaert hi in deuwelec vier
die sine almoesene nien geeft hier
voert soe seldi weten
datmen leest in decreten
siedi uwen euenkersten steruen
van honghere ende bederuen
ende hem niet en helpt inder noet
soe sidi sculdech siere doet
dit selue sprect oec aldus
die wise cassiodorus
ihesus sydracs sone bescrijft
ghelijc dwater tvier verdrijft
alsoe verdrijft tallen stonden
die aelmoesene die sonden
niemanne versmaden en seldi
omdat hi arm ende verworpen si
salomon seit die vroede
eert gode van uwen goede
ende ghi selt sonder waen
woeker daer af ontfaen
noch seit die selue here
hi persemt op gode sere
die ontfermnesse ten armen heeft
want hijt menichfout weder gheeft
noch seit dese here al bloet
het es lof ende ere groet
die hant bieden alsoe houde
hem die verdrincken soude
den verdoelden te weghe hulpen
den hongheren den hongher stelpen
ia vanden goede sijts gewes
dat ons selfs proper es
ende niet van vremden goede
vte eneghen willeghen moede
niet om ere no om lof
der werelt tontfane daer of
onse here doet ons selue bekant
soe wat doet v rechter hant
en sal die slincke weten niet
oft ghi coent gheef daer mens niet en siet
wi selen onse aelmoesene gheuen
die wile dat wi hier leuen
ende onsen kindren niet beuelen
dat si na ons gheuen selen
ende sonderlinghe bouen al
elc sijn onrecht ghelden sal
beuelt hijt executoren
soe maeght lichte sijn verloren
betruustu enen anderen bat
dan di seluen hoe comt dat
wiltu die bewaren wel
gheeft dan selue ende nieman el
die wile dat es in dinen name
soe es dine ghifte gode bequame
dat ghi met aerbeide hebt gewonnen
alsoe v god woude geonnen
hebt lieuer tuwes selfs baten
dan ghijt enen anderen soudt laten
niet en verstaet dat ic mene
dat de mensche al ghemene
sijn goet gheuen henen sal
maer met bescheide ouer al
alsoe dat hem tsinen liue
sine noetdorfte bliue
ende niet en doghe van breken
dits meest der lerere spreken
god late ons in dit corte leuen
onse aelmoesene alsoe gheuen
in ons heren cristus name
dat si hem moet sijn bequame
die gods minne wilt behouden
sal in doechden menichfouden
ende daer in oec volstaen
men siet daer ghescreuen staen
niet hi die de dinc beghint
maer diese ghetrouwelec volint
es werdech gods rijcs
noch soe seiti des ghelijcs
alsoe als ict ghescreuen vinde
wie volheert toten inde
dat hi behouden blijft om dat
noch seiti in ene ander stat
alsoe daer ghescreuen staet
die sine hant an die ploech slaet
ende dan achter waert siet
en es gods rijcs werdech niet
die gaen woude in eenre stat
ende nien en volghinghe wel wet dat
hine quame nemmermeer daer
men seit dat ende dat es waer
dat alle lof voer waer geseit
inden ende altoes leit
daer omme sprac een meester vroet
wies inde es goet es al goet
god gheue ons al sulc inden
dat wi gods gratie vinden
vander gods minnen hebdi gehoert
nu hort vander menschen minnen voert
dese twee minnen als wi lesen
en moghen niet ghesceden wesen
wie gods vriendscap sal gewinnen
moet sinen euenkersten minnen
sente ian doet ons bekint
soe wie seit dat hi gode mint
ende sinen euenkersten hatet dan
dat hi loghenere es daer an
soe wie ganslec minnet gode
houdet gherne sijn ghebode
nv heet ons god in sijn beuelen
dat wi ons minnen selen
onsen euenkersten als men leest
ende hem seluen alre meest
wie nien mint sinen euenkersten
hem moet gods minne ghebersten
paulus doet ons oec bekint
soe wie sinen euenkersten mint
hi heeft volvult die wet
een wijs man scrijft ons met
mi soe hebben drie dinghe
wel behaecht sonderlinghe
want ic weet wel sekerlijc
dat si gode sijn ontfanckelijc
die ierste es voerwaer gheseit
onder die broeders eendrachtecheit
dander dat elc minnen sal
sinen euenkersten ouer al
dat derde tusschen man ende wijf
een wille in al haer bedrijf
noch soe seit hi noch mere
drie dinghe hatet sere
den armen hoeuerdeghen man
den riken die wel lieghen can
ende den ouden soe verkeert
dat hi hem ter sotheid keert
selue onse here ihesus cristus
sprect met sinen monde aldus
du sout dinen god dinen here
van al diere herten minnen sere
ende dinen euenkersten ghelijc di
in desen tween dats sonder twi
hanget al die wet ende propheten
daer bi soe moeghedi seker weten
dat wi van gherechter scout
onsen euenkersten hout
selen sijn ende dien minnen
selen wi gods minne ghewinnen
hets waer hets onnaturlijc
dat iemen hem seluen ghelijc
enen anderen minnen soude
maer diet wel verstaen woude
soe selen wi altoes poeghen
hoe dat wi bringhen moeghen
onsen euenkersten ghereit
toter euweleker salecheit
ende dat wi souder weren
ghelijc van ons seluen begheren
hets waer ens nieman die leeft
die volcomene macht heeft
elken armen clene ende groet
te stoppene al sine noet
dan god onse here allene
hets hem te doene clene
daer omme sal elc sijds ghewes
gheuen na dat hi ghestaedt es
ic hout in dien ghewaerlike
dat een mensche die es rike
ende den armen ontfermt niet
dat hi meer danschijn gods en siet
daer omme gheeft in alre tijt
na dat ghijs ghestaedt sijt
en hebdi niet soe swighet stille
ende gheeft gode den goeden wille
een wijs man doet ons verstaen
wanen wi groten loen ontfaen
van dat wi gheuen clein oft groet
ons goet dore gode na onse doet
hadden wi langher moghen leuen
wi en haddens hem niet gegeuen
maer doet ons en dochte nemmere
gauen wi gode onsen here
ic duchte sprac hi dat dese danc
vore gode es harde cranc
men vint twirande minne
die ene es alsict versinne
caritate daer ic af v
hier vore hebbe gheseit nv
dander minne nes niet goet
want si set al haren moet
in ghirecheiden ende daer toe
in ydelheiden spade ende vroe
ende in allen dien sijts ghewes
dat ieghen gods wille es
daer bi selen wi met reinen sinnen
onsen euenkersten minnen
ende niet in arghe clein no groet
als ons paulus seit al bloet
soe wie datten anderen mint
om dat hire ghenoechte in vint
van eneghen arghe des hi pliet
en es seker sijn vrient niet
maer hi es sijn viant bat
om dat hi hem nien lachert dat
sente prosper doet ons kinnen
men sal menschen alsoe minnen
datmen hore dolinghe sal
berespen ende scuwen ouer al
want hi en es niet vrient goet
die al des volgt dat vrient doet
god laet ons hem minnen alsoe
ende onsen euenkersten daer toe
ende den armen alsoe gheuen
dat wi euwelec met hem leven
minne beghint voer alle dinghen
gerne van goeder wandelinghen
daer toe van hoerne ende van siene
dit pleght daghelijcs te ghesciene
ende soe wast die minne dan
int herte daer si wt en can
soe lichtelec comen niet
alsoe ment dicke geuallen siet
dat selue dat die herte can
vernemen dat bringt haer an
die oren ende die oghen met
alsoe alst god heeft gheset
ende soe clonteren si ghemeen
ende werden twee alsoe een
diemen met ghere suptilheiden
van een en can ghescheiden
minne oec ende vrienscap
vergaderen dicke in werscap
dats tsamen drincken ende eten
een wijs man doet ons weten
dat werscap onder die goede es goet
want si die vrienscap meren doet
ende onder die quade es si quaet
want si met twiste dicke vergaet
ende daer die quade droncken sijn
nemet selden goeden fijn
seneca seit du soutti bedincken
met wien du eten souts ende drincken
want eten onder die ghene
diemen en kint groot no clene
es wolfs ende leuwen leuen
die prophete heeft bescreuen
met hoeuerdeghen ende ghieren
en eet in ghere manieren
ende al eest vore die werscap
goede minne ende vrienscap
nochtan en sal men die niet
dicke hanteren wats ghesciet
bi vele redenen die ic u
hiere wille segghen nv
daer vele liede vergaderen daer
es vele onleden dat es waer
ende daer men vele onleden vint
gherijst dickewile perlament
ende onminne herde groet
alsmen den dranc heeft int hoet
oec soe es daer ouertollechede
van spisen ende drancke mede
daer men grote sonden in doet
oec mindert daer met goet
daer af te menegher stonde
oec comter af grote sonde
als men te vele drinckt ende et
bi desen redenen dat ghi wet
salmen selden houeren
maer soeberlike teren
salomon doet ons verstaan
dat es beter ten huuse gaen
daer men weent ende es verseert
dan daer men eet ende houeert
catone hoert men oec leren
datmen selden sal houeren
met goeder sprake mede
can oec wassen vriendelechede
een wijs man scrijft ons met
wies name niene es gheset
dat dbeghin van goeder minnen
met wel sprekene moet beghinnen
ende dat oec qualijc spreken
alle vrienscap can breken
dauid seneca ende pauphulus
spreken oec alle aldus
met ghiften ende dienste mede
maect men oec vriendelechede
als ghi dicke hebt gehoert
oec eest een ghemein woert
dat onderlinghe miede
wel tsamen hout die liede
ia kint vader ende moeder
ende daer toe suster ende broeder
sijn wel tsamen sunderlinghe
alsi gheuen onderlinghe
wat men dore den goeden doet
daer af comt doecht ende goet
ende dore den quaden eest al verloren
dit sien wi daghelijcs ende horen
die sijn goet houdt allene
hine heeft vriende en ghene
no op hemel no op erde
no hem en doet nieman werde
nemen ende weder gheuen
doet vriende tsamen vaste cleuen
nemstu van dinen vrient iet
ende en doestu dore hem weder niet
soe heefstu dan verdient des
dat hi nemmer dijn vrient en es
want soude dene altoes gheuen
ende altoes in scaden leuen
ende gheen bate daer af ontfaen
soe ware hem te nauwe ghedaen
want vriende gewint men om dat
men hens sal hebben te bat
seker eest dat v vrient
met ghiften diewile dient
soe leert hi v weder gheuen
als aristotiles heeft bescreuen
ende als men langhe gebeit heeft
eer men die ghifte weder gheeft
soe sal men dats groet ere
alsoe uele gheuen te mere
alsoe in dat langhe beiden
was ondanclecheiden
nochtan staet daer bescreuen
salmen meer weder gheuen
eest dat men wel ghedoen can
ons soe seit een wijs man
men sal een clein dinc niet begheuen
ieghen vrient ondanc dies pleghen
den ghenen die u goet doen dien
seldi dancken eren ende ontsien
die wise seneca hi seit
dat die weldaet wel leit
daer men hem diese gaf
eert ende ontsiet daer af
ende wacht emmer vroech ende spade
dat ghi nien loent goet met quade
want ghi sout vallen sonder wane
in gods ende tsmenschen ondane
seneca seit di wise here
dat die ghene doelt herde sere
die niet also blidelec die dinc
weder en gheeft alse hise ontfinc
seneca heeft noch bescreuen
en condi niet weder gheuen
soe seldi weder doch daer af
danckelec sijn diet v gaf
ende danckelecheit hem toghen
beide vore ende achter sine oghen
ende daer met hebdi hem geloent
want ghijt niet bat doen en coent
ghelijc dat dwater inden putte
daghelijc werdt ende nutte
als menre dicke toe gaet
alsoe ghelijc dat verstaet
can minne in hare houden
meeren ende menichfouden
want langhe gewoente seit scrifture
can maken ene ander nature
ihesus sydrac doet ons bekinnen
moeghdi tenen vrient ghewinnen
hem die uwes vaders vrient was
seker soe radic v das
dat ghi hem wilt betrouwen
bat dan eneghen nuwen
een mensche sal doghen ende verbliden
met vrienden tallen tiden
met hem dragen lichte ende sware
ghelijc dat het sijns selfs ware
mijn vrient hi es mijn ghemic
want hi es een ander ic
daer ic ieghen spreke clare
oft ieghen mi seluen ware
dat mi swaer es helpt hi mi dragen
alle dinc wilt hi vore mi wagen
die ghenen vrient heeft inder noet
es luttel beter dan doet
en gheen dinc des sijt vroet
en es beter dan vrient goet
gherecht vrient voerwaer getelt
es in weghe beter dan gelt
god late ons hem minnen alsoe
ende onsen euenkersten daer toe
dat wi met sulker minnen
hemelrike ghewinnen
wet dat vele args ende onvromen
vander minnen dicke comen
ia daer si int arghe keert
alsoe ons her seneca leert
alsoe ghelijc als doeghet ende goet
van goeder minnen comen moet
alsoe moet comen dat verstaet
van quader minnen al quaet
die mint en smaect anders twint
dan die dinghen die hi mint
en hi slaept hi ofte drinct
om dat hi mint hi altoes dinct
ende staet daer na nacht ende dach
hoe hi diere dinc behagen mach
want minne wat des ghesciet
en mach der minnen weruen niet
ende wie mint met trouwen fijn
moet van herten bedruct sijn
ende in vresen altoes wesen
oec soe es dat recht van desen
dat die mensche bleecheit ontfeit
in sijns liefs ieghenwerdecheit
ende als hi coemt onuersien
dat hi gherne beeft van dien
ouidius doncket des
dat hi die mint droncken es
want hi nien acht no en verstaet
weder men goet seit oft quaet
op dat hi heeft sijn gherief
vander dinc die hi heeft lief
ende want dan inder minnen leit
soe grote onbeschedenheit
ende ene verwoede sotheit
ende oec alle verheertheit
ia daer si keert int quade
soe wachtu vroech ende spade
dat v die minne voert mere
in dat arghe niet en kere
want der minnen des sijt vroet
en hoert niet toe anders dan goet
daer bi wet datmen ouer al
dat herte wel castien sal
ende houden in scarper hoeden
ghelijc dat kint onder der roeden
alse dauid die wise man
inder soutere wel segghen can
aldus salmen tallen stonden
die minne houden ghebonden
dat si niet in giericheden
en kere no in onkuisheden
die welke elc mensche sal
vlien ende scuwen ouer al
ende dese twee comen meest toe
mids den oghen ende segghe v hoe
siet een mensche een scoenhede
oft ene scone creature mede
hi valter op metten sinne
ende esser thant ghierech inne
daer omme salmen doghe af keren
ende doen coninx dauids leren
die inden soutere aldus seit
keert v oghen vander ydelheit
soe dat si die niet en sien
sone macher v niet af messchien
maer laettiere doghe op merren
ghi mochter lichte op verwerren
seneca seit die wise man
twee dinghe sijn die men niet en can
ontvlien noch oec ontrinnen
dats der doet ende der minnen
niemen en can die minne
ghewerpen ute sinen sinne
die mint met rechter trouwen
alsmen dagelijcs wel mach scouwen
dedelste dinc alsmen ons leert
dats minne daer sie int beste keert
want goede minne haer niet en veinst
si toent lieue al dat si peinst
si es melde ende goedertieren
ende hoefsch in alre manieren
ende verhoedt vroech ende spade
haers liefs scande ende scade
beide aene ziele ende ane lijf
dits rechter minnen bedrijf
end van argher minnen en comt niet
dan scande scade ende verdriet
onkuisheit ende ander quaet
daer men ter hellen mede gaet
ter minnen hoert oec ouer al
datmen hoefschelike spreken sal
paulus seit dat lelec spreken
can goede seden breken
een ander seit sprake van luxuren
can luxurie int herte rueren
seneca seit die wise man
die menech goet woert seggen can
van dorperen spraken wilt v hoeden
want si can onkuisheit voeden
oec seit di wise socrates
dinc die lelec te doene es
dat die oec in alre stont
lelec luidt inden mont
daer bi selen wi onse minne
alsoe breidelen in onsen sinne
oft ons iet quame te voren
mids den oghen oft den oren
dat ons onnutte mochte wesen
waert van dien oft van desen
dat wi vromelec dat buten
onser herten selen sluten
ende daer in niet merren laten
dats een poent van groter baten
daer omme selen wi sunderlinghe
scuwen der quader wandelinghe
ende metten goeden altoes gaen
als ons catoen doet verstaen
dien sijn sin ter minnen staet
minne gode dats mijn raet
wie gode mint sijts ghewes
dat hi edel van herten es
want hi den alder hoechsten mint
daer hi hemelrike mede wint
oec es hi die vroedste die leeft
want hi dat beste vercoren heeft
god late ons hem alsoe minnen
dat wi sine hulde ghewinnen
met ghiereghen ende vrecken wats gesciet
en seldi vrienscap hebben niet
want ghierecheit als paulus seit
es wortele van alre quaetheit
vanden vrecken des sijt vroet
en mach comen en gheen goet
gheen dinc en hoert hem toe
bat dan steruen ic seggu hoe
den tijt dat de vrecke leeft
nieman sijns te bat en heeft
maer als hi doet es na dat
heeft men sijns goets te bat
die vrecke des sijt ghewes
hem seluen alder quaets es
tgelt en maect den vrecken niet sat
maer meer ghierich ie lanc soe bat
al ware al eertrike te male sijn
sijn herte en soude niet verwult sijn
ia al haddi na sijn geuoech
gode selue en ware niet genoech
in gheuen spade ende vroe
heeft hi die hant altoes toe
ende in nemen altoes open
want daer in staet al sijn hopen
wet dat ere ende vromichede
inden vrecken al houdt ghene stede
vrecheit can weder staen al
daer ere ende doeght wt comen sal
een wijs man sprect in siere lere
als die vrecke sal hebben ere
sal sonder gore sijn die wieroec
noch die sonne niet schinen oec
seneca maect ons ghewes
dat die vrecke onwerdech es
te comene tenegher ere
noch seit die selue here
wie soe vrec es dat hi
onneersam es ende onvri
ende dat menne nien sal keren
te werdecheiden oft teren
want in wat staden hi coemt
in tfolcs tonghe hi es verdoemt
ende vore gode onwert met
ihesus sydrac heeft gheset
dat ghiereghe vrechede
gaet vore alle quaethede
want hem seluen es hi quaet
ende onnuttelec dat verstaet
ende nieman en heeft hem lief
al dat hi siet es sijn gherief
daer omme seit salomon
si die hem seluen quaet doen
en selen niemanne goet wesen
seneca seit oec van desen
die vrecke es selue die sake
van sinen swaren onghemake
want hijs gheen noet en heeft
dat hi alsoe in scanden leeft
waer die vrecke staet oft set
sijn onghemac volght hem met
en es gheen soe vroet man
die en daer af ghenesen can
ende rijcheit oec wats ghesciet
en can hem ghenesen niet
dits gherecht gelijc van dan
weder hi leeght de sieke man
op een bedde dat al es hout
ocht op een daert al es gout
oft waer ghine henen drijft
sijn onghemac hem altoes blijft
daer bi eist al een waerlike
weder die vrecke sijn arme oft rike
want in hoe vele goets hi steect
hem dunct altoes dat hem ghebreect
soe wie arm es inden moede
seker hi es arm van goede
want goet nes sine niet
waer hijt wan oft wiet hem liet
salomon seit die wise man
die sine vrecheit niet dwingen en can
houdt in onrasten daer bi
al dat in sinen huuse si
want si hem alle sijn ieghen
die hem te costene pleghen
oec sijt men soe wie
ghiften scuwet dat die
gherecht es ouer al
ende oec euwelec leuen sal
want die ghiften altoes gheert
es selden gherecht oft weert
want ghiften den man keren
wt alre doeght ende eren
die rike vrecke sorght om broet
ia eens pennighs heeft hi noet
hets waer elc mensche wert becoert
van siere begherten weder ende voert
maer dat es wel een starc man
die sine begherte weder staen can
alsi quaet ende onnutte es
ende duert hire in des sijt gewes
metten wille ene stonde
soe begaet hi daer ene sonde
ende volbringht hijt metter daet
soe steerft sine ziele dat verstaet
seneca ghewaghet des
dat ghierecheit ene plaghe es
die alle die ghene caytijf maect
daer si vaste ane gheraect
ende wien si vaet dats sonder blijf
moet euwelec bliuen een keytijf
want alsoe langhe als hi leeft
sine quale gheen inde en heeft
tullius seit mids ghierecheden
werden verraden borghe ende steden
ende doet ghemene rechte breken
ende metten vianden spreken
heimelec niet openbaer
ende doet breken dat es waer
die goede rechte ende wetten
die doude wise wilen setten
ghierecheit doet verkeren
prelate ende landshere
scepene ende ander liede
die om onste ende om miede
goede oude rechte breken
ende al onrecht voert steken
wrake ouer ghierechede
daert al es beulect mede
tfolc in dese werelt wijt
god betert hets meer dan tijt
ghi en selt v in en ghenen dinghen
met tshoeuerdechs vrienscap mingen
noch oec metten verkeerden
als ons doude wise leerden
die hoeuerdeghe es in gods haet
doemoedeghe in gods gratie staet
sente peter hi seit daer
in siere epistelen al claer
dat die hoeuerdeghe talre tijt
des hoeuerdechs herte ontvrijt
ende ontrect daer toe mede
allen raste ende allen vrede
dits van rechte haer zede
ihesus sydrac seit mede
soe waer dat es hoeuerde
daer sijn twiste ende onwerde
ende waer es oetmoedecheit
dat daer es altoes wijsheit
onder die hoeuerdeghe talre tijt
moet sijn discoert ende nijt
daer omme werp god onse here
dingle neder wilen ere
vten hemele hare verde
om dat en ghene hoeuerde
inden hemel en soude bliuen
aldus selen wi verdriuen
hoeuerde van ons telker stede
dat wire niet werden besmet mede
ihesus sydrac scrijft ons daer
in sinen boeke dat es waer
soe wie dat den peke ghenaect
werter lelec af ghemaect
alsoe wert hi gherne besmet
die biden hoeuerdeghen set
die met hem gherne omme gaet
sijns venijns hi emmer iet ontfaet
den maten en radic niet
dat si hem ghesellen iet
metten hoeuerdeghen riken
want si sere ongheliken
dat moeghedi hier merken wale
nemt enen pot van motale
ende enen anderen daer bi
die van erden ghemaect si
eest dat si tsamen steken
die erden pot hi sal breken
ende die ander blijft geheel
aldus eest dicke achter deel
dat die mate ghesellet dan
metten hoeuerdeghen vrecken man
men seght ende hets dicke gheseit
dat gheerne ouer den weecsten gheit
siet hi dat ghi melde sijt
hi sal v volghen talre tijt
met v eten ende hoeueren
ende v goet hulpen verteren
ende als duwe es verteert
sal hi v hebben onweert
ende hem van v maken schu
ende sijn spot houden met v
oec en seldi als wi lesen
alsoe oetmoedech niet wesen
dat v grote oetmoedecheit
ghekeert werde inder sotheid
ghi selt merken ende sijn vroet
wie v doet quaet ofte goet
doemoedechste mensche die
die op dit ertrike quam ie
dat was cristus onse here
alse hem die ioden te sere
anstieten ende hem verweten
dat hi sot waer oft beseten
sone woudi des niet ghedoghen
maer proefde hem dat si loghen
dus sal elc knecht ende here
verandwerden vore sine ere
den mechteghen scale soe vliet
en comt aen sijn geselscap niet
dat hi v seit of doet bekint
des en seldi ghelouen twint
soete woert met gheueinsder tale
sal hi v toe spreken wale
ende v cozen in allen sinnen
om v heimelecheit te kinnen
ende als ghi hem v heimelecheit
van vre herten hebt gheseit
soe heeft hi v dan gheuaen
ende soe moetti altoes staen
te houden sinen goeden moet
oft hi bederft v metter spoet
daer om sal sekerlike
elc soeken sijn ghelike
die hem te mechtech niet en si
noch oec te neder daer bi
merct voghele beesten diere
vissche in zee ende in riuiere
soe soect elc sijn ghelike
ende dats wel naturlike
en es dat niet ombehoersam
tsamen een wolf ende een lam
alsoe es dat diet wel verstaet
een goet mensche ende een quaet
ende alsoe es des ghelike
een arm mensche ende een rike
alse die leu na sine maniere
verbit ende et cleine diere
ende clam voghele ghemene
eten die voghelkine clene
alsoe verteren die rike
darme in deser gelike
die arme altoes ligghen moet
onder des rijcs machtechs voet
salomon seit die arme man
ghenen vrient vinden en can
ende es onwert telker stede
die rike man vint vriende vele
alse die rike man siet
dat die mate heuet iet
dat scone es ofte goet
soe peinst hi in sinen moet
wat sal den ghenen dat
het ware dijn gheuoech bat
salomon seit dat die rike
node heeft sijn ghelike
want dien en mach hi niet gebieden
ghelijc hi mach maten lieden
wet dat die rike onsachte waect
alse hem die arme man ghenaect
want hi ducht nacht ende dach
dat hi sijns ghenieten mach
ihesus sydrac maect ons cont
wi selen ontsien talre stont
den ghenen die wel machtech si
ons lijf te nemene wille hi
een ander meester seit noch mere
diendi enen groten here
die ongherecht es ende fel
ghi selt dicke dat wet wel
die waerheit moeten laten
en doedijs niet hi sal v haten
wat hi gheert ghi moet doen dat
oft ghi valt in sinen hat
eens groets heren begheren
can yeman qualijc gheweren
want het moet al voert gaen
wedert goet oft quaet si ghedaen
aldus moetti wildijt merken
gode oft uwen here verwerken
hets dicke gheseit dats sonder spot
heren bede dat es ghebot
daer omme vliet in alre tijt
quaet heerscap waer ghi sijt
ende den hoeuerdeghen mede
ende houdt v ghemeensamhede
met uwen gheliken in dien
dat si goet sijn ende gode ontsien
alsoe beide die wise heren
catoen ende dauid ons leren
want alre doeght volmaectheit
in rechten oetmoede geleit
god die met siere gratien groet
oetmoet in marien goet
mids den welken dat si scone
maegt ontfinc den gods sone
moet ons sulken oetmoet gheuen
dat wi euwelec met hem leuen
ghine selt v minne niet legghen
ane die ghene de gheerne seggen
ende sottelec clappen hier ende daer
want hore wandelinghe si es swaer
men seit dat in uele spreken
ghene sonde en mach ghebreken
die goede dauid doet ons verstaen
die met quaet spreken omme gaen
dien sal men verbieden dlant
ihesus sydrac doet ons bekant
alsoe alsic ghescreuen sach
dancstelikeste dinc dat sijn mach
in ene stat dats quade tonghe
si verwerret oude ende ionghe
man ende wijf kind ende vader
ende daer toe die ghemeinte algader
ende doet al te hope loepen
dat die meneghe moet becopen
ende meneghen bringht ter doet
noch soe seghet hi al bloet
soe wi clappers scuut dat hi
hem seluen houdt herde vri
dauid inden souter mede
bidt gode te menegher stede
dat hine hoede van quaetsprekers
ende van gheueinsden smekers
want oec hem daer ieghen en can
wel ghehoeden gheen man
catoen seit oec wats ghesciet
ieghen clappers en sceldet niet
men seit tonghe doet breken been
maer si en doet ghenesen en gheen
ende alsoe verstaet wel dat
alse die tonghe es tquaetste blat
dat men vint in erterike
alsoe es si oec sekerlike
dbeste blat daer si es goet
want si uele orbors doet
men sal niet dat verstaet
vanden quaden spreken quaet
want god ende de mensche mede
kinnen wel sine quaethede
sonder ghebrec en es nieman
elc berespe hem seluen dan
in ene stede ane een want
ic dit verchs ghescreuen vant
die wiste hoe wel spreken staet
hi soude hem scamen seidi quaet
hets grote scande ende dorperheit
dat men van vianden quaet seit
coninc dauid bat dus de vroede
here set minen monde ene hoede
god behoede onsen mont alsoe
dat wi euwelijc met hem sijn vroe
houdt v vrienscap van hem verre
die haestech sijn ende lichte erre
want haer vrienscap wats ghesciet
en mach gheduerech wesen niet
want die wise salomon seit
hoedt v wel vander gramheit
want lichte gram sijn ende ter vaert
dats van rechte des sots aert
wanner dat hem iet ghebrect
es hi ter gramheit lichte ghewect
soe wanneer erre es yeman
soe es hi wt hem seluen dan
soe dunct hem tsine altoes best
hoe quaet ment vonde int lest
dat recht den erren man wel siet
maer die erre en siet trecht niet
nimmer en dunct erren des
dat hi tonrechte erre es
seneca seit des nes twint goet
dat die erre seit oft doet
soe setten erscap buten kere
catoen seit in siere lere
erscap ontset soe den man
dat hi dat recht ghesien en can
salomon seit gramscap verwinnen
es van wijsheiden dbeghinnen
ende wet die gramscap wederstaet
dat hi doet ene grote daet
den grammen dunket altoes des
dat hi noch alsoe machtech es
dan hi mochte volbringhen
ic seggu in waren dinghen
dat ghene erscap en can
onsetten den wisen man
noch droefheit daer toe mede
dits van rechte sijn zede
catoen heeft aldus gheset
om dinc die ghi niet seker en wet
oft die v niet ane en gaet
soe en strijdt niet dats mijn raet
want hi es sot die hem stort
om dinc die hem niet toe en hoert
eens menschen gramscap stille ende luud
gaet dicste ouer hem seluen wt
ihesus sydracs sone hi seit
dat toren ende gramheit
des menschen dage can mindren
ende ane sine ghesonde hindren
ende gramscap in ghere stonde
en mach wesen sonder sonde
nochtan maect ons salomon vroet des
dat gramscap dicke beter es
dan lachen vten quaden moede
soe es een mensche op sine hoede
maer als een tornech man lacht
soe eest meslijc wat hi acht
gheueinst lachen dat verstaet
moet dickewile wesen quaet
maer alse hem die gramme man veinst
soe wet men bina wat hi peinst
salomon maect ons noch vroet
dat lachen niet en es goet
ende dat men selden lacht en si
om sotheit dat seght hi
ende datmen oec cume iet
onder die vroede lachen siet
daer die dwase te rade gaen
daer lachmen lude sonder waen
maer daer die wise tsamen helden
daer en lachmen niet oft selden
ens gheen noet als ende als
datmen den sot ane den hals
ene belle hanghe dat verstaet
men kinden wel aen sijn gelaet
nv laet ons scuwen voert an
elken haesteghen grammen man
ende onsen moet dwinghen alsoe
dat wi euwelec bliuen vroe
vrienscap quader menschen sal
elc mensche vlien ouer al
soe dat hi niet werde met
horen venine iet besmet
met woluen woent met woluen huult
die appel oec gheerne verwlt
die bi verrotten appelen leght
dits menechwerf gheseght
daer bi sit daer bi leert
die vroet wil sijn ende gheeert
sal hem vanden quaden hoeden
ende wandelen metten vroeden
ane quade menschen machmen leren
oncuisheit doblen ende sweren
voercopen persemen ende lieghen
roeuen stelen ende bedrieghen
tontide drincken ende eten
der vasten daghe vergheten
ende oec alle der ghebode
die men houden soude van gode
ghelijc datmen therte bouen al
van onghemake hoeden sal
goeden wille van traecheiden
ende dat vleesch van oncuisheiden
een stat van twiste ende van morde
een huys van clappene ende discorde
alsoe sal hem elc mensche vrien
van vrienscapen der quadien
een phylosophe seit voer waer
dat gheen dinc nes soe swaer
den mensche alsoe luxurie es
dit proeft hi dus sijtds gewes
den lichame can si destrueren
tgoet doet si te nieute keren
die ziele can si doden mede
ende oec verdriuen wijshede
crancheit can si gheuen saen
dlicht den oghen doen vergaen
ende die stemme maken heesch
ende verdorren been ende vleesch
tullius seit in sine scrijfture
dat onghetimperde luxure
den ionghen man maect out
ende siecheit gheeft menechfout
een wijs phylosophe seit dat
dquaeste dat gheualt in ene stat
dat sijn manslachte ende twiste
want daer met te quiste
vrienscap ende eendrachtechede
daer die stat werdt bederft mede
hier omme salmen al datmen mach
quaet gheselscap vlien nacht ende dach
ghelijc dat liede besmet werden
die hore wandelinghe herden
met hem die malaets sijn
alsoet daghelijcs wert in schijn
ende oec alsoe dat ghelijc wet
dat scape ende coye werden besmet
van eenre beesten die malaets es
alsoe werdt des sijt ghewes
een mensche besmet vanden andren
daer si tsamen willen wandren
ende niet en seldi vlien allene
die quade liede int ghemene
maer oec quade ghebueren
wildi huys copen ofte hueren
soe verneemt al daer omtrent
wat ghebueren men daer vint
vindi quade ghebueren daer
soe coept een huys elderwaer
ende scuwet altoes ghebueren quaet
die fransoys seeght dat verstaet
chius ki a mal vosijn
a souent mal matijn
dats wies ghebueren sijn quaet
heeft dicke quade dagheraet
die lerere sinte paulus
scrijft den corinthen aldus
ghi en seldu in en ghenen dingen
metten quaden menschen mingen
met vorecopers met persemieren
met leckeren no met ghieren
met dieuen noch met mordeneren
oft die anders wijf begheren
ende moet diere emmer sijn bi
soe hoedu wel dan dat ghi
met hem en dringt noch en et
dus heuet paulus gheset
ende al sidi onliefghetal
metten quaden ouer al
des en acht men no mere
want hets v grote ere
ende salechlec vter maten
dat v die quade haten
ghine selt emmeren gheren niet
dat v die quade prisen iet
want hets scande den goeden wisen
datten die quade prisen
weder v een quaet mensche prijst
oft lelec op v grijst
des en acht mijn no mere
want en gheeft v scande noch ere
die poete marcus cocus
scrijf in sinen boeke aldus
houdstu die wandelinghe dijn
metten ghenen die lerker sijn
oft met andren quadien
soe salmen di betien
dat ghi pleecht selker daet
ende sal v houden oec voer quaet
daer omme seldi sonder letten
v wandelinghe altoes setten
metten goeden daer ghi af moeght
gheeert sijn ende verhoeght
ende scuwen persone ende steden
daer men pleecht onneersamheden
ende ionghe liede die gherne leren
seldi vriendelec hanteren
ende gheerne wisen daer ghi coent
daer af werdi sere ghescoent
ende eest dat ghi wel sijt geleert
soe radic v dat ghi dan keert
onder tfolc ende laet v horen
soe dat v const nien si verloren
wet datmen twee dinghe vint
die verborghen en doghen twint
ende diere nieman en heeft te bat
deen es conste ende dander scat
god gheue ons sulken seghe
dat wi behoet alle weghe
moeten wesen vanden quaden
soe dat wi comen tsiere gnaden
vet dat in menichfuldecheit
van vrienden groet orbore leit
diese te poente maken can
ende te vriende houden dan
alsoe de lichame niet en leeft
die en ghene ziele en heeft
alsoe acht men den mensche doet
die sonder vrient es inder noet
hulpe van vrienden si can
vander doet lossen den man
ende wet dat vriende moghen
des menschen leuen verhoghen
al es een mensche in vore spoede
tote desen eerdschen goede
ende es hi sonder vrient nochtan
soe es hi een elendech man
ende sonder troest ende sonder raet
ende sonder vriende dat verstaet
die uele vriende ghemaect heeft
wet dat hi sekerlike leeft
ende bewaert es wel ter cure
in enen vasten sekere mure
want dese hulpen den man
daer hem gheen ghelt gehelpen en can
want een rijc man vriendeloes
es lichte bederft altoes
die rike melde heeft sijns goets ere
ende die rike vrecke grote onnere
want hi es gehaet dat ghijt wet
van gode ende den menschen met
vriends troest es beter menichfout
dan ghesteinte siluer oft gout
want goede vriende men niet en soude
gheliken siluere noch goude
bi vrienden salmen gheerne wesen
want si doen droeue herten ghenesen
salomon doet ons bekint
die ghetrouwen vrient vint
dat hi vint enen scat
wats beter seght mi dat
oft wats beter mijn ghemie
dan te hebbene enen anderen ie
daer ick mede spreke clare
oft met mi seluen ware
ende mi gheeft troest ende raet
alst mi noedelike staet
ende miere herten droefheit stelpt
ende mijn vernoy draghen helpt
vriende maken ende houden
ende die altoes menichfouden
es beter vele sekerlike
dant ware een conincrike
want ongheminde lantsheren
hebben dicke met onneren
verloren lant ende leuen
daer die gheminde staende bleuen
tullius seegt die meester fijn
al eest dat die menschen sijn
sterflec ende saen vergaen
nochtan soe eest wel ghedaen
dat wi menschen hebben lief
daer comt af soe groet gherief
ia hem die iu caritaten
ende in doeghden haer minne saten
vte goeden reynen gronde
sonder scande ende sonde
seneca maect ons ghewes
die sekerste minne die es
ende die starcste daer toe mede
die hebben borghers in haer stede
daer si sijn van ganser minnen
want hem en mach men niet winnen
waer dat es eendrachtechede
onder borghers in ene stede
daer en es gheen winnen an
maer waer si discorderen dan
daer es die stat ghedestrueert
ende vte allen rechte ghekeert
wee den heren ende den raden
vanden lande ende vanden staden
die om onste of om gheniet
die goede rechte maken niet
ende die vroech ende spade breken
god saelt swaerlike wreken
ten ionxsten daghe daer hi al
goet ende quaet lonen sal
tullius maect ons ghewes
dat gheen dinc beter en es
den mensche vroech ende spade
om te verhoedene scande ende scade
alse dat hi wel ghemint si
ende niet soe onseker daer bi
alse die es onliefghetal
want ouer hem soe willet al
waer hi valt ter neder
niemen en heeften op weder
soe wien datmen ontsiet
en mach ghemint wesen niet
want hets naturlec van dien
dat die menschen gherne vlien
den ghenen die si ontsien
dit siet men daghelijcs ghescien
nemmermeer en gheloeft des
dat die ghene wel v vrient es
dien ghi met vresen dwingt daer toe
want aristoteles seegt alsoe
dat bedwonghen vrient alsic las
noyt wel ghetrouwe en was
tullius sprect noch van dien
hi dien alle die liede ontsien
es qualijc bewaert hoe soet gaet
langhe te duerne in desen staet
met soeteheide niet met crachte
blijft die minne in hare machte
ghi selt alsoe minnen ouer al
datmen v weder minnen sal
en es keyser coninc noch hertoghe
noc oec ander man soe hoghe
hine bedarf wel dat hi
vanden sinen ghemint si
want hine es maer een man
die meer gheregneren can
dan hem sine lieden onnen wel
lands here gierech ende fel
es dicke sijns lands verdreuen
ende selc oec verloren dleuen
dlant en staet niet biden here
maer biden lieden vele mere
ons soe seit een wijs man
soe wie ontsien es van
vele lieden hi moet van dien
vele lieden weder ontsien
dongheminde sijt seker des
dat hi nerghen seker en es
met regnerene sekerlike
verliest men een starc rike
dat seit die wise seneca
oec soe seit hi dus daer na
die wel doet en derf nerghen
vlien noch hem oec berghen
bi desen redenen die ghi
nv hebt gehoert van mi
soe verdient met doeghden des
dat al dat volc v vrient es
ende niet met bedwanghe
soe moeghedi leuen langhe
ende wandelen tallen steden
in rasten ende in vreden
ende god sal v toe gheuen
na dit lijf deuwelec leuen
ghi en selt nochtan dat verstaet
met allen lieden niet hebben raet
men mach allen vrienden niet
raet ontecken wats ghesciet
maer van dusenten enen
salmen kiesen ende menen
een wijs man seit dat verstaet
dat wi onsen heymeliken raet
in onsen herten sluten selen
ende nieman anders beuelen
oft ghi v seluen niet bedwinghen
en cont te heelne v dinghen
hoe seldi daer toe dan
ghedwinghen enen anderen man
cassiodorus seit die lerere
en ontdect uwen rade nemmermere
dan hem dien ghi tanderen stonden
goet ende ghetrouwe hebt vonden
van honderden es cume een man
die wel te poente helen can
soe wanner ghi v heimelecheit
enen anderen hebt gheseit
soe hebdi v vriheit verloren
die ghi seker hadt te voren
want dan heeft hi v ghenaen
ende moet te sinen dienste staen
salomon doet ons bekent
dat welgorende onghewent
ende crude van gore goet
verbliden des menschen moet
ende alsoe ghelike soe can
vriends raet verbliden den man
in allen dingen wilt raeds plien
soe en beruwet v niet van dien
dits aldus te verstane
ghi selt raet soeken ane
den vroeden vrient dien ghi vint
dien ghi alder ghetrouste kint
ende daer toe out van daghen
hem soe seldi raeds vraghen
niet den ionghen verstaet alsoe
want hem en hoert ghene wijsheit toe
bedi haren sin int gheuoech
en es daer toe niet ripe ghenoech
ende sijn soe gheneicht ter kintscheit
dat in hem mach ghene wijsheit
alse paulus bescrijft daer
salomon seit oec voerwaer
alsoe men daer bescreuen vint
wee den lande daer een kint
coninc es dat doet hi weten
ende daer die princen vroech eten
eene lerere scrijf ons aldus
wies neme es mercus cocus
al eest dat men oude cledere
om haer outheit heeft te ledere
men sal nochtan versmaden niet
der oudre raet wats ghesciet
cassiodorus seit een groot woert
datten ghenen wijsheit toe hoert
die vanden wisen sijn gheinstrueert
ende langhe van hem hebben gheleert
vte hem seluen soe en can
wijs ghewesen gheen man
want sonder leren als wi lesen
en mach nieman wel wijs wesen
die wise tullius seit
int capittel vander outheit
niet met crachte no met snelheiden
en mach men grote dine beleiden
maer met eersamen rade
daer in en scuilt vroech no spade
verranesse noch valscheit
maer doecht ende eersamheit
onneersam raet alsict vinde
en nam noyt goeden inde
voert wet dat ende sijds gewes
dat een raet niet ghenoech en es
maer vele rade die sijn goet
die men met goeden staden doet
ende ten besten salmen vaen
dit doet tullius verstaen
soe waermen met rade leeft
wet datmen daer raste heeft
ende daer men raeds niet en pliet
daer es gherne scade ende verdriet
salomon seit openbaer
in sinen prouerbien daer
soe wie dat vint scalken raet
die onneersam es ende quaet
dat het god ane hem wrect
soe wanner hire minst om miet
ihesus sydracs sone hi seit
dat gramscap ende haestecheit
sijn goeden raden contraer
want gramscap can voer waer
therte soe verdonkeren binnen
dattet recht nien can bekinnen
ende datmen oec met haesten doet
es dicke quaet ende selden goet
daer men om orbore wilt raden
salmen tracteren met staden
want men doet met wisen rade
datmen met crachte niet en dade
dit seit salomon alsict versta
oec soe seit ons her seneca
dat die dwaes met siere sotheiden
goets raets niet en can verbeiden
ende eest dat v viant verstaet
ende vernemt uwen raet
soe moghedine wel verwandelen
sonder v selven te scandelen
ende ghi en selt oec gelouen niet
elcs menschen raets wats gesciet
vore dat ghijs wel sijt vroet
dat hi seker si ende goet
een phylosophe doet ons ghewach
raet die men niet wandelen en mach
dat die niet en es goet
mede soe maect hi ons vroet
datmen raet lude ende stille
veranderen sal om dbeters wille
tquaets menschen raet wats gesciet
en salmen oec volghen niet
want hi selden dat verstaet
hem seluen gheeft goeden raet
want wat die quade peinst of doet
dat es herden selden goet
ghine selt oec vroech no spade
clappere no volghere gaen te rade
want dat sijn die ghene die liegen
ende die onnosele bedriegen
al eest dat si v smeken
ende scone worde vore v spreken
ende v prisen dan sere
ende v gheuen lof ende ere
en wilt hem gelouen twint
peinst dat ghi v seluen bat kint
ende houdt v in alre tijt
ouer dat selue dat ghi sijt
en wilt emmer niet ghedoghen
datmen v prise voer v oghen
maer die v in v heimelecheit
v ghebrec lachtert ende seit
dien houdt seker voer uwen vrient
want hi v dan met trouwen dient
catoen leert ons en wijst
soe wanner v ieman prijst
soe houdt dien ouer dat hi
seckerlec v doemere si
daer bi gheloeft v seluen bat
dan yemene anders telker stat
den wisen ic las alsoe
hoert dat van rechte toe
dat hi hem seluen min behaghen sal
dan den volke ouer al
seneca horen wi beuelen
datwi in rade niet en selen
gheueinsde worde bringen voert
maer dat der waerheit toe hoert
selen wi slecht seggen daer
ombedect bloet ende claer
ende al dunct v dat ghi vroet sijt
nochtan vraeghet raets sulken tijt
cassiodorus maect ons gewes
dat hi die harde vroet es
ane die wise raet soeken sal
ende hem hoeden vore den val
en es ghene scande raets vraghen
maer hets ere tallen daghen
die paus innocentius
scrijft in sinen boeke aldus
soe een mensche meer weet
soe hi meer in twifele steet
ende soe wie nien twiuelt en mach
wijs werden op enen dach
maer alst al es gheseit
sone seldi v heimelecheit
nieman ontdecken geloues mi
ia hoe groet vrient hi v si
en si dan dat hi v moghe
raet gheuen die v doghe
sonder uwen priester allene
hem en seldi dinc en ghene
helen van uwer mesdade
maer op die gods ghenade
seldise hem seggen met rouwen
ende god sal v brou scouwen
ende v sonden vergheuen
ende setten in deuwelijc leuen
als ghi enen vrient hebt vonden
goet ende hetrouwe tallen stonden
soe seldine dan sonder letten
in v herte vaste setten
ende dore hem dan doen al
dat vrient dore vrient doen sal
ia dat hoefsch ende eersam si
ende gode nien verbelgt daer bi
ende v consientie bliue ghesont
men en sal in ghere stont
om vriende wille sonde begaen
tullius doet ons dus verstaen
en es gheen onscout des sijt vroet
die om vriends wille mesdoet
ende sunderlinghe dat verstaet
in dine die lelec es ende quaet
want daer in talre stonde
soe leeght tweeuoldeghe sonde
als ons seit her seneca
oec soe seit hi noch daer na
ghi en selt niet onsculdich maken
vwen vrient van quaden saken
die hi seker heeft ghedaen
want men mochter in verstaen
dat ghijs sculdech waert mede
noch seit hi tere ander stede
die den sculdeghen hulpt dat hi
der mesdaet onsculdech si
en ware dat hijt omleide
omme sijns vriends salecheide
want soe wat men doet ofte seit
om des menschen salecheit
daer en volght ghene mesdaet na
als ons seit her seneca
maer dien vrient dat verstaet
die onsculdech es der daet
salmen bescudden met trouwen
daer mach men trouwe in scouwen
tgheselscap en was noyt soe gestade
dat tsamen omme ghinc met quade
want altoes alsict vinde
nemet gherne quat inde
ende en mach langhe duren niet
dits datmen daghelijcs siet
tullius spreect in dat latijn
die sijns vrients quaetheit maect sijn
dat hi sot es des sijt ghewes
want het onnaturluc es
ghi selt uwes vrients orbore doen alsoe
dat ghi des uwes niet en werdet onvroe
her tullius leert ons dat wi
vrienden selen altoes staen bi
dat wi selue in ghenen sinnen
scande no scade daer af en gewinnen
dore uwen vrient seldi doen dan
dat daer eersamheit leet an
ende oec hem wernen dat verstaet
daer sonde in leit ende mesdaet
men sal ane vriende sueken niet
daer scande in leit ende verdriet
elc sal sinen vrient an sine ere
altoes verhoeden alsoe sere
alse hem seluen ende niet min
dit heeft gherechte vrienscap in
men sal vrienden anders bidden twint
dan daer men raste ende ere in vint
want raste ende ere sijt twee dinghe
die bouen al gaen sunderlinghe
gheuriende onderlinghe tsamen
selen hem dorperheiden scamen
ende oec alder archeit
als ons tullius oes seit
al gheselscap dat verstaet
dat men quaetheiden omme gaet
dat en mach niet langhe staen
het moet te quaden inde vergaen
men vint vriende als wi lesen
die vriende wel willen wesen
maer si en willen niet doen voert
dat rechter vrienscap toe hoert
die dore vrient niet en doet
en es gheen vrient des sijt vroet
maer die ghene die v liden
lief ende leet tallen tiden
die seldi houden talre tijt
ouer dat selue dat ghi sijt
ende hem beuelen coenlike
lijf ere ende goet die ghelike
waer geuriende onderlinghe
nien ghelouen alle dinghe
daer dolen si harde sere
tullius seit die wise here
dat tusschen geuvriende fijn
gheen dinc en sal gheueinst sijn
maer die herten openbare
selen daer bliken clare
want die bloemen der gheueinstheit
verdeluwen saen ende werden leit
ende oec alle gheuiensthede
moet onlanghe houden stede
ens niet soe soete no soe scone
alse goede vrienscap sonder hone
salustius maect ons ghewes
dat gheen dinc beter en es
onder gheuriende int ghemeen
dan een ia ende oec een neen
nochtan selen onderlinghe
lieue ghesellen al haer dinghe
alse spreken hore worde
alse ofse god selue horde
seneca seit ons waerlijc
en es niet soe heymelijc
des men weten en sal twint
alse matheus ons bekint
inder euuangelien daer
oec seeght men openbaer
wat onder den snee werdt geleit
moet al comen ter kinlecheit
hoe nauwe dat ment beerght dan
tullius seit die wise man
dat goede liede nerghen
eersam dinc en berghen
want soe wat si setten voert
der eersamheit toe behoert
tullius maect ons ghewes
dat hi een ghewarech vrient es
die om lief no om leet
sinen vrient niet af en gheet
noch in ernste noch in spele
derre vriende en vint men niet vele
alsmen die vriende tellen sal
dan vint mer vele int ghetal
maer lettel alst comt ter noet
seneca seit die meester groet
alsmen in groten vorespoede staet
dan sijn vriende te kinnen quaet
maer alse dauentuere omme wint
dan sijn vriende thant bekint
nv verstaet mi wel ende versint
een mensche die wilt sijn ghemint
sal selc gheseedt sijn oueral
datmen hem met rechte minnen sal
want die ghene sijn wel waert minnen
die sulke doeght hebben binnen
datmense met rechte minnen moet
alse ons tullius maect vroet
eest dat ghi en minnet twint
soe blifdi oec onghemint
die niemene en mint hoe soudi
ghemint werden ende waer bi
noch sprect tullius als wi lesen
dat tusschen gheuriende sal wesen
onsterflec vriendelecheit
die wise salomon dus seit
dat vriende hebben onderlinghe
redene cort ende wandelinghe
daer moet vrienscap cort te gaen
tullius doet ons verstaen
dat vriende selen dicke versamen
ende dan vriendelec spreken tsamen
om dinghe die eersam sijn
ende doegdelec ende fijn
gherecht minnere hi en can niet
hem dien hi mint int seggen iet
noch hem belghen die ghelike
op vrient alsoe lichtelike
alse ghelieue onderlinghe
gram sijn omme eneghe dinghe
die gramscap maect een vernuwen
hore minnen al in trouwen
hi liecht hem seluen sere sijds gewes
die op dien hi mint erre es
want hi hem groter wraken vermet
dies hi te hant altemale verget
wat vrient vriende dreyghet daer
en volght ghene wrake naer
seneca seit alsoe ict vinde
minne en weet tijt noch inde
ens nieman soe starc van sinne
die wel gherechte minne
van hem ghedoen als hi wilt
alsoe sterc es haer ghewilt
ghi en selt oec wats ghesciet
arghs van vrienden ghelouen niet
en si dat ghi sonder waen
die waerheit wel hebt verstaen
ende eest dat ghi spreken hoert
van uwen vrient arghe woert
soe antwoert daer op alsoe als ghi
wet dat alre best si
tuwes vrients ere ende baten
dat en seldi oec niet laten
soe sal hi hem scamen dan
ende te bat swighen voert an
tusschen twee gheurienden en seldi
gheen vonnesse gheuen en si
dat ghi wet te voren al
dat hem beiden ghenoghen sal
salomon heeft dus bescreuen
het es sware vonnesse gheuen
tusschen twee gheuriende sijds gewes
dant tusschen ij gheuiande es
een wijs man seit in siere leren
die alle dinc wilt keren
te sijns selfs baten properlike
es onnutte op ertrike
ende hets recht dai hi sneeft
want hi luttel vriende heeft
hets dicke gheseit daer ende hier
meer ghier maect min ghier
hets naturlec gheloues mi
dat elc hem seluen houds si
maer hi sal oec na desen
sinen vrienden houds wesen
te hore baten ende teren
als ons alle die wise leren
tullius doet ons dus bekint
wildi ghemint sijn soe mint
en mach nieman wildijt kinnen
ghemint sijn hine moet minnen
ende vriende vorderlec wesen
salomon sprect oec van desen
die al wilt hebben al verliest
seker wet oec dat hi riest
hi die hebben waent vriende
daer hijs noyt en verdiende
ghine selt niet allene ane sien
v selfs baten in desen in dien
maer oec ander liede gherief
op dat ghi wilt wesen lief
maer alst al es ghelesen
soe seldi alrehoudste wesen
hem dien ghi alre meeste mint
dien ghi eersam ende ghetrou kint
want dat een vrient vroech ende spade
lijf ende goet dore vriende dade
ende dander en dade weder niet
soe bleue deen altoes int verdriet
ende in deze scade swaerlike
ende dat ware al tonghelike
ende die vriendscap sonder waen
soude onlanghe moghen staen
na dien dat elc minnen sal
den ghenen die hem mint voer al
soe eest wel recht wildijt bekinnen
dat wi gode bouen al minnen
want hi heues meest verdient
ende es onse ghetrouste vrient
want hi heeft ons ghegheuen
onse v sinne ende ons leuen
en es vore ons ghestoruen mede
dat noyt vrient dore vriende en dede
elc mensche sal van rechter scout
vader ende moeder wesen hout
ende vore allen menschen minnen
ia met allen sinen sinnen
ende oec dienen ende eren
alse sinen gherechten heren
want naest gode soe sijn si
onse here gheloues mi
want en hadden sonder waen
onse vader ende moeder ghedaen
wi en hadden niet gheweest
als men in naturen leest
oec soe es dat gods beuelen
dat wi vader ende moeder selen
eren met herten fijn
soe selen wi lancliuech sijn
nv merct hoe onse here god
sonderlinghe in dit ghebod
gheloeft lancliuechede
dat hi in dander niet en dede
sekerlike dat es waer
die vader ende moeder es swaer
dat wreect god gherne sware
in ertrike openbare
men vint ghescreuen alsoe
in ecclesiastico
die sinen vader eert met trouwen
sal bliscap ane sine kindre scouwen
ende vore gode sal mede
wel gehoert sijn sine bede
ia noch soe seit aldus
dat boec ecclesiasticus
in wercken ende in worden mede
ende in alle goedertierenhede
selen wi eren onsen vader
ende op ons sal comen algader
die benedixie ons heren
ende nemmermeer van ons keren
noch seit alsoe die selue man
des vaders benedixie can
siere kinderre huys seker maken
ende stercken in alle saken
ende oec sijn vloeke te menegher stont
struwerent tote inden gront
es dijn vader sonder ere
soe bestu inde scande noch mere
ende eest dat hi in eren si
soe heefstu dere bat dan hi
du sout lieflec sonder waen
dijns vader outheit ontfaen
ende omme en gheen saken
sinen sin droeue maken
in al den tide dat hi leeft
ende eest dat hi ghebrec heeft
van sinne dat seldi verdragen
goedertiernlec tallen dagen
ende en versmaedt gheen onkuysheit
die hem coemt van siere outheit
want het coemt bi siere scout
dat hi worden es soe out
een ander seit in siere leren
ghi selt uwen vader eren
ende oec en seldi vergheten niet
vre moeder suchten wats gesciet
sente paulus ad ephesios
spreect in sinen pistele aldos
kindre nv sijt alle gader
onderdaen moeder ende vader
ia in onsen here gode
want het staet in sinen gebode
want hi gheloeft in dit sermoen
in sijn ghebet sonderlinghe loen
dat hi en gheen ghebot en doet
als ic v vore maecte vroet
wi lesen oec van catone
dat hi leerde sinen sone
dat hi vader ende moeder ere
ende verbolghe nemmermere
die vremden van gherechten scouden
selen verdraghen den ouden
ende stede maken ende eren
als ons die wise leren
soe eest dan wel recht sonder waen
dat hem hore kindre sijn onderdaen
ihesus sydracs sone hi seit
die sinen vader heeft leit
ende inder noet begheeft
ende siere moeder bedroeft heeft
dat die ghene des sijt gewes
van gode vermalendijt es
een lerere seit ons aldus
es gheheten marcus cocus
al es v vader een quaet man
ghi selten verdraghen nochtan
ende hem doen spade ende vroe
dat enen goeden kinde hoert toe
dese lere ende dese woert
die ghi hier nv hebt ghehoert
seldi pleghen in vre ioncheit
nv hoert wat toe hoert der outheit
als die mensche comt ten ouden
sal hi hem eersamlec houden
van cledren ende wandelinghen
ende laten alle kinsche dinghen
want dat valste dinc dat es
dats een oud mensche sijds gewes
die hem te kintschen seden keert
als ons een wijs man leert
hi seit aldus te waren
dat tkint can c jaren
es vermalendijt seker si
aldus soe lesen wi
tweer dinghe sijn hebbic verstaen
die int oudre node vergaen
als si comen in ghewoentheit
dat sijn luxurie ende ghiericheit
maer luxurie es menechfoudre
scande ende sonde in dat oudre
metter ouder liede rade
salmen houden lant ende stade
ende die ionghe lieden selen
doen dat hen doude beuelen
want gherechte wijsheit en can
niet wel comen inden ionghen man
nochtan dunct den ionghen dwasen
dat die oude liede rasen
in stade alderhande
es luxurie scande
maer inden ouden sunderlinghe
scinet si bouen alle dinghe
dit seit meester tulius
seneca seit oec aldus
in drie manieren soe mesdoet
die oude mensche des sijt vroet
hi verbeelght onsen here
ende bedeerft sijns selfs ere
ende maect den ionghen ocsoen
dat si na alsoe doen
den ouden lieden sunderlinghe
behoren toe dese dinghe
dats den vrienden staen in staden
ende den ionghen oec gheraden
ende ghemeen orbore setten voert
dits datten ouden toe behoert
ende eest dat hi sine wijsheit keert
alsoe ic v hebbe gheleert
soe salmen sine oudre eren
ende in reuerentien keren
ende sone esser nieman toe te goet
dat hi hem werdecheit doet
maer hoe out dat es die man
altoes soe sal hi nochtan
te lerene sere begheren
wat helpen mach of deren
maer soe wie hem lude oft stille
te rechter wijsheit keren wille
diene gode van hemelrike
soe regneert hi euwelike
wettelec wijf seldi minnen
ghetruwelec in allen sinnen
ende haer doen vrede talre tijt
want ghi beide een vleesch sijt
en oec seldi lude ende stille
beide sijn van enen wille
want god heefse v ghegheuen
om dat ghi tsamen sult leuen
doe god onse here adame
ghemaect hadde scone ende bequame
sprac hi mede dese saken
laet ons hem ene hulpe maken
ende trac ten seluen tiden
ene rebbe vte siere siden
ende maecter ver yeuen van
ende sprac om dat sal de man
vader ende moeder begheuen
ende met sinen wiue leuen
alsoe dat si twee in desen
in enen vleesche selen wesen
sente paulus bescrijft aldus
ghelijc dat jhesus cristus
sine kerke mint alsoe seldi
v wijf minnen oec staet daer bi
die man sal minnen sijn wijf
ghelijc hi mint sijns selfs lijf
want hare beider vleesch een es
en es niemen des sijt gewes
die sijns selfs vleesch hatet
oft in bedructheiden latet
daer hijt wel ghebeteren mach
maer hi verhoedt nacht ende dach
van mesquame soe hi best can
alsoe sal verhoeden elc man
ghetrouwelec sijn wijf
beide aen ziele ende aen lijf
die een goet wijs wijf ghewint
hets wel recht dat hise mint
want hets die gods gaue
ihesus sydracs sprect hier aue
dat vader ende moeder moghen laten
den kinde rijcheit tsiere baten
maer dat goede wijf nochtan
nieman dan god gheuen en can
na dien dan sonder waen
dat die man heeft ontfaen
van gode sijn wijf soe sal hise
lief hebben in goeder wise
ende minnen met goeder trouwen
bouen allen andren vrouwen
ihesus sydracs seit noch hier of
ghelijc dat een besait hof
daer gheen tuin om en gaet
in vresen onbewaert staet
alsoe eest thuys des tijts gewes
daer gheen vroet wijf en es
want si es in alre noet
horen man ene hulpe groet
ende sunderlinghe een siec man
sekerlike hi en can
raste ghehebben no vrede
daer en si een wijf mede
des wijfs lijf des sijt gewes
dat des mans lijf es
ende ds mans lijf alsoe
es des wijfs lijf daer toe
ende want si dus tsamen leuen
soe moet elc anderen gheuen
sine scout alsoe daer toe hoert
om dat si des te bat voert
hem wachten ende hoeden selen
vanden quaden ouerspelen
ende van andren scalken sonden
die de viant te meneghen stonden
den mensche bringt te voren
daer hi bi werdet verloren
alsoe paulus die wise here
ons bescrijft in siere lere
die man sal alsoe leuen
dat hine meer en sal begheuen
sijn wijf om dinc en ghene
dan om ontrouwe allene
want die band de god gebonden heeft
mach nieman ontbinden die leeft
paulus maect ons des sijt vroet
eest dat een maeght huwelec doet
sine mesdoet daer twint an
ende en neemt si ghenen man
ende wilt houden suuerheit
si doet wel als paulus seit
vander weduwen seit hi met
een wijf die weduwe set
si es ontbonden ende vri
maer neme enen man wilsi
sine doeter an gheen quaet
nochtan ware bat sijn raet
datsi bleue sonder man
ende gode diende voert an
want dan paulus die here
den huwelijc prijst soe sere
soe sijn si dan qualic beraden
die den huwelec weder raden
ende segghen ende beuelen
dat man ende wijf sceden selen
ende elc van anderen sitten gaen
dits ongheloue sonder waen
ende segghen ende houden
dat de liede hem hoeden souden
tetene alderhande spise
die de melde god ende de wise
wassen doet ende werden
in locht in zee op der erden
ende tes menschen behoef al gader
gheloeft si deuwelec vader
wi selen nutten van dien
daer ons god heeft al versien
ende tonser behoef ghemaect heeft
ende dancken gode diet al gheeft
hets waer dat recht seit alsoe
datter some redene zijn toe
datmen huwelec scedet wale
als decrete ende decretale
ende andere boeke segghen met
daert met besceiden in es gheset
als den man lust dat hi huwet
ende wettelec een wijf truwet
soc sal hi doen van den voert
datten huweleke toe hoert
als tijt es ende oec stede
ia na goeder liede sede
ende hebbe lieuer maghet dan
dan die gheproeft heeft man
die gheseed es ende behoedt
ende onder die goede op gheuoedt
seneca radet als ghi wijf truwet
dat ghi costelec brulocht scuwet
ende vindi dan int wijf iet
dat v wel en behaghet niet
dat seldi goetlijc verdraghen
ende niemanne ghewaghen
eest dat ghijt wel coent ghedoen
een wijs man sijt in sijn sermoen
ens gheen wijf soe volmaect
daer en si iet in mesraect
tullius maect ons ghewes
dat gheen dinc swaerre en es
dan die dinc te vinden di
die altemale volmaect si
en es nieman volmaect algader
dan god die hemelsche vader
seneca seit dat verstaet
dat twijfs goedertierenheit gaet
bouen alle goedertietenheit
die men teser werelt weit
ende dats quaets wijf wreetheit
bouen alle quaetheit geit
dbeste gheselscap dat mach sijn
dats een goet wijf reine ende fijn
es v wijf oec fel ende quaet
soe verdragse dats mijn raet
soe ghi best cont dats wel ghedaen
een phylosophe doet ons verstaen
datmen hebben sal goet verdrach
der dinc die men niet beteren en mach
al eest dat ghi met allen sinnen
v wijf aldus sere selt minnen
ghine selt haer nochtan wats gesciet
macht bouen v gheuen niet
ihesus sydrac doet ons becant
soe waer dwijf heeft doeuerhant
dat si es contrarie dan
ende wederspanech den man
ende oec eest sere ter auonturen
hoe langhe daer voerspoed sal duren
ghi selt v wijf alsoe minnen
dat ghi ghene ander en selt bekinnen
ende trouwe houden ouer al
alsoe langhe als si leuen sal
seneca maect ons ghewes
dat een wel sot man es
die sinen wiue eischt reinecheit
ende selue tanderen wiue gheit
salomon seit noch in siere leren
dat si die hem toeuerspele keren
harde selden hebben vorspoet
an raste an ere aen goet
en smeect v wijf in ghere wijs
no en gheeft haer lachter no prijs
noch en wiltse oec schelden niet
met dorperen worden wats gesciet
om iwes wijfs wenen en seldi
niet droeue sijn gheloues mi
want metten tranen die si laet
hore gramscap te male vergaet
ghi en selt oec ter gheenre vren
v wijf ter gramscap berueren
daer ghijt wel coent ghedoen
dit leert ons her salomoen
want des wijfs gramscap gheit
bouen alle gramheit
die wile dat si duert
als ons her catoen ruert
ghine selt oec vroech no spade
te sere volghen horen rade
want hare wille ende haer raet
onlanghe in enen poente staet
inden prouerbien staet bescreuen
dat die raet die wiue gheuen
alte quaet es oft alte goet
god dore sinen heileghen oetmoet
beware ons met goeden rade alsoe
dat wi euwelijc met hem sijn vroe
in vrienden te behoudene soe leit
grote wise voerdachtecheit
vrient es saen vonden dats waer
maer hi es te houdene swaer
als ghi enen vrient hebt vonden
dan seldi poeghen tallen stonden
dat ghi des nien verdient
dat hi werde v onvrient
alse vrient vriende mesdoet
eest hem sware inden moet
dan oft hem een ander dade
want hi heeft tweeuout scade
seneca maect ons vroet
soe die ghene die scade doet
den anderen es naerre
soe hem sijn leet es zware
cassiodorus sprect van desen
alse een mensche waent wesen
gheholpen van enen man
ende hem die onthelpt dan
daer hi hem trouwen toe verliet
dats verdriet bouen al verdriet
van uwen vrient die node pliet
gheuens en seldi nemen niet
want hoe hijt gheeft ofte gaf
emmer sceedt hire node af
alse die vrecke vrient gheeft
onwillechleke dat hi heeft
oft bedwonghen sijt seker des
dat dat niet dankelijc en es
want alle danckelecheit des sijt vroet
vte goeden wille comen moet
alse sinen vrient bidt enech man
ende die vrient stille zwighet dan
dats een teken des sijt vroet
dat hi dat niet gherne en doet
seneca maect ons ghewes
die zwighet als hem ghebeden es
hi ontseit dan alsoe saen
dat machmen int zwighen verstaen
aldus en seldi wats ghesciet
vwen vrecken vrient bidden niet
al gheeft hi node sijn goet
hi mach van rade wesen vroet
die dicke es menichfout
beter dan siluer oft gout
want men doet dicke met rade
datmen met goede niet en dade
vwes vrients heymelecheit wats gesciet
en seldi voert ondecken niet
om ghene sake om ghenen noet
want dat ware verradenesse groet
ghi selt uwen vrient alsoe sere
verhoeden aen lijf ende aen ere
alse uwes selfs spade ende vroe
ihesus sydrac spreect hier toe
die sijns vrients heymelecheit
cont maect ende voert seit
dat hi seker es trouweloes
ende valsch moet bliuen altoes
alse v vrient biddet iet
en seldine van v laten niet
ghine selt uwen wille segghen
ende ghenen tijt daertoe legghen
wildijt doen doet haestelike
oft ontsegghet hem hoefschelike
want een wijs man bescreuen heeft
die haestelijc gheeft tweeuout gheeft
een wijs man maect ons gewes
dat vele eersamere es
datmen die dinc thant ontseght
dan datmer vele tijts toe leeght
hoedt v oec in uwen sinne
dat uwe scamelheit soe niet en verwinne
dat ghi den vrient gheloeft iet
des ghi en cont ghedoen niet
datmen v niet en vinde loghennare
een wijs man seit ons openbare
dat eersamere es ontsegghen saen
dan langhe in gheloeften staen
hebdi uwen vrient gheloeft iet
des ghi en cont ghedoen niet
sonder sonde ende sonder lachter
dat moghedi wel laten achter
oft waert dat v dat dochte
dat v seluen meer mochte
deren dan uwen vrient baten
soe mochtijt oec achter laten
die wise man sprect hier of
soe wie verwandelt sijn ghelof
om dat betre dat hi dan
twint en liecht daer an
als ghi den vrient wilt corrigeren
ende sijn ghebrec hem blameren
dat seldi doen soetelike
tusschen v tween hemelike
cassiodorus die wise seit
alle dinc daer blame in leit
salmen in dat donkere berghen
ende dien openbaren nerghen
als v vrient in heymelecheit
enich dinc seit die v mesteit
des en seldi niet vergheten
maer groten danc seldijs hem weten
want hijt v in trouwen doet
salomon maect ons vroet
harde worde en ontsiet niet
maer die smekende ontsiet
noch seit salomon voert
die scalke die zoete woert
vore den onnoselen sprect
dat hi een nette vore hem trect
verborghen haet es vele quader
dan die openbaer es algader
ieghen verborghen haet en mach
hem nieman hoeden nacht no dach
salomon heeft noch bescreuen
die wonden die vriende gheuen
dat die beter sijn vter maten
dan dat cussen van hem die haten
noch maect ons salomon ghewes
dat die minne vele beter es
die den vrient sijn orbore seit
dan die al verborghen leit
als ghi uwen vrient wilt corrigeren
ende sijn ghebrec hem blameren
dat seldi soetelike doen
dit soe leert ons her salomoen
want soete worde gaen bat in
ende vermoruwen bat den sin
dan harde worde sijds ghewes
ende als v vrient bedroeft es
oft ghestoert wats ghesciet
dan en berespten niet
want het soude hem deren meer
dan te voren dede al sijn seer
wildi werken met desen rade
soe mach v vrient sijn ghestade
nv hebdi hier menich woert
van gheproefden vrienden gehoert
nv hoert van vrienden die
ghi wel en proeuet nie
vanden welken ghi niet en verstaet
weder si sijn goet oft quaet
die en seldi wats ghesciet
tuwer heymelecheit nemen niet
watsi segghen ofte tonen
hoedt u altoes jeghen honen
toter tijt enten stonden
dat ghine ghetrouwe hebt vonden
alsoe langhe alse ghi twiuelt iet
en gheloeft hem te naauste niet
oec en houten niet vore quaet
vore ghi die waerheit wel verstaet
seneca heeft ons bescreuen
men sal gheen vonnesse gheuen
vore dien dat men sonder waen
die waerheit wel heeft verstaen
eest oec dat een gheueinst vrient
v met sconen ghelate dient
doet hem dies ghelijcs weder dan
alsoe catoen leert die wise man
die vele wijsheden wiste
soe loent men daer list met liste
die wise man can saen versinnen
wat dat herte menet binnet
salomon seit des ghetruut
als die mensche sijn anschijn scuut
int water daer hi siet binnen
alsoe mach die wise kinnen
wat des menschen herte peinst
wedert gans es of gheueinst
want tsmenschen ansichte dat es
der herten spieghel sijds gewes
want sekerlike die oghen
tsmenschen herten gherne toghen
als ons segghen ouidius
oratius ende ysidorus
prosper seit die wise here
ghi selt v hoeden altoes sere
ieghen smekers wats ghesciet
wat si segghen si en menens niet
een wijs man seit hets grote pine
met droeuer herten blide tsine
alsoe es oec gheueinsheit
grote pine ende arbeit
als ghi ghelaet toent daer
dat siere herten es contraer
wet dat quade herten ende ouermoet
noyt in rasten wel en stoet
ende wet dat seker voerwaer
dat die vriende sijn alte zwaer
die vrienscap van buten tonen
ende int herte peinsen om honen
dese sijn te male valsch ende loes
ende die salmen seuwen altoes
ende af tien met goeden staden
alse paulus ende ouidius raden
maer ghine selt hem niet maken vroet
waer omme dat ghi dat doet
paulus seit des sijt ghewes
toten thesalonisenses
ghi lieue broedere ic rade v
in onsen here christo ihesu
dat ghi die broeders wilt begheuen
die verkeerdelike leuen
ia alsoe dat sie niet en verstaen
waer omme dat ghijt hebt ghedaen
want wisten si waer omme dat ware
daer mochte twijst volghen nare
maer en es niet leleker dan
twijst hebben metten man
daer heymelec vrienscap met was
alsoe ic in tullius boeke las
tullius seit die meester fijn
gheuriende die selden tsamen sijn
dat hore vrienscap selden es
langhe gheduerech sijds gewes
ende die dicke sijn te rade
dat hore vrienscap es ghestade
daer bi seldi maeghdu ghescien
vwen vrient gherne bi v sien
ende vriendelike met hem tracteren
dit horen wi salomone leren
want dine die vten oghen es
es vter herten sijds ghewes
wet dat vriende menechfout
beter sijn dan siluer oft gout
ende die die maken ende houden can
dat is wel een wijs man
maer soe wie dat alsoe leeft
dat hi gode te vriende heeft
hi es die wijste sekerlike
want hi regneert euwelike
met sinen vrient sonder meswent
daer die tijt nemmer en ent
nv hebbic v voerwaer getelt
hoe ghi uwen euenkersten minnen selt
nu seldi dan voert versinnen
hoe ghi tidelec goet selt minnen
ghi selt weten sunderlinghe
dat men vint tweerande dinghe
dene es lichamelec dat wet
ende dandere onlichamelec daer met
die lichamelec sijn van dien
dat mense tasten mach ende sien
alse erde siluer ende gout
stene yser ende hout
donlichamelec wats ghesciet
en machmen sien noch tasten niet
alse sprake luidt ghierechlijcheit
doecht wijsheit ende gherechtecheit
nv hoert alsoe ict las int latijn
van dinghen die lichameleke sijn
lichamelec dinc dat verstaet
salmen lief hebben hoe dat gaet
want alsoe die lichame als ghi siet
sonder ziele en mochte leuen niet
alsoe en mochte des sijt vroet
die lichame leuen sonder tidelec goet
want tslichamen noetdorftechede
sijn vitaelgie ende cledere mede
sonder die welke wildijt beseuen
die lichame niet en mochte leuen
met desen tideleken goede
ghewint men uele vorespoede
vriende ende maechscap can men daer met
maken wel als ghi wel wet
pauphulus seit des ghelike
eens scapers dochter die es rike
mach van m kiesen enen
daer alder best toe staet haer menen
des ghelike segghen met aldus
ouidius en de oratius
wet voer waer dat tidelec goet
den mensche dicke groet vordeel doet
want princhen ende prelate
ende die rike oude die mate
doen altoes ere desen
daer bi doet goet rike wesen
ende daer toe oec den moet keren
ia met god ende met eren
ende bouen mate niet ghierech sijn
want dats een anxstelec venijn
wie dat soe ghierechlec leeft
dat sijn begherte gheen inde en heeft
die soe heeft drierhande
in hem lachter ende scande
alsoe ons een wijs man seit
dat ierste dat es vrecheit
want der vrecheden name
es in alle steden blame
dander es ghierecheit ghenoemt
daer alle aercheit vte coemt
dat derde es hoeuerde
die alle van groter onwerde
sijn vore gode onsen here
ende verboden herde sere
die met onghemater ghierecheit
sijn herte aen meer hebben leit
werdt dief oft mordenere
vorecopere ende persemere
ende alle quaetheit mede
bringt hem in ghierechede
eest dat si bouen mate gaet
oec hebben si dat verstaet
gherne haestelike doet
dit siet men daghelijcs al bloet
dauid leert ons alsoe
al vloeyt v die rijcheit toe
ghine selter therte niet toe keren
dit seiti oec in siere leren
daer omme trect al v sinnen
van onghemater minnen
toten tideleken goede
ende hebter op starke hoede
nv hoert hier noch mere
ghine selt niet haesten sere
om te ghewinne tidelec goet
want salomon maect ons vroet
wie haestelec rike werden sal
en mach gherecht niet wesen al
in ene ander stede hi noch seit
die gherne haesteghe rijcheit
saen wert ghestruweert
in ene ander stat hi noch leert
goet datmen ghewint saen
moet cort te nieute gaen
ende rijcheit die met staden wast
duert gheerne langhe ende vast
ende sijt des seker ende vroet
dat der ongherechter goet
alsoe verdorret ende te quiste gaet
alse water dat inden poel staet
daer die sonne heet op schijnt
lieue dats om niet ghepijnt
qualec sayt qualec mayt
qualec gadert qualec sprayt
want sijt des seker ende ghewes
soe wat van quade comen es
moet te quade emmer keren
als ons alle meestre leren
selde heuet goeden wtganc
daer dbeghin was quaet ende cranc
elc mensche mach die wille
minnen si lude oft stille
maer elc hoede sinen sin
dat hi mate houde daer in
alse van verganckeliken goede
die dat doet dats die vroede
maer hi es wijs de nerstelike staet
na tgoet dat nemmermeer en te gaet
salomone den wisen here
wart gheuracht wilen ere
welcs dings ierst vergheten ware
salomon sprac openbare
ende dede dus weder weten
goet doens es ierst vergheten
ende args doens men nien verghet
dits nochtan al ieghen wet
want men sal sonder winken
goet doens altoes ghedinken
ende al argdoen varen laten
dit sijn poente van groter baten
ia diet wel ghedoen can
maer luttel pleghes ieman
catoen raedt datmen sal
goeddoens ghedincken ouer al
ghifte en leeght niet allene
ane goet gheuen groot oft clene
maer ane goeden raet ende an leren
die den mensche bringt ter eren
ende oec ten euweliken lichte
dats verre die beste ghifte
soe wie sijn ghifte gheuen sal
sal tijt ende stede wachten ouer al
ende wiet oec sien sal ende horen
ende versien oec wel te voren
dat den persoene betaemt
soe es sijn gheuen ongheblaemt
en es altoes niet tijt
van gheuene des seker sijt
noch van nemene daer toe mede
een wijs man sijt in eenre stede
ic hadde lieuer te verliesene danne
ic scanelec name van iemanne
seneca seit die ghijften ontfaet
vercoept sine vriheit dat verstaet
daer om en sal die mensche niet
sine vriheit vercopen wats gesciet
ia onneersamlec alsic versta
want daer moet danc volghen na
oft ghi bleeft sijn sculdare
dat v euwelijc scande ware
maer sunderlinghe seldi weten
dat ghi tgoetdoens sult vergheten
dat ghi dore uwen vrient doet
maer doet v v vrient doet
des ghedingt emmermere
dits ene volmaecte ere
soe wie sinen vrient doet verstaen
dat hi dore hem heeft ghedaen
ende dat hem toent lude oft stille
dats een teken dat hijt wille
weder hebben alsict versta
dat soe sprect her seneca
die gheuere en sal siere ghijften niet
vermanen diet wel besiet
de ghijfte sal vermanen daer af
niet hi die de ghijfte gaf
wie dat sine ghijfte gheeft
dore hem die euwelike leeft
hem ghedinkes euwelike
ende god gheeft hem hemelrike
dat wi onrechts vergheten selen
horen wi onsen here beuelen
hi sprect gheeft mi op die wrake
ende ic sal lonen die sake
seneca doet ons oec weten
dat wi onrechts selen vergheten
ende ghedinken der weldaet
dbeste remedie dat verstaet
die ieghen onrecht wesen sal
dats datmen verghete al
want alsoe dicke alst comt te voren
wert vernuwet leet ende toren
maer luttel heeft men gheweten
die onrechts willen vergheten
nochtan horet toe der wijsheit
ihesus sydracs sone hi seit
mesdoet v v vrient iet
dat en seldi wreken niet
maer dat seldi soe beleiden
met groter ghetimpertheiden
dat die vrienschap en mindre twint
want als die vrienscap te minderen beghint
oft vercoelt groet oft smal
soe vergaet si gherne al
ende soe si langher duert ende heerdt
soe si menichfoudere weerdt
ende niet en seldi groot no clene
vwen vrient verdraghen allene
maer allen liede dat es waer
cassiodorus seit ons daer
die enen mensche onrecht doet
dreight uele lieden des sijt vroet
ende al die liede diet horen ende sien
ontsien hem met van dien
sente paulus seit die gods knecht
soe wie den anderen doet onrecht
sal des ghelijcs weder onfaen
seneca doet ons oec verstaen
van enen anderen soe verbeide
dattu den anderen daeds te leide
dus soe wacht wel ende besiet
dat v minne en mindre niet
want minne dat wel verstaet
en duert niet langhe in enen staet
si mindert gherne ofte wast
alle herten en sijn niet vast
wet dat nieman minnen en can
dan allene die wise man
want hijt al van natueren mint
daer hi trouwe ende doeght in vint
ende men mach nerghen vermoeden
trouwe dan in den vroeden
in den dwaes wats ghesciet
en mach trouwe comen niet
want hi niet en acht noch en weit
wat eren in trouwen leit
god gheue ons soe sine minne
dat wiere euwelec bliuen inne
noch vrient noch anderen en seldi
vore oghen prisen wie hi si
aristoteles seit die here
in een sijn boec van siere lere
ghine selt v seluen prisen niet
noch oec lachteren wats gesciet
seneca seit die wise man
die hem seluen wel prisen can
heeft enen scaernier vonden saen
dat selue doet catoen verstaen
die hem seluen prijst dats een sot
want tfolc maecter met sijn spot
lof ende prijs in eyghenen mont
wert onstinert talre stont
ghine selt uwen vrient lachteren niet
noch oec bespotten wats gesciet
men sal in en ghere wisen
den mensche soe sere prisen
men moghen na lachteren met
dits een ghemene segghen dat wet
doet uwen vrient vroech ende spade
alsoe ghi woudt dat hi v dade
ende wilten niet laten
om een clein dinc noch haten
die na rijcheit wille staen
ende die behouden sonder waen
moet wijslec daer na poeghen
dat hi drie dinc hebbe vore sine oghen
dats gode dore sine conscientie
dander es sine reuerencie
terde es die goede fame
dat bediet goeden name
ende want vte gode allene
al goet comt ghemene
soe eest wel recht des sijt vroet
datmen hem minne vore al goet
salomon maect ons ghewes
dat al lettel goets beter es
ghewonnen met eren
inder vresen ons heren
dan een onghetelt scat
daer men omme hadde gods hat
men mach na tghebod ons heren
ende na siere heilegher leren
wel hebben ende houden rijcheit
alse paulus die apostel seit
men heeft te meneghen stonden
harde rike sante vonden
alsoe was die goede iob
abram ysac ende iacob
ende ioseph van aramathia
die rike was alsict versta
ende oec edel alsoe ict las
die cristus heimelec ionghere was
rijcheit mach men hebben wale
in dien dat men altemale
therte daer an nien leght te sere
alse dauid seit die wise here
ghine selt v herte legghen niet
ane die rijcheit wats ghesciet
noch aen tsvleeschs weldechede
die uele coemt mids der rijchede
daer die sonden wt beghinnen
als ons seneca doet bekinnen
hets ene grote affenheit
dat die mensche sinen troest leit
ende al sinen hope set
ane seluer ende aen gout met
tgoet en maect den mensche rike niet
maer arm diet te rechte besiet
want soe hi meer goets heeft
soe hire daghelijcs meer na weeft
die goede paus innocentius
sprect in sinen boeke aldus
dat tgoet den man nien maect rike
maer het maecten arm euwelike
die den vrecken heet rijcman
sekerlijc hi liechter an
al hadde hi in sinen ghewoude
hemel ende erde nochtan en soude
hi daer met niet hebben gnoech
meer hebben waer sijn gheuoech
die vrecke en heeft niet dat goet
maer dat goet des sijt vroet
heeft den vrecken alsoe gheuaen
dat hi hem niet en mach ontgaen
ende euwelec blijft tgoets keytijf
beide aen ziele ende aen lijf
men seit want alsoet es die zede
dat een mensche heeft den rede
dats niet waer diet wel besceeft
maer die rede de mensche heeft
vast ghebonden in sinen strecken
alsoe bindt rijcheit den vrecken
ende heeften in sijn gewelt aloe
dat hi nemmermeer en werdet vroe
ghi selt in uwen daghen
rijcheit winnen ende beiaghen
die gherecht si ende goet
als ons her dauid maket vroet
den gherechten es beter vele
al luttel goets te sinen dele
dan het dien sondare
harde vele goeds ware
want qualec ghewonnen goet
quaden ende nemen moet
wildi goet ghewinnen soe
set uwen sin alsoe daer toe
dat een ander vroech ende spade
daer af en hebbe verdriet no scade
want dats qualec ghewonnen goet
dat enen anderen scade doet
her tullius maect ons ghewes
dat gheen dinc meer en es
ieghen nature dan dat een man
hem seluen maket rike van
eens anders goets ende arbeide
dat loy spreect dit selue mede
ende sunderlinghe sal men laten
te ghenietene aen den maten
ghi selt v daer toe keren
dat ghi winnen selt met eren
ende winninghe vlien alrehande
daer sonde in leeght ende scande
oft ieman scaden mach of deren
alse voercoperen end persemeren
oft te dienne op dat sout
oft dier partien wesen hout
die onrecht heeft in eneghe sake
op dese dinc seindt god sine wrake
selc dat si werden verslaghen
oft broet bidden in ouden daghen
een wijs man maect ons gewes
dat dat ghewin sondelec es
daer iemen bi werdt ghedeert
daer om seldi hoe dat veert
v keren tsulken ghewinne
daer niemens scade en leeght inne
noch gode en verwerct mede
soe mach duren v rijchede
langhen tijt met groter eren
ende ghi behoudt de hulde ons heren
tgoet datmen met handen wint
es vore gode sere ghemint
doe adaem brac dat ghebodt
sprac tote hem onse here god
du sout nv in dijn sweten
voert ane dijn broet eten
sente paulus ende dauid beide
raden datmen met aerbeide
broet sal winnen ende des men leeft
alse dauid wel ghesproken heeft
vre hande arbeit seldi
eten ende ghi selt daer bi
salech wesen in dien
ende al goet sal v ghescien
sente paulus ic lese alsoe
scrijft dus thymotheum toe
sijt werckende nerstelike
in gode van hemelrike
ende et sonder gheruchte dat
soe werdi dan in gode sat
in allen tide des seker sijt
eest van weldoene altoes tijt
ende alsmen weldoen mach iet
en salmen dat vertraghen niet
maer haesten soe men meest can
daer leeght grote wijsheit an
die voresienecheit ons heren
can voer sien met groter eren
elken mensche lude ende stille
die hem seluen ghehelpen wille
ter neringhen ende ter doeght
als ghi daghelijcs sien moeght
men seit ghemeinlec des sijt vroet
dat god onse here gheeft al goet
maer den osse metten hoernen niet
nv verstaet ende merct dit bediet
god heeft den mensche ghegheuen
sijn lede ende daer toe leuen
om dat hi in dit erdsch dal
sine noetdorfte winnen sal
ende bouen al dienen gode
ende wel houden sine ghebode
die wise pauphulus seit
dat god ende die arbeit
den mensche connen gheuen
al dat daer hi bi sal leuen
nochtan holpe darbeit niet sere
sonder die hulpe van onsen here
ghi selt vromelec arbeiden
ende met goeden hope verbeiden
dat ghi dat ghewinnen selt
daer ghi den sin toe hebt ghestelt
ia in dinghen dat verstaet
daer sonde in en leit no quaet
men seit alsoe int ghemeen
arbeit vint vier inden steen
ia druppen vallen soe langhe dat
si inden steen maken een gat
men seit dat ende hets waer
dat den studerre nien es te zwaer
soe en eest den arbeidere mede
die niet sparen en wilt sine lede
tweerande neringhen sijn
in hem seluen goet ende fijn
die men met gode mach hanteren
na des wijs tullius leren
die op corten tijd groet ghewin
dicke wile moghen bringhen in
dat sijn lant winninghen ende comenscap
daer men niet in en mach sijn slap
van enen corne dat men sayt
men twentech corne weder mayt
ende als deen leit in den tas
soe staet dat ander in den was
ane comenscap men sere wint
diet tgoet haelt daerment vint
ende voerent daer des breke es
daer wint men uele ane des sijt ghewes
eenen wisen man hoert men leren
dat die coman sal hanteren
sine marct in groten steden
die in wet staen ende in vreden
daer uele liede tsamen comen
dat soe moet hem sere vroemen
ende dat si oec scuwen dlant
dat een quat here heeft in hant
oft daer die here meer verteert dan
sine rente wel ghedraghen can
oec soe doet hi mede ghewach
dat die mensche wel rike werden mach
met beesten ende met queeke mede
ia in dlant daer es vrede
ia in beesten gans ende fijn
die ionc ende wassende sijn
sonderlinghe soe sal die man
sine comenscap legghen an
dinghen die dien mach
ende menichfouden nacht ende dach
ende niet aen dinc dat verstaet
die cortelinghe te nieute gaet
aldus heuet dat ghijt wet
die wise philosophe gheset
in sinen hoec daerict in las
die een wijs ende groot meester was
na dien dat wi dan selen
na des wijs meesters beuelen
na die dinc altoes staen
die duren mach ende niet vergaen
soe selen wi dan ennechlike
staen na dat hemelrike
dat euvelike sonder meswinde
dueren moet sonder inde
des ons onne god onse here
die regneert emmermere
ledicheit seldi altoes vlien
wanter vele arghe af ghescien
salomon doet ons becant
die te tide arbeit sijn lant
sal ghesaedt sijn van broede
ende hi die arbeit bode
sal arm sijn van goede
ende leuen in armoede
ledecheit voer alle saken
can die liede onduchtech maken
ende luxurieus oec mede
ende vertraghen alle lede
ende can oec die liede leiden
nalechs tote allen argheiden
ende als hi hem dan heeft ghekeert
ter traecheiden ende die gheleert
soe vint hi oscuin ouer al
waer bi hi niet pinen en sal
ende daer toe sine onscout
te wintre eest hem te cout
ende te somere eest hem te heet
want sine nature si es teet
oft hets te droghe of hets te nat
dus soe blijft hi altoes lat
ende vertraecht al sine dinghen
die hem ten armoede bringhen
het gaet die meneghe om broet
dies hebben soude cleine noet
en daet sine bedoruenheit
ihesus sydracs sone hi seit
ic ghinc dore enen acker
eens traechs die niet was wacker
ende dore eens sots mans wijngaert
die beide waren qualec bewaert
want daer en wies niet wt
dan bremen distelen ende oncruut
doen dachtic in minen moet
dat traecheit nien ware goet
maer dat ic mi bi dien man
castien soude voert an
die sijn vrucht alsoe verloes
om dat hi traech was ende roekeloes
salomon seit die wise here
en mint den slaep niet te sere
daer voelght breke gherne na
voert soe seit ons her seneca
dat hi sottelec hem keert
die in slape glorieert
want die slaept hi es alsoe doet
ende en acht sijns selfs clein no groet
alle sorghe ende wijsheit met
sijn dan wt hem te male gheset
oec seit die wise man dat
in eenre ander stat
dat hem nie dach dat hi weet
in ledecheiden en ontleet
noch seit seneca die wise man
die sinen lichame versmaden can
ende wel tonder houden dat hi
een leuen heeft seker ende vri
beide aen sijn ghesondechede
ende ane sine ziele oec daer mede
nieman nes vri sijds ghewes
die sinen lichame te vrient es
want die lichame pleeght te sine
een zware bordene ende pine
want hi dat meest begheert
dat der zielen meest deert
daer omme laet ons alsoe helden
onse lichame vter welden
met wakene ende met arbeide
dat hi onse ziele niet en verleide
van luxurien spreect aldus
die wise man ouidius
wildi der luxurien sijn scu
soe doet die ledecheit van v
ende niet allene die ledechede
maer der wiue ghemeinsamhede
ende tijt ende stede dat verstaet
daer men die luxurie mede begaet
luxurie es een begheerlec eesch
die welke vte gheeft dat vleesch
catoen seit die wise man
als v luxurie gaet an
soe betijt vre kelen des
want si uwes buics vrient es
een wise seit vander luxuren
dat si es van sulker manieren
dat si vliet van allen dien
die hare scuwen ende vlien
scudi haer soe es si v scu
ende volghdi haer soe volght si v
die hem ter luxurien wennen
connense qualec verwinnen
en si met arbeide groet
daer bi es hem arbeidens noet
luxurie maect den mensche keytijf
beide aen ziele ende aen lijf
ende si mindert daer toe mede
name ende borse hets haer zede
die daer ieghen set sine hoede
mach wel heten die vroede
scande scade ende onghewin
can bedoruenheit bringhen in
alse die bedoruene werdet out
werdt sijn commer menechfout
inder ioncheit soude men beiaghen
des men bedorfte in ouden daghen
die in siere ioncheit gnoech heeft
ende tote siere ouder leeft
ende dan breke heeft van goede
hi heeft dan dobbel armoede
ia dat die doet gheuen can
salomon seit die wise man
omdat die traghe in dat coude
sijn lant niet sayen en woude
sone haddi tsomere gheen broet
noch seit salomon al bloet
alse die traghe es gheseten
ende drincken sal ende eten
soe heeft hi dene hant ghereit
onder sine oxele gheleit
ende metter ander etti dan
ende dat doet hem pine nochtan
een wijs man ons dit leert
ghelijc die dore wint ende keert
in die herre ghelouet des
ende nochtan blijft daer si es
alsoe keert ende wint die traghe
in sinen bedde toten daghe
oft tot dat hi sal gaen eten
ende dan can hi cume gheweten
wat hi drincken oft eten sal
dat doet hem sijn traecheit al
ende soe dunct hem in sinen moet
dat hi grote wijsheit doet
dat hi alsoe spaert sine leden
ende hi achtel grote dwaeshede
dat die vrome trauelgeren
ende hore broet winnen met eren
soe dunct hem dat in haren moet
dat si sijn noch alsoe vroet
alse seuen scepenen wet wel dat
die te berechten hebben ene stat
seneca heeft ghescreuen claer
een mensche leue lxxx iaer
in onnutter ledecheit
sone heeft hi voer waer gheseit
eenen dach daer binnen niet gheleeft
want hi leuende doet gheweest heeft
ende tijt verloren ende leuen
die hem god heeft ghegheuen
in dien en seldijt niet mercken
dat die mensche altoes sal wercken
men sal ondertusschen mede
oec rusten laten die lede
alsmen tijt heeft ende stede
want cranc es die menschede
maer bouen allen saken
salmen arbeiden ende waken
om te ghewinne hemelrike
dat duren sal euwelike
want die hemelrike heeft
hi heeft vromelec gheleeft
ende traghe gheweest no swaer
god bringhe ons allen daer
als ghi van goede sijt rike
seldi dat beseghen wijsselike
ende name der vrecheit altoes vlien
ende v ende anderen wel doen van dien
soe moghedire ere hebben van
catoen leert ons die wise man
ghebruct uwes selfs wats ghesciet
ende name des vrecs altoes vliet
wat hulpt v rijcheit inder tijt
als ghi arm van herten sijt
ens niemen rike waerlike
hi en si van herten rike
senecca horen wi beuelen
dat wi ons goet beseghen selen
niet als vremt goet des sijt vroet
maer als ons selfs proper goet
ende ouer vreemt goet wats ghesciet
en salmen melde wesen niet
maer ouer ons selfs goet selen wi
melde sijn met herten vri
maer met goeder bescedenheit
als ie v vore hebbe gheseit
sijn wi knechte van onsen goede
soe hebben wi met goede armoede
ende sijn wi vanden goede here
soe hebben wi beide goet ende ere
die rike vrecke es arm altoes
ende sonder vrient ende erenloes
ende es oec mede dat verstaet
in gods ende tsmenghen haet
alle de scade ende scande dan
soe heeft die rike vrecke man
hi es arm altoes waerlike
maer sine kiste si es rike
want si es vrouwe vanden scatte
hine heefter aen dit no datte
maer hi hoedse spade ende vroe
datter gheen dief en come toe
ende al sijn herte ende ghedachte
es daer bi daghe ende bi nachte
alsoe dat hi daer seker met
gods ende siere vriende verghet
nochtan en weet hi groot no smal
wat hi metten scatte doen sal
nochtan selne verteren
die hem nien gauen ij peren
aldus blijft tgoet verloren hier
ende hi heefter omme deuwelec vier
ter quader tijt wan hi dat goet
daer hi die ziele verliesen moet
oec wet dat voer waer gheseit
alsoe men name der vrecheit
scuwen sal soe salmen mede
vlien onbescedene melthede
want alse die mensche sottelec verdoet
sijn patrimonie ende andere goet
soe volghen hem vroech ende spade
armoede breken scande ende scade
diefte roef verranesse ende moert
daer men ziele ende lijf met verboert
men vint van honderden cume i man
die sine rijcheit besitten can
wel te poente alse hi soude
dits gheproeft menechfoude
die melde van naturen es
hem soe duncket altoes des
dat altoes ware gheuens tijt
vermochte hijt wel ende hadde hijt
want de goede wille in alre stont
siere meltheit es sonder gront
maer houen al soe wilt keren
v meltheit te gods eren
daer coemt loen af bouen
die euwelec duren sal
ende sunderlinghen den armen
soe sal uwes god ontfarmen
die na rijcheit wille staen
sal te siere conciencien gaen
ende hem te sulker neren keren
die met gode si ende met eren
ende alse hi soe uele heeft vercreghen
dat hi sine noetdorft mach pleghen
eerlijc na sinen staet
soe sal hi hem dats mijn raet
lieflec gnoeghen laten
ende gode dancken der baten
ende hem ende sine vrienden mede
daer af doen gheriefsamhede
eest oec dat hem alsoe gheit
dat met hem wilt die rijcheit
ende hem anewast daer men toe siet
hine sal hem verheffen niet
noch driuen ouertollechede
in eten noch in drincken mede
maer sal houden selke tere
dat hem ane sijn lijf nien dere
ende dat hem blijft van siere hauen
en sal hi berghen noch grauen
maer salt deilen met bescheide
gode ende den vrienden beide
twee dinghen men in ertrike vint
die verborghen en doghen twint
dat sijn wijsheit ende scat
want en heues nieman te bat
rijcheit in haer seluen es goet
maer wet dat si den meneghen doet
tsine verleiden ende besmitten
diese te poente nien can besitten
ende diese te pointe besitten can
dat es wel een salech man
want hi gratie vint van winsche
beide vore gode ende den mensche
een wijs man bescrijft ons dat
eest dat een mensche sinen scat
lieuer dan hem seluen heeft
dat hi dan in blamen leeft
ende mint hi hem seluen mere
soe leeft hi in groter ere
soe es hi harde sot dan
die sinen scatte bat an
eren dan hi hem seluen doet
ende dat hi sneuen moet
want waer die scat es here
daers die houdere sonder ere
onse here ihesus cristus sprect dat
gadert in den hemel uwen scat
daer en salne te ghenen daghen
motte no rupsene cnaghen
eest dat ghine hebt ghenen spoet
te ghewinnen eerdsche goet
oft dat v die rijcheit begheeft
soe radic v dan dat ghi leeft
na diere nature gheuoech
soe hebdi dan met licht gnoech
want men mach met cleinen dinghen
die nature henen bringhen
maer wildi voer waer gheseit
volghen der quader ghierecheit
maer ghi soudt begheren mere
ende altoes hebben onnere
die rijcheit en leeght niet aen tgoet
maer si leeght inden riken moet
die scat en maect gheen rijchede
dat herte en si rike mede
den wisen horen wi dus ghewaghen
men sal armheit blidelec draghen
seneca seit die vroede
soe waer es blide armoede
dat daer gheen armoede en es
want sijt des seker ende ghewes
soe waer bliscap es aldaer
droefheit en es no vaer
hine es niet arm die luttel heeft
maer die uele begheert armelec leeft
daer omme seldi in allen dinghen
v seluen soe wijslec dwinghen
dat ghi in goede ghenoeghen
v seluen sout gheuoeghen
want die hem seluen ghecusten can
wert gheboren een rijc man
want dien ghenoecht dat hi heeft
dats der rijcster een die leeft
ende wien nien ghenoecht dat sine
hem staet euwelec arm te sine
senecca seit ons voerwaer
in eenre epistelen daer
dat die ghene heeft groten moet
die versmaden can groet goet
ende lieuer heeft middelheit
dan al te groet rijcheit
want te vele hebben ende begheren
moet den mensche altoes deren
want alst coren bouen ghemicke
opten velde wast te dicke
soe bedruct deen dander soe
dats die liede sijn onvroe
want daer coemt af onvrome
ende alse oec die bome
van vruchten te sere verladen
soe breken si dat moet scaden
hier omme es beter middelheit
dan alte grote rijcheit
hets dicke gheseit des sijt vroet
alte vele en es niet goet
ia hets beter uele armheit
dan goeds ouertollecheit
salomon bat gode met herten vri
armoede noch rijcheit en gheeft mi
dese begheerde middelhede
een wijs man oec aldus sede
mijn goet willic dat si mijn
maer ic en wille sine niet sijn
die wise tullius seeght dat
ic hebbe lieuer man sonder scat
dan ic scat hebbe sonder man
die sine rijcheit beseghen can
hi esser here of dat es recht
ende anders es hi haer knecht
nieman en sal van allen lieden
den goeden dienen maer ghebieden
ere ende goet sijn beter beide
dan sonder ere rijcheide
ghelt ende alle dinc des sijt vroet
sijn in hem seluen herde goet
ende die sijn al onghelaect
tes menschen behoef al ghemaect
wel hem eest wijf of man
dise te poente besitten can
hier vore hebbic v gheseit
hoe dat ouertollecheit
altoes wesen quat moet
alte uele en was noyt goet
ens gheen dinc alsoe weert
noch datmen alsoe sere begheert
men maegs hebben te uele
mate es goet tallen spele
goet wijn es die beste dranc
ende die ghesonste sonder wanc
nochtan soe wies te uele drinct
werter ghescaedt of end gheerent
beide aen ziele ende aen lijf
hi maect den meneghen kaytijf
gout ende oec seluer mede
ende meneghe ander rijchede
sijn in hem seluen herde goet
maer si hebben des sijt vroet
den meneghen doen verkeren
beide van zielen ende van eren
en can nieman soe wel spreken
noch soe scone een dinc vertrecken
maer wilt hijs te uele pleghen
het sal den lieden sijn ieghen
een mensche mochte soe uele beden
ende lesen met innecheden
ende daer in soe langhe herden
hi soude orsinnech werden
na redenlec gheuoeghen
sal hem elc laten ghenoeghen
want al goet ende doegdenlecheit
sijn gheleghen in middelheit
cassiodorus seit die wise here
het es den mensche mere ere
dat hem dien dorst verwoeghe
dan hem dronckenscap sloeghe
soe waer ghi den dronckenen siet
daer en es hi selue niet
daer omme seggic des sijt vroet
wijn ende ghelt sijn herde goet
maer te grote minne daer an
bederft den meneghen man
der sonnen en es maer ene
ende si can in dat ghemene
maken diuerse saken
si can was meru maken
derde hart droghen dat es nat
aldus can tghelt wet wel dat
den melden gheuen grote ere
ende den vrecken grote onnere
ende den verradere alsoe voert
toebringhen meneghe mort
gods wort spreken dat verstaet
dunct den dwasen altoes quat
ende het dunct goet den wisen
die doeght minnen ende prisen
wale connen spreken dat es goet
in hem die wijs sijn ende vroet
ende inden quaden sot hoet gaet
es goede faconde alte quaet
want hi quade onnutte woert
daer met can bringhen voert
die daghe sijn oec goet god weit
maer hem die in sonden leit
oft in scanden oft in verdriet
hem en sijn si goet niet
alse onse here cristus
sprect ende oec paulus
soe goet en es gheen dinc
die mensche mach sijn ghehinc
daer toe doen soe sere
hi set hem seluen vten kere
want alte groet oefninghen
es onnutte in allen dinghen
ia hoe goet die dinc es
alse augustinus maect ghewes
daer omme eest voer waer gheseit
goet houden middelheit
die mensche na goet gheuoeghen
sal hem seluen ghenoeghen
ende met hem seluen niet discorderen
als ons catoen ende dandere leren
die hem selue es contrare
ende twistet hier ende dare
ende hem seluen es quat ende fel
hoe soudi enen anderen ghedoen wel
daer omme laet v ghenoeghen van dien
daer v god heeft af versien
ende mint v seluen mere
dan v goet soe hebdi ere
ghebiet v seluen vroech ende spade
soe wercti bi wijs mans rade
die seit dat es een wijs starc man
die hem seluen ghebieden can
scuwet neringhen altoes mede
daer in es onneersamhede
of diemen weder keren moet
die scrijfture maect ons vroet
dat selc goet qualec beiaghet es
maer niet qualec ghewonnen sijds ghewes
alse winninghe van wiuen
daer si sonde in bedriuen
selc goet diet wel besiet
en es qualec beiaghet niet
nochtan moet ment wederkeren
alse goet es der prouendeneren
dat hem ouersciet des sijt vroet
datmen dat weder keren moet
selc es als wijt versinnen connen
qualic ghehouden ende ghewonnen
alse perseme sijn ende roef mede
dese moet men inder waerhede
ghelden ende wederkeren
als ons die rechte leren
die aldus willen leuen
alsic v hier hebbe bescreuen
mach wel in allen saken
hem seluen rike maken
maer willech ende blide armoede
es rijcheit bouen alle goede
ende daer men best met comen mach
ter vrouden die noyt oghe en sach
naturlec recht gheorloeft oueral
datmen dat lijf bescudden sal
ia alsoe verre hebbic vernomen
saechdi steke oft slach comen
die v ane v lijf moeste gaen
ende constine tierst verslaen
ghine hadder niet aen mesboert
want dat loey seit die woert
hets beter te tide weder staen
dan namaels ter wraken vaen
want loey ende decretale
ende alle rechte alsoe wale
roepen alle al ouer al
datmen cracht met crachte weren sal
niet om wrake te doene stijf
maer om te bescuddene dlijf
waert oec een beeste mede
ende andre beest ane strede
ende sie doet bleue diet began
daer en laghe ghene betren an
noch maect ons dat loey vroet
dat soe wat een mensche mesdoet
in hoeden sijns lijfs sijts ghewes
dat dat te poente ghedaen es
inder weren seit een vroede
datmen bedarf groter hoede
soe dat nieman met haesten groot
en versume dullic sijns selfs goet
maer sal wijslec verbeiden
ende striden met sinnecheiden
in striden leeght telker vre
harde groet auonture
soe wanner men strijt sal beghinnen
en weet men niet wie sal verwinnen
want men dicke ondervint
dat die minste hoep verwint
dat die minste man verwint mede
heeft men ghesien ter menegher stede
ende bouen al soe salmen striden
vore tgheloue in allen tide
daer cristus ende sine heyleghen met
om storuen als ghi wael wet
want wie daer omme steerft puerlike
vaert sonder pine in hemelrike
ende hets beter die doet ontfaen
dan des gheloefs aue ghegaen
alse karle ende roelant deden
die om dat gloue streden
ende oec godeuaert van belioen
ende menech ander baroen
die omme tgheloue des sijt vroet
auentuerden lijf ende goet
om gherechtecheit wet al bloet
salmen striden toter doet
want ihesus sydracs sone hi seit
ghi selt om gherechtecheit
striden ende v ziele setten
ende god sal sonder letten
vriendelec v hulpe wesen
in dewangelie wi oec lesen
salech sijn si tallen tiden
die persecutie selen liden
om gherechtheit willechlike
want hore es dat hemelrike
men sal die doet ontsien niet
want soe wie die doet onsiet
ws altoes droeue ghesint
nochtan en helpt hem twint
hi moeter emmer comen toe
een wijs meester seit alsoe
dat uele beter es die doet
dan leuen altoes in anxste groet
ende oec euwelike raste beter si
dan durende quale dat seit hi
want leuen allene dan nes niet goet
maer wel leuen dats voerspoet
gheen dinc dleuen soe sere en ontlaedt
alse datmen die doet versmaedt
want soe wie sose can versmaden
es van herten sere ontladen
alse catoen die wise man
in sinen boeke wel segghen can
soe wie can in sinen stonden
wel leuen buten hoefsonden
en darf niet ontsien die doet
maer die leeft in sonden groet
mach die doet ontsien wale
om die langhe heelsche quale
daer omme selen wi alsoe leuen
ende onse herte te doechden gheuen
sat wi met getroestecheiden
diere doet coenlec ontbeiden
hi es starc van herten groet
soe wie versmaden can die doet
maer soe wiese ontsiet als ende als
waentse altoes hebben opten hals
soe wanner hem iet es zwaer
soe waent hi dat die doet es daer
menich es ghestoruen van vruchte
om dat hi de doet te sere duchte
hier om en seldi wats ghesciet
die doet te sere ontsien niet
ghine selt oec staen clein no groet
te weten tijt uwer doet
want die met enegherande liste
den tijt van siere doet wiste
en worde meer blide daer naer
al soudi leuen hondert iaer
seneca heeft ons bescreuen
het ware zwaerre altoes leuen
in vresen dant steruen ware
paulus seit openbare
cristus es al mijn leuen
steruen mach mi bate gheuen
naturlec doet es ghemene
ende daer an leit groet no clene
sonder die doet diet wel besiet
soe en dochte die mensheit niet
wi en sijn niet ghemaect waerlike
omme te besittene ertrike
maer om dat wi na gods beuelen
hemelrike hir verdienen selen
god late ons alsoe beweruen
dat wi ane die ziele nien steruen
om viere dinghen dat si v bekant
salmen vechten ia metter hant
twee dierste sijn als ic v vore seide
om tgheloue ende om tgherechtecheide
dat derde om dat de mensche sal
sijn lijf bescudden ouer al
ten vierden male sal men vechten
om dat lant ende om sijn rechten
te behoudene ende vriheden
beide des lands ende der steden
om dese viere alsict merke
selen vechten leeke ende clercke
ende oec om ander dinc en ghene
dan om dese viere allene
en sal dpaepscap vechten dat verstaet
hoe na datmen hem oec gaet
no wrake oec doen cleen no groot
alsic v seide vore al bloet
want salic v der waerheit lien
soe behoret toe der clergien
dat si elken mensche gherade
ende vore hoeden sine scande ende scade
ende den leeken lieden doen verstaen
wat goet ende quaet sie ghedaen
den paepscape alsic las daer af
en hoert toe swert no staf
noch wrake oec der mede
maer van rechte es haer zede
dat si al selen vergheuen
ende leiden ihesus cristus leuen
die den vader met innecheden
vore hem bat diene steruen deden
seneca seit des sijt ghewes
dat clergie vanden arde es
dat si den mensche bouen al
zalegher ende beter maken sal
ende nieman letten no deren
dits der letteren begheren
tgheleerds mans leuen sal wesen
peinsen studeren ende lesen
ander staf scilt no spere
en sal sijn in sinen ghere
alsoe die sieke sonder waen
met enen staue moet gaen
alsoe bedarf dat verstaet
die leeke der scrijfturen raet
ende die clerke die niet en wercken
na dat sie int dscrijfture merken
mesdoen meer des sijt vroet
dan die leeke mensche doet
seneca seit als men daer siet
men sal arch met arghe lonen niet
dit seit oec cassiodorus
een ander lerere seit aldus
dat men gheen dinc en sal wreken
nv hoert hier op van wraken spreken
wrake hoert allene toe
gode ende den rechtere alsoe
wie anders recht nv oft echt
hi doet desen tween onrecht
dat die rechtere dat swaert draeght
alse ons sente paulus ghewaecht
dats daer omme sijds ghewes
dat hi der quaetheit wrekere es
ende dat hem die quadien
daer af selen castien
die rechtere es dat verstaet
den goeden groet toeuerlaet
want hi es besceermere ende hoede
van horen liue ende goede
want en dade hijt diet wel besiet
den onnoselen en bleue niet
ende quadien waer sine sien
sijn altoes vervaert in dien
ende wanen hebben opten hals
want si altoes duchten ongheuals
want hem hore quade dade
wroeghen vroech ende spade
ende die goede om dit gherief
selen den rechtere hebben lief
ende hem minnen ende eren met
want hi in gods stede set
om elken te doene recht
beide den here ende den knecht
ende alle dinc doen gheliken
alsoe wel den armen als den riken
den rechtere en sal twiuelen niet
de quaetheit te wrekene iet
een phylosophe aldus sprect
rechtere die quaetheit niet en wrect
maect uele quaetdien van dien
want si tgherechte nien ontsien
een rechtere die nie en corrigeert
wet dat hi den quaden mesdoen leert
ende oec es hi dat verstaet
mede sculdech der mesdaet
want hadde hine te tide verdaen
sone haddi nemmer args ghedaen
men sal altoes die heren
ende oec die rechteren eren
want si sitten in gods stede
ende berechten gods volc mede
sine berechten haer volc niet
maer gods volc diet wel besiet
daer omme sal mense eren dat verstaet
weder si sijn goet oft quaet
een quaet rechter was pylatus
nochtan sprac cristus tote hem aldus
dune hads ghene macht in mi
en waert van bouen niet verleent di
hier bi mach elc wel verstaen
ende oec proeuen sonder waen
dat elc rechtere sijn ambacht
houdt vander gods cracht
tfolc noch sijn goet diet wel besiet
en es heren van den lande niet
maer liede ende goet wet dat wale
sijns god ons heren altemale
want hijt al maecte ende gaf
ende es daer ene hoede af
als een drossate des sijt vroet
die bestimt sijns heren goet
ane tgoet en heeft niet die drossate
maer hi bestimmet ter meester bate
dat een rechtere des sijt ghewes
dien gods volc beuolen es
tonrechte neemt lijf oft goet
wet dat hi uele meer mesdoet
ende oec hem es mere blame
dant deen mensche den anderen name
die rechtere heet een rechtere omdat
hi recht doen sal in elker stat
ia alsoe verre dat verstaet
alse sine iuridictie gaet
maer soe wanneer dat here gheit
vte diere gerechtecheit
en es hi rechtre nemmer dan dat
maer een valsch crummere es hi bat
dien god lonen sal daer af
na dat hi tfonnesse hier gaf
een rechtre en sal hem niet vermiden
hi en sal in allen tiden
wreken wel die quaetheit
ia na goede bescedenheit
ende na vsage ende wet
die dat lant heeft gheset
maer men heeft in ouden stonden
valsche lereren vonden
die segghen wouden alsoe
dat den mensche nien werde vroe
maer quaetheit wrake groot no clene
maer gode onsen here allene
alsoe verre als aen dlijf ghinghe
ende toenden daer toe dese dinghe
onse here seit gheeft mi die wrake
ende ic sal lonen die sake
ende oft men v an dene wanghe smit
soe biedt die andre daer toe mit
ende eest datmen v neemt een cleet
soe biedt den mantel met ghereet
oec soe proefden si daer toe
dat autoriteyt dat spreect alsoe
en wil niemen doemen ende ghi
en werdt neit ghedoemt daer bi
ende want si dat qualec verstoeden
soe willics v te rechte beuroeden
alsoe alst meerster albertaen
in sinen boeke doet verstaen
alsoe ict las in dat latijn
ghelijc dat inden lichame sijn
vele lede als ghi moeghet merken
die alle diuerse werke werken
alsoe sijn onder die menschen met
diuerse ambachte gheset
een ambacht es ghegheuen
hen die geestelike leuen
ende een ander als wi lesen
hem die ter werelt wesen
dat derde hoert den rechtere toe
nv hoert ic seggu alse hoe
ic v dit nv sal bedieden
tote den gheesteliken lieden
es dit woert ghesproken dat verstaet
eest datmen v an dene wanghe slaet
soe biedt die ander ghereet
ende neemt men v dat cleet
soe biedt den mantel mede
dit hoert ter gheestelijchede
maer ten werenliken lieden hoert
van allen rechte toe dit woert
dat men cracht met crachte sal
besceidenlec weren ouer al
den rechtere hoert toe dit woert
dat ghi hier nv hebt ghehoert
dat sente paulus ghewaeght
dats dat die rechtere zwaert draeght
dat het niet en es sonder sake
want het es om die wrake
te doene ouer die quadien
om donnosele te beurien
ende te besceermene van ondade
die hem doen soude die quade
nv soe seldi horen voert
wat den ghenen wel toe hoert
die vonnesse vte gheuen
alsoe ict vant bescreuen
die ghene die daer toe sijn gheset
dat si sitten inden stoel der wet
ende vonnessen wisen daer
wet dat hore staet es swaer
daer men ere lijf ende goet
wisen ende ontwisen moet
daer men alsoe scone verseit
loghene alse die waerheit
ende want si sitten tiere stede
in den stoel der gherectichede
van gods weghen des seker sijt
soe sijn si dan vermalendijt
ende verwijst metten vingheren ons heren
die daer oec gherechtecheit keren
wiste een scepen wat hi ware
hi soude beuen altoes van vare
soe wanner hi sitten ghinghe
tien ordele in ghedinghe
dan soudi trecken vore sine oghen
dordeel dat onse here sal toeghen
ten ionxsten daghe daer hi al
doeght ende archeit lonen sal
seuen poente principale
horen hem toe dat wet wale
die daer toe sijn gheset
dat si sitten in die wet
diere ic v segghen wille viere
nv hoert ic segghese v sciere
dierste poent dats wijsheit
dander es gherechtecheit
dat derde es verbeidenlechede
dat vierde gods vrese mede
wijsheit moet hem horen toe
sonderlinghe ic seggu hoe
die saken sijn menegherande
die daghelijcs comen vore hande
ende diese al sal besceiden
moet hebben uele wijsheiden
salomon dus bescreuen heeft
eer ghi v vonnesse v gheeft
seldi v wijslec vore dincken
ende vter waerheit twint wincken
waermen waerheit vliet
seker daer en es god niet
maer die duuel speelt daer mede
want god es selue die waerhede
een wijs phylosophe seit
soe waer dat gherechtecheit
ghebrect alsoe goet als iet
daer en es volmaectheit niet
gherechtecheit in hare heeft
dat si elken dat sine gheeft
ende nieman en wilt honen
noch oec gheueinstheit tonen
ende wie anders doet wet dat hi
niet gherecht maer valsch si
scepen die hem huren laet
om dat gherechtecheit voert gaet
mesdoet vele meer des sijt vroet
dan hi die symonie doet
oft hore vonnessen daer omme scorssen
dat siere goet wt willen porssen
sijn vermalendijt euwenlike
ende ghewijst vte hemelrike
wat verdient hi segt mi dan
die quaet vonnesse wijst den man
ende gods vonnesse vercopen
ende dat contrarie doen lopen
ende die waerheit wederstaen daer
die god selue es voerwaer
alse tullius die wise man
in sinen boeke wel segghen can
ende dauid ende andre heren
die van desen dinghen leren
hadde een mensche al die weldaet
daer al ertrike met omme gaet
ende waer hi ongherecht iet
al die weldaet en holpem niet
want gherechtecheit es een licht
daer hemelrike es op ghesticht
ende alle doeght ende ere mede
ghi die daer sijt in die stede
des ordels daghelike
peinst dat ghi sekerlike
tote dien ordele moet comen
daer god selue sal doemen
ende na sine gherechtecheit sal
goet ende quaet oec loenen al
daer ghi v ordeel selt ontfaen
na dat ghijt hier hebt ghedaen
daer spreken smeken noch mieden
twint en selen moghen dieden
tselker stat pleeght men te gheuen
vonnessen na recht bescreuen
int loey ende in andren boeken
daer men dat recht in sal soeken
ende tselker stat hebbic vernomen
wijst men na out heercomen
tselker stat wijst men des sijt vroet
na dat den wisers duncket goet
wt haren hoefde sijds ghewes
dat een anxtelec dinc es
dat hem liede onderwinden
loye ende die rechte te venden
die in die scrijfture sijn blint
ende van rechte en weten twint
want die ghene die weten wale
loy decreten ende decretale
bible ende propheten
phylosophen ende poeten
twiuelen dicke in uele dinghen
hoe sise te rechte moghen ghebringhen
hoe sal moghen segt mi dan
dat recht gheweten een leec man
daer omme salmen in der waerheiden
vonnessen met verbeidentheiden
ende met goeder liberatien
soe dat god met siere gratien
hen vertoene dat beste dan
van dien daer si twiuelen an
een phylosophe maect ons ghewes
dat dat een wijs wisere es
die de dinc cort verstaen heeft
ende traechlec sijn vonnesse gheeft
men sal scuwen sonderlinghe
inden vonnessen twee dinghe
dats haesteghede ende gramhede
soe waer dese twee houden stede
daer eest meslijc sonder waen
oft dat recht sal voert gaen
in vonnessen salmen sere
gode ontsien onsen here
want hi alle waerheit kint
hem en es verborghen twint
die wise salomon dit woert seit
gods vrese es beghin der wijsheit
sekerleke dat es waer
en was noyt wijsheit daer
die gods vrese niet en was
alle dinc sijt seker das
die men buten gods vrese doet
die moet vallen onder voet
die scalke rade connen vinden
ende die met loesheiden binden
die heten die vroeden nv
maer si sijn valsch dat seggic v
aldus en seldi doemen niet
watter v na ghesciet
dinc die v niet toe en hoert
ghine selt oec niet doemen voert
ieghen redene ende ieghen recht
ghine selt oec niet doemen echt
sonder grote voresienechede
ghine selt oech niet doemen mede
in gramheiden haestelike
noch doemen oec die ghelike
sonder die vrese ons heren
ghi selt v oec daer toe keren
dat ghi gheen vonnesse en selt gheuen
ghi en siter soe toe gedreuen
dat ghijt sculdech to doene sijt
metten rechte telker tijt
die anders sijn vonnesse gheeft
wet dat hi in crancken poente leeft
ende dat god van hemelrike
hem doemen sal zwaerlike
seneca maect ons ghewes
welc dat ondersceedt es
tusschen den prince ende den tyran
dus seiter toe die wise man
dat allene goedertierenheit
daer tusschen maect ondersceit
want een landshere onghenadech
fel ghierech ende ouerdadech
ende lieuer heeft siere liede goet
dan hi vonnesse oft recht doet
ende luttel ontsien den ban
dat es seker een tyran
die wise seneca hi seit
dat tsprinsen goedertierenheit
sijn rike can doen meerren
ende setten in groter eren
noch seit seneca dit woert
dat niemanne bat toe en hoert
goedertierenheit dan den prinche
dat es hem een poent van winsche
in tullius boeke wi lesen
dat landsheren selen wesen
niet wracghier no fel
ende dat proeft hi bider bie wel
bien sijn selc van naturen
dat si lichte werden in rueren
ende gram ghemaect sijn saen
ende thant ter wraken vaen
nochtan vint men dat wale
dat haer coninc es sonder strale
om dat hi nieman en sal steken
noch sine euelen moet wreken
maer sachte sijn van moede
ende alle dinc setten int goede
na dien dat dit stom beestkijn
in siere naturen es soe fijn
soe selen princhen ende landsheren
hem ter goedertierenheit keren
die beste scat die hebben mach
een prinche alsic bescreuen sach
dats dat hi wel ghemint si
van sinen lieden verre ende bi
want hine mach twaren
niet langher wel varen
dan willen sine goede liede
wat soude hem beter miede
hets hem uele beter dan rijcheit
maer cracht ende ouerdadechheit
salmen rechten wats ghesciet
des en mach men laten niet
ende sunderlinghe wet wel dat
moet men rechten in ene stat
scarpelec ende ongheuiert
daer men ghemein orber hantiert
ende wet dat die alle dine
wreken woude na sijn ghehinc
dat hi sine vriende verdriuen
soude ende allene bliuen
ende viande soe uele beiaghen
dat hijt niet en mochte gedraghen
een landshere sal sinen lieden
een lieflec aenscijn altoes bieden
drie dinghe soe horen toe
den lanshere ende seggu hoe
gherechtecheit ende goedertierenheit
ende daer toe bescedene meltheit
voert sal elc prinche sonder waen
goede liede gherne ontfaen
die vanden goeden sijn comen
dat moet hem altoes vromen
ende die oec te rade lesen
die fel no ghierech en wesen
want den ghiereghen en salmen niet
te nausten ghelouen wats ghesciet
alsoe als alle die wise segghen
die wijsheit in boeken legghen
die ghiereghe can rechte breken
ende heymelec met vianden spreken
ende die vriende verraden
ende verliesen borghe ende staden
elc here doe vroech ende spade
die ghiereghe wt sinen rade
want die heyleghe paulus seit
ghierecheit es wortele van alder quaetheit
die prinche hi es ene hoede
van siere liede lijf ende goede
ende neemt hi hem dat sekerlike
soe verboert hi dan sijn rike
een wijs phylosophe aldus spreect
die prinche die sinen liden ontreect
lijf oft goet sonder vonnes
dat het quader dan roef es
want hi die ghene selue ontgoet
die van hem souden sijn behoet
hets een quaet herde dat weten wilt
die sijns here scape selue vilt
want die liede diet wel besiet
en sijn tsprinchen liede niet
maer gods diet al gheeft ende gaf
die prinche esser maer herde af
ende hoedt hi gods scape qualike
hi darfter omme hemelrike
die ander boec int hier nv
daer in ic hebbe gheset v
van dinghen die lichamelec sijn
alsoe icse vant int latijn
dats datmen sien ende tasten mach
nv sal ic v voert doe ghewach
van dinghen wet wel van dien
niemen tasten en mach no sien
maer metten hoerne verstaen moet
die gramarijn des sijt vroet
hiet al sulke dinghe res
dat zwaer gnoech te verstane es
die derde boec gaet hier ane
die v sal doen te verstane
van dinghen alsic dede ghewach
diemen sien no tasten en mach
dat leken lieden sal sijn swaer
maer ic hoept te settene soe claer
dat ic hope sonder waen
dat het elc sal wel verstaen
diet met tastene wilt gronderen
ende daer op bliuen ende studeren
arestotiles hi seeght waer
den studere en es niet te swaer
men en mach hier inder tijt
niet ghewinnen des seker sijt
en moet met arbeide wesen
als ic vore hebbe ghelesen
ia hemelrike des sijt vroet
men inder tijt verdienen moet
met arbeide ende met sorghen
nochtan en heeft nieman morghen
gherechtecheit sekerlike
es porterse van hemelrike
want sine laet daer niemanne inne
hine si gherecht van sinne
ende hine hebbe haer hier ghedient
ghetrouwelike als haer vrient
gherechtecheit sijds ghewes
datmen elken gheue dat sine es
noch anders en begheert nach no dach
dan datmen met rechte behouden mach
ende niemanne en helpe no en rade
dat enen anderen bringhe in scade
een phylosophe sprect alsoe
die enen anderen helpt daer toe
dat hi onrechs ouer coemt
es te rechte wel verdoemt
ende dat hi es alsoe wale
schuldech alse die principale
want en hadt sine hulpe ghedaen
dander waers lichte ontgaen
meester tullius doet ons bekent
gherechtecheit es fondament
alre eren in alre wisen
sonder haer en es niet te prisen
noch beuroedt ons tullius des
dat gherechtecheit vrouwe es
alre doeght conninghe
ende wie die heeft inden sinne
dat die alle dinc verwint
seneca doet ons bekint
maect v der redenen onderdaen
soe verwindi alle dinc saen
gheen dinc nes eersam no volmaect
daer gherechtecheit iet in laect
in allen tiden ende ouer al
men gherechtecheit beseghen sal
ende soe waer men diere niet en pliet
seker daer en en god niet
en die dinc moet onlanghe staen
in vorespoede dats sonder waen
plato seit dat scalke wijsheit
contrare es der gherechtecheit
ende omme dat tfondament es quaet
daer omme eest dat si onlanghe staet
gherechtecheit pleeght sulc te sine
dat si den viant gheuet tsine
alsoe gheerne alsi den vrient doet
want haer en dunct gheen dinc goet
daer men elken tsine niet en gheeft
dits dat si van naturen heeft
seneca seit dat gherechtecheit
swighende in smenschen herte leit
ende wijster tsine elken man
alse verre als sijt ghegronden can
maer sulke liede sijn soe ghedaen
als dat recht ieghen hem sal gaen
soe willen sijt doen weder keren
gode onsen here tonneren
want die recht wilt weder plechten
hi wilt ieghen gode vechten
want soe wie recht weder staet
weder vecht gode dat verstaet
ende god als hem dunct tijt
wreket swaerlike des seker sijt
si bleuen alle verwonnen die
die ieghen gode vechten ye
gherechtecheit es ene cracht
die staende hout dach en nacht
der menschen eendrachtechede
ende alle orberleecheit mede
ende waer men onrecht wil hanteren
daer moet men altoes discorderen
alle dorloghen twaren
die vore desen tijt waren
ende noch selen sijn alsoe
comen van onrechte toe
want gaue men elekn tsijn
het soude selden twijst sijn
en daedt gherechtecheit vorwaer
die mensche en dochte niet een haer
nienne en souden tsinen bliuen
daer omme sijn si wel keytinen
die scalke wijsheit vinden
daer si trecht met verblinden
alse taelmanne ende auecaten
doe om hare borsen baten
scalke vonde venden conen
daer si dat recht mede honen
nochtan en mach men wats gheschiet
gherechte waerheit breken niet
si moet emmer bliuen dat si es
wien lief wien leet sijds ghewes
een vroet man seit dat gherechtecheit
herde gaet sonder wijsheit
want wijsheit en doch meer no min
daer gherechtecheit nien es in
in tullius boeke wi oec lesen
dat men gherecht en mach wesen
die doet oft bedroefhede
allende oft armoede mede
oft ander mesquame mede
oft om deze laet te doene iet
daer gherechtecheit toe hoert
noch set tullius dit voert
dat men nieman soe ongherecht en si
hem en si sulc stont noet dat hi
gherechtecheiden plie
als een houtrouere die
van uele rouers hoetman es
woudi des sijt ghewes
die proien delen onghelike
si mochten dan haestelike
dien hoetman nemen dleuen
of sijn gheselscap begheuen
aldus en es nieman soe quaet
noch soe ongherecht dat verstaet
noet en dwinghen nv oft echt
dat hi wesen moet gherecht
die comen wille ter hoegster eren
moet hem ter gherechtecheit keren
als ons salomon seit nv hoert
dits een herde goet woert
die volgt der gherechtechede
ende der ontfermecheden mede
hi sal sonder meswinden
leuen ende glorie vinden
dat in dese rike werdt ghestruweert
ende in vremden handen ghekeert
waer omme verliest menech here
beide sijn lant ende sine ere
anders dan om dongherechtecheit
daer hi vroech nede spade met omme gheit
alse ihesus sydracs sone
in sijn boec seit herde scone
menech rike sonder waen
es in vremder hant ghegaen
om donwetteghe leuen
dat die daer in dreuen
loy decreten ende decretale
ende die rechte altemale
sijn ghesticht op gherechticheide
alsoe ic v hier voren seide
gherechtecheit heeft sunderlinghe
in hare drie edele dinghe
dierste es eersamlec leuen
dander elken tsine gheuen
dat derde er niemanne deren
dese drie poenten sal begheren
elc mensche lude ende stille
die in eren leuen wille
ende wien een ghebrect van desen
en mach in ern niet wesen
reden heeft twee bediede
deen es sprake der liede
dat ander es dat verstaet
onderkinnen goet ende quaet
dat uter herten coemt ghegaen
als ons her seneca doet verstaen
dese redene en ene cracht
die ondersceedt met hare macht
wele goet ende oec aercheit si
eersam ende onneersam daer bi
ende datmen ten besten tie
ende dat quade altoes vlie
soe wat sonder redene ghesciet
en mach ghedurech wesen niet
ende soe wie redene doet ende mint
wet dat hi al de wereld verwint
aldus sprect meester seneca
oec volght aldus daer na
iede die redene niet en volghen
god es op hem verbolgen
oec es hi tfolcs haet
want het spreect al van hem quaet
ende hine mach oec wats gheschiet
goeden inde nemen niet
enen meester van groter ere
waert gheuraecht wilen ere
wat beter ware dan gout
die antwerde die meester bout
dat ghesteente beter ware
doe wert hem gheuraecht daer nare
wat beter dan ghesteente si
redene es beter antwerde hi
want daer bouen niet en gaet
alse te uele steden bescreuen staet
si moeste nochtan in corter stont
vallen in den helschen gront
alse lucifer waerliken
viel vten hemelriken
mids hoeuerde inder hellen
met al sinen ghesellen
daer hi euwelec blijft verdoemt
ende nemmermere vte en coemt
na dien alsic voren seide
datmen minnen sal rijcheide
soe sal men conste dan minnen
daer men rijcheit met mach ghewinnen
want rijcheit es dicke gaende
maer conste si blijft staende
ende de mensche sal tallen daghen
sine conste met hem draghen
waer hi henen set den moet
dat en consti niet sijn goet
seneca seit in die scrijfturen
dat conste dienen der naturen
dat wijsheid can ghebieden hare
oec soe volght hier nare
dat woert dat kint wale
al eest dat conste liberale
gheen conste en bringt in
si vermoruwen des menschen sin
ende makene daer toe ghereet
dat hi salechheit ontfeet
maer dandre conste des ghelike
connen den mensche maken rike
ende helpen hem in siere noet
ende staen hem bi toter doet
daer omme salmen daertoe keren
kindren dat si consten leren
daer si hare lijfnare nemen aue
waert dat hen tgoet begaue
die met consten willen winnen
sijn broet moet sine conste minnen
ende daer toe gaen sonder verdriet
oft sine mach hem hulpen niet
ende soe hi meer oeffent niet
soe hijt uele te bat can
conste ende oeffeninghe sijn ij saken
die den goeden meester maken
hets gheseit ter menegher tijt
dat hi nemmermeer en ghedijt
ane sijn ambacht diet node doet
seneca maect ons vroet
dat gheen dinc en es soe goet
noch dinc gheeft beteren spoet
in striden noch in anderen dinghen
alse sijn die oeffeningen
si maken alle consten licht
hier aue hebbic gneoegh ghedicht
elc mensche sal sunderlinghe
na doeght staen vore alle dinghe
want doeght es een zierlec cleet
dat bouen alle sierheit gheet
wie dat dit cleet bringt aen
es ouer al wel ontfaen
men deerf den mensche prisen niet
daer men doeght ende ere ane siet
want hijs ghemint in sinen daghen
van hem diene noyt en saghen
ende als hi vander werelt keert
blijft sinen name altoes gheert
augustinus die heileghe man seit
dat doeght es hebbelecheit
die vter herten neemt haer vaert
ende alle dinc keert ter redenen waert
ende op alle dinc heeft haet
die buten redenen iet gaet
wie dat doeght wilt beiaghen
sal tierst moeten vte hem veriaghen
alle archeit want dese twee
sijn contrarie emmermee
waer deen woent wats gheschiet
daer en mach dander wonen niet
want dat een hoert gode toe
dander den duuel alsoe
die tsamen nien moeghen gaen
hier omme doet goet na doeght verstaen
die name vander doeghlijchende
es beter inder waerhede
dan al dat goet dat argheit mach
gheuen tote opten doemsdach
die hem vore rijcheit niet en scamen
haer argheit ende blamen
wet dat si hen men no mere
en scamen vore onsen here
die alle herten binnen kint
ende dien verborghen nes twint
ende die van allen loen sal gheuen
van dat op ertrike was berdreuen
tullius die wise man seit
dat om doeght ende vromicheit
die mensche meer werdt ghemint
want het mintse wiese kint
alsoe verre weder ende voert
als men horen name noemen hoert
dbeste testament van wensche
dat na hem laten mach die mensche
dats dat hi alsoe heb gheleeft
datmen hem na sijn doet gheeft
van doeghden ghetughe goet
ende sijt des seker ende vroet
wie na hem laet goeden name
dat hi vore gode es bequame
die mensche es ghedisponeert
van naturen ende gheordeneert
toten doeghden des sijt vroet
ende als die mensche quaet doet
soe doet hi ieghen sine nature
hi es ghebeeldt na gods figure
ende weet wel dat verstaet
waer hi goet doet oft quaet
maer die verwoede hoeuerdecheit
ende nijt ende ghierecheit
verwinnen den mensche soe sere
dat sinen worpen vten kere
soe dat hi latet met allen
gods vrese onder vallen
noch en roect noch en merct
wat dat volc van hem sprect
op dat hi ghenieten mach daer an
oft sinen viant bederuen dan
doeghde ende anders gheen saken
moghen den mensche salech maken
ende die doeghde sal ghewinnen
moet sine herte suueren binnen
van allen arghen twaren
ende quade ghewoenten laten varen
hets ene swaer dine vtermaten
oude ghewoenten af laten
die dat vromelec ghedoen can
dat es seker een vroem man
daeromme sijn goede ghewoenten goet
diere hem toe voeght hi es vroet
wildi oec ter doeght keren v
soe maect quade ghepeinse in v scu
want quade ghepeinse spade ende vroe
bringhen quade werken toe
ende besmetten den menschen sere
in deuwangelie sprect ons here
dat men in den mont gaen siet
dat besmet den mensche niet
maer dat vter quader herten gaet
besmet den mensche dat verstaet
alse verranesse mort ende ouerspel
diefte valsch orconde alsoe wel
ende meneghe quaetheit dat soe wet
die den mensche sere besmet
die twee dinghe wilt hanteren
mach hem ieghen archeit weren
dierste dat hi vroech ende spade
vlie waer hi mach die quade
dander dat hi tallen tide
ieghen quade begherten stride
biden welken den menschen werdt
besmet ende daer inne verherdt
ghi selt al van v keren dat
v met gode maect ghehadt
ende v keren oec talre doeght
daer ghi gode met behaghen moeght
doeght can bat wapenen den man
dan ocht hi enen halsberch hadde an
met gheenen dinghen twaren
en mach men bat bewaren
ziele ende lijf dan met weldaden
die daer na doen sijn wel beraden
ende die meeste doeght van wensche
die hebben mach enech mensche
dats dat hi met gansen sinne
gode ende sinen euenkersten minne
want dat heet caritate
god onse here die late
ons dese twee soe minnen
dat wi hemelrike ghewinnen
hoeuerde es dquaeste venijn
dat in der werelt mach sijn
ende luttel yemen wilt kinnen
dat hi hoeuerde heuet binnen
want den hoeuerdeghen dunct dat hi
alder eren wel werdech si
ende en wilt oec waerlike
hebben gheen ghelike
waer hi comt hem dunct des
dat hi die beste vanden hoepe es
ia int beghin verstaet wel dat
hoeuerde ieghen gode vermat
ende en woude hem en gheen vordeel gheuen
daer dinghelen omme moesten sneuen
salomon seit soe waer es hoeuerde
daer es nijt ende groet onwerde
ende selden eest daer sonder discoert
noch seit salomon voert
soe waer es oetmoedecheit
daer es raste ere ende wijsheit
die houerdeghe in elken stede
begheert sijns selfs hoefstede
ende vore waerheit ghelouets mi
bouen die ghene die hem sijn bi
hoeuerde was seker dat beghin
van allen sonden ende niet min
ihesus sydrac maect ons ghewes
dat die hoeuerdeghe mensche es
van gode te male vernoyeert
want sijn herte es ghekeert
van gode in al sijn doen
noch seit her salomoen
hoeuerde es ghehaedt dat wet
vore gode ende den mensche met
hoeuerde es van dien aerde
dat si noyt menschen en spaerde
sine woude bouen hem clemmen
hoeuerde en mach nieman temmen
si blijft altoes euen wreet
ende ter wraken altoes ghereet
nochtan es wrake al wi lesen
een dquaetste dine dat mach wesen
ende dat meer der zielen scaedt
want het god selue weder raet
daer hi sprect gheeft mi die wrake
ende ic sal loenen die sake
hoeghe clemmen hoe dat gaet
dat es der hoeuerden staet
hoe hoegh si clemmen nochtan soude si
hoghere clemmen mochtsi
die goede iop sprac hier omme
al waert dat die hoeuerde clomme
soe hoghe na haren gheuoeghe
dat haer thoeft ten hemele sloeghe
nochtan moest si waerlijc
neder vallen in dat slijc
ihesus sydracs sone hi seit
dat onrecht ende stridachtecheit
dat goet te quiste doen gaen
oec diet hi mede verstaen
een huys dat es alte rike
ende te verweent die ghelike
en mach niet hebben langhen spoet
alte uele en was noyt goet
alsmen al ghebrec verdrijft
hoeuerde dan allene blijft
si es te verdriuene soe quaet
want haer wortele soe vaste staet
dat mense niet verdriuen en can
daer omme seit die wise man
die houerde in hem kint
nochtan hire altemale in wint
daer omme eest die sorghelecste zonde
die men noemen mach met monde
want si hore houerde niet en kinnen
ende steruen alsoe daer binnen
sonder kinnesse ende beru
god make ons houerde schu
nydecheit heeft sulken aert
dat si den ghenen meest beswaert
diese in dat herte draeght
want sine nacht ende dach knaecht
die nideghe hine nes nemmermeer blide
dan allene in dien tide
als hi sinen euenkersten siet
hebben scade ende verdriet
ende nemmermeer nes hi gram ghemoet
dan om sijns euenkerstens voerspoet
socrates maect ons ghewes
dat nidecheit anders niet en es
dan haet ende bedroeftheit
om eens anders salecheit
ende alsoe hi werdt verblijt sere
dien goet ghesciet ende ere
alsoe werdt die nideghe man
in sinen herte bedroeft dan
daer omme soe seit een lerare
mochtet sijn dat recht ware
dat een nideghe mochte sien
alder liede goet ghescien
soe dat hi int herte sine
van elken lede pine
noch staet daer bescreuen
men mach den nideghen gheuen
niet meer vloeken dan dat hi
langhe in desen leuene si
want soe hi langher leeft
soe hi meer sijns onwils heeft
cassiodorus die goede rethorijn
scriuet dus in den boeke sijn
soe wat dat men van nidecheiden seit
en salmen niet houden vore waerheit
ende dese nidecheit draghen
vele liede in horen daghen
alse die mate die beniden
die rike te meneghen tiden
ende oec die esele dat ghijt wet
die goede clerke beniden met
ende die quade beniden doeght
ende die oude benidet ioeght
ende die dwaes benidet den man
die doeght ende wijsheit can
ende sunderlinghe pleeght tsine nijt
onder porteren te menegher tijt
als ons salustius maken vroet
dat daer den enen duncket goet
dat dunct den anderen quaet
vindt daer een goeden raet
dander blameret thant
om dat hine selue niet vant
aldus maect nijt in eene poert
menech hardt groet discoert
daer dat ghemeen orboer bi
te quiste gaet ghelouets mi
want discoert sunderlinghe
can clene maken grote dinghe
romen ende andere grote steden
die wilen stoeden in moghendtheden
sijn alle gader te quiste ghegaen
mids discoert dats sonder waen
dat si onderlinghe binnen hilden
si die de stat berechten wilden
daer af die ghemeente sijds ghewes
dicke in roeren worden es
ende verslaghen heeft die heren
mids den vonnesse ons heren
die wise man en benijdt niet
dat eneghe mensche goet gesciet
maer verbliden inden moet
dat den ghenen ghesciet goet
ende dat die mensche heeft smerte
dat soe deert hem in hore herte
hem es oec leet dat verstaet
dat enech mensche argh begaet
wedert vrient of viant si
des pleeght die wise ghelouets mi
maer die quade in horen moede
beniden altoes de goede
sente ambrosius sprect al clare
dat nemmermeer nijt en ware
waert alsoe dat alle menschen
qualec voren na wenschen
des gheens die nidech es
des sijt seker ende ghewes
want die nidech es van naturen
benijdt allen creaturen
ende horen voorspoet des ghelike
beide hier ende in hemelrike
en es gheen soe groet sant dare
hine woude dat hi in sine stat ware
ghelijc dat lucifer dede
mids siere hoeuerdechede
want nijt heeft hoer beghin
wt hoeuerde meer no min
ghi selt nidecheit alsoe vlien
datter v af en mach ghescien
gheen argh no andren mede
alsoe catoen leert in eenre stede
ghi moeght den meneghen niden sere
dat hem en scaedt min no mere
maer ghi sout v seluen quellen
beide hier ende inder hellen
want de nijt draeghet es meest gequelt
alsoe ic hier vore hebbe ghetelt
ende niet en seldi allene
v herte van nide houden rene
maer ghi seldu tallen tide
hoeden ieghen vriende nide
die dicke meer noest sijds vroet
dan nijt vanden vianden doet
een wijs man sprac wilen ere
dat hem de mensche sal hoeden mere
ieghen vriends nijt alle daghe
dan ieghen der viande laghe
want verborghen nijt es noch alsoe swaer
als nijt die men draeght openbaer
wildi v herte suueren van
nidecheiden soe mint dan
gode ende den mensche met
dits rechte kerstene wet
ende doeght met uwen euenkersten
als hi in breken es ende in bersten
ende als hi es in vorespoede
verblijdt met hem in uwen moede
soe hebdi nidecheit verdreuen
ende selt hebben deuwelec leuen
wijsheit es die beste gaue
daer men weet te sprekene aue
die wijs es mint altoes sere
alle doeght ende ere
ende wijsheit can verre vorsien
dinghen die moeghen ghescien
ende es op haer hoede ouer al
ieghen scade ende ongheual
noyt in en gheenre stonde
en dede wijs man sonde
ghierecheit vrecheit ende nijt
scuwet die wise talre tijt
ende oec al dat nacht ende dach
daer hi gode met verwerken mach
wijsheit voerwaer gheseit
en soect niet dan gherechtecheit
wijs man hem seluen wel kint
ende hi en verheft hem twint
die wise ontsiet altoes gode
ende houdt gheerne sine ghebode
salomon die wise man seit
gods vrese es beghin alder wijsheit
al dat ghi doet dat sal wesen
ghemingt metter gods vresen
ende wat ghi daer buten doet
dat sal selden wesen goet
gods vrese dat merken moeght
es slotel alder doeght
ende alle dinghe ontsien dien
die gode minnen ende ontsien
ende die gode en ontsiet niet
wet dat hi alle dinc ontsiet
want hi ghenen troest en heeft
in hem diet algader gheeft
die gode ontsiet sonder waen
es hem altoes onderdaen
ende haet altoes sijds ghewes
al dat ieghen gods wille es
seneca sprect des sijt vroet
wijsheit es een volmaect goet
der menscheliker ghedachten
die gaet bouen alle crachten
want si begripen can sunderlinghe
beide eerdsch ende hemelsche dinghe
want den staet der neghen choren
der ingle als ghi moeght horen
can wijsheit der menschen gronden
als ons die boeke orconden
soe dat gheen dinc sijds ghewes
soe bedect no soe swaer en es
tsmenschen wijsheit en can venden
wilt hijs hem sere onderwenden
aristoteles seit openbaer
dat gheen dinc nes te swaer
die studeren wilt hine vindet
op dat hijs hem onderwindet
den wisen dunct altoes dat hi
dwaes ende onorberlec si
ende wien dunct dat hi es wijs
van sotheden heeft hi den prijs
salomon die wise man seit
vore alle rijcheit gaet wijsheit
ende al dat es in ertrike
en mach niet sijn haer ghelike
ihesus sydrac seit des ghelike
dat goet wijn ende soete musike
tsmenschen herte verblidet sere
nochtan verhoeght wijsheit mere
ende wet dat een wijs man seit
dat nieman sonder wijsheit
wel op ertrike en mach leuen
oec staet daer bi bescreuen
dat alle herten sijn ghehoent
daer ghene wijsheit in en woent
wijsheit sterct des menschen sin
ende smeedt alle dinc daer in
ende regeert des menschen daden
ende verhoedt van allen scaden
salomon voer waer gheseit
vercoes wijsheit vor rijcheit
want hi wiste wel in sinen moet
haddi wijsheit soe haddi goet
die wijs wilt sijn houde sine wet
die hem sijn god heeft gheset
ende doe enen anderen vroech ende spade
als hi woude datmen hem dade
soe es sine wijsheit volmaect al
daer hi te hemele met comen sal
ende wien dat god die helle gheeft
hi heeft hier als i dwaes gheleeft
al selke wijsheit sonder waen
als ghi hier hebt verstaen
es nv sere af gheleit
men heet nv meest wijsheit
rijcheit hopen tsamen
hoe mense wan oft hoe si quamen
oft dat met scalcheiden een man
sinen viant verraden can
ende bederuen aen lijf ende aen goet
dese heten heden daeghs vroet
oft die ghene die quade saken
met loghennen connen maken
ende waerheit connen verblinden
met scalcheiden die si vinden
dese sijn nv van groten loue
ende sunderlinghe ter heren houe
hadde een mensche voerwaer gheseit
in hem alle die wijsheit
die salomon hadde die wise man
ende aristoteles met nochtan
soude mense versmaden twaren
waert dat si mate van goede waren
eest drossate meyer oft amman
die uele te houe bringhen can
hoe ofte wien hi nam dat goet
dat heet een wijs man ende vroet
maer wilt hi ane sien gherechtecheit
ende daer toe sijn altoes ghereit
soe seit men het es een dwaes
die den here nien doech een aes
meester tullius seght ons alsoe
dat ten rechtere hoert toe
den rechte altoes te helpene voert
ende dat sinen ambachte toe hoert
doet hi anders in enegher tijt
seker hi es vermalendijt
ende sijn here daer toe mede
op dat hi weet sijns rechters zede
die recht wijs es gheloues mi
en soect niet dan dat recht si
ende soe waer hi onrecht siet
des soe doeght hi swaer verdriet
wijsheit draeght wapene nacht ende dach
ieghen al dat hare mescomen mach
want si haer wijsheit can vore sien
van al dat haer mach messchien
god gheue ons sulke wijshede
daer wi te gode comen mede
wet dat si dolen vter maten
die hem op dauenture verlaten
ende die peinsen in horen moet
dat si gheuen can quaet ende goet
seneca seit in siere scrijfturen
die hem beuelen der auenturen
dat si herde sere dwasen
want dauenture si es ghelasen
dat vander sonne schine
brect ontwee sonder pine
dat auonture noch leuen
den mensche sekernes geuen
seneca seit die hem beuelen
der auonturen dat si quelen
want dat si dan in die vre
wercken ieghen die nature
want dauenture si en es niet iet
ia oec uele min dan niet
die op hare neemt goem
dats oft ware op enen boem
die dwase pleghen dat es waer
dauenture ontsien hier ende daer
ende die vroede telken male
ghetroest hem haers herde wale
dauenture seit een wijs man
niemanne ghederen en can
dan den ghenen openbare
die sinen hope set in hare
een meester doet ons ghewes
dat dauenture ghelijc es
enen ongheleerden medicijn
die met quader consten sijn
vele liede heeft bedoruen
daer die meneghe af es ghestoruen
setten wi ane gode onsen troest
soe werden wi seker verloest
van arghe vroech ende spade
mids siere gronderloeser ghenade
want ane hem staet alle dinc
soe machtech es sijn ghehinc
wie dat sonder vrese leeft
wet dat hi quaet leuen heeft
want altoes es die vroede
van meschiene op sine hoede
elc mensche in sinen daghen
sal om twee dinc vrese draghen
dierste om der zielen bedrijf
dat ander es om dat lijf
der zielen sorghe sonder waen
die sal altoes voren gaen
hoe dat wise bestemmen moghen
dat si gode moghen doghen
daer na sal onse vresen
om den lichame wesen
hoe wi dien moghen gheneren
beide met gode ende met eren
soe dat wi in worden no in wercken
gode no menschen en verwercken
ons seit ihesus sydracs sone
dat die wise es ghewone
dat hi in allen dinghen vreest
ende sine viande alre meest
daer omme maect ons salomon ghewes
dat die mensche wel salech es
die in duchten altoes leeft
ende wie een herde herte heeft
dat hi dicke vallen moet
in dinc die nien es goet
seneca sprect oec hiertoe
in sinen boeke ende seit alsoe
die alle laghen ducht ghemene
en sal vallen in en ghene
want sine voresieneghe hoede
verhoetten dicke van ranspoede
hets gheseit ter menegher stede
daer goede hoede daer goet vrede
ghine selt niet doen allene
die grote maer oec die clene
want men heuet dicke ghescouwet an
dat die mindren den meren verwan
en dat oec in volcwighe mede
die mindren hoep behielt de stede
ouidius maect ons ghewes
dat ene slanghe die cleine es
enen groten verre steket doet
noch soe seit hi voer al bloet
dat dicwile een clein hondekijn
houdet i groet ouerswijn
van eenre ghenstren i wijs man sprect
dat dicke een groet dorp ontstect
ende al eest dat men ouer al
grote ende cleen ontsien sal
nochtan als es te doene
salmen vrome sijn ende coene
ende niet versaeght alst sijn moet
om te bescudden lijf ende goet
ende altoes wijslec ende hoeden
dits die lere vanden vroeden
lieve kindere nv merct na dien
dat wi menschen selen ontsien
soe eest wel recht dat wi sere
ontsien gode onsen here
die ons van niet ghemaket heeft
ende leuen ende verstannesse gheeft
ende daer toe sijn hemelrike
dat duren sal euwelike
eest dat wijs verdienen willen
oft wi hebben inder hellen
euwelike pine van dien
dat wi hem hier nien ontsien
wijsheit ende phylosophie
dats ene suptile clergie
daer groet soetheit in leit
ende die den sin maect ghereit
tallen consten liberale
alse goede clercke weten wale
si es alsoe ic hore lien
ghedeilt in drien partien
dierste dat es gheseedthede
daer die sin werdt ghemaect mede
ghestadech ende oec ghesaet
ende van onbescheide ghemaet
dander dat es redenlecheit
die doet kinnen die waerheit
van verstaen allen dinghen
die si inden sin can bringhen
dat derde es naturlechede
die can maken onderschede
vanden worden diemen seit
ia elc in sijn propertheit
ende tsiere phylosophie
en mach nieman comen die
van herten bedruct si
hi moet emmer wesen vri
ende ongheladen in den sin
daer phylosophie sal in
en es oec ghene merre soethede
alse meester marcus cocus sede
ende wie dese wijsheit hebben can
dat es wel een salech man
ia als wijsheit ende goet leuen
beide te samene wel cleuen
ende in doeghden eersam sijn
dats een poent van wensche fijn
wilen leefden wijsselike
phylosophen op ertrike
want si selue hanteerden
wijsheit die si andren leerden
alsoe plato ende aristoteles
seneca ende oec socrates
ende ander phylosophen uele
die in eerste no in spele
anders en daden spade ende vroe
dan der wijsheit hoert toe
want phylosophie in haer bediet
dats wijsheit ende anders niet
die wijsheit connen ende voert leren
ende selue dwaesheit hanteren
dats als siende blent man
die den wech niet ghehouden en can
ende valt siende in die gracht
daer hi hem seluen in versmacht
wijsheit sonder wijs leuen
ende rijcheit oec sonder gheuen
dit sijn twee tortysen echt
die nemmermeer en gheuen licht
ende oec vore gode sunderlinghe
ghehaedt vore alle dinghe
alse die goede clerc heeft gheleert
sijn phylosophie soe keert
hi hem dicke metter vaert
tote dien edelen rechte waert
alse loy decreten ende decretale
ende dat bedarf oec herde wale
want wijsheit en doech niet en twint
gherechtecheit en si haer fondament
want daer gherechtecheit niet mede
en werct daer eest valschede
gherechtecheit sal die roeder sijn
op dat die wijsheit sal sijn fijn
maer die wise die hen daertoe keren
dat si bescreuen rechte leren
ende hem god dan wille gheonnen
dat si van beiden desen connen
ende dan met hore scalker hone
dat onrecht maken scone
ende dat recht setten achter
doen gode groten lachter
ende sijn gode ondanclec daer af
die hem die edele conste gaf
om gheniet dat siere vore kiesen
daer si gode omme verliesen
hi es wijs ende wel gheleert
die sine herte ane gode keert
cleergie ende wijsheit si gaen
maer gods minne moet altoes staen
goedertierenheit des sijt vroet
es in haer seluen herde goet
ende die es tweerande alsoe ic las
dene es gheheten pietas
ende van naturen in haer heeft
dat si alle mesdaet vergheeft
ende en wilt in gheenre tijt
in haet ligghen no in nijt
dits een doeght groet
ende diere en ware ghenen noet
waert dat die mesdade
en quamen vroech no spade
want en wistmen vergheuen wat
soene hadde goedertierenheit gheen stat
dese goedertierenheit heeft
god onse here hi vergheeft
al dat vroech ende spade
dat men hem bidt op ghenade
die andre wildi dat weten
es besignitas gheheten
dats ene goedertierenhede
die oueral houdt haer stede
ende es ghereet te beleiden
alle dinc met soetecheiden
wt deser goedertierenheit comen
vif doegden hebbic vernomen
reuerentie ende ontfermecheit
vrienscap ende onnoselheit
ende daertoe eendrachtechede
ende ander doeghden mede
die ic hier achter late bliuen
nv hoert dbediet van desen viuen
reuerencie die can eren
prelate ende landsheren
ende ander liede ouer al
die men met rechte eren sal
dits een poent als men seit
dat coemt vte goedertierenheit
dander es ontfermichede
dese heeft altoes den sede
dat hi wert bedroeft van herten
om ander liede vernoy ende smerten
vrienscap die volght hier na
dats eene doeght alsict versta
die den euenkersten mint
om dat siere enech doeght in vint
tullius ons dit woert ontbint
vrienscap en es anders twint
dan een vriendelec met ghehinghen
alle godliker ende eerdscher dinghen
met goeden wille karitaten
dits ene doeght van groter baten
onnoselheit es ene doeght
die de ziele maect verhoeght
want si niemans arch en soect
ende hare bate niet en roect
indien dat ieman soude deren
ghelijcheit es haer begheren
eendrachtecheit dat bediede
dats dat poerteren ende lands liede
te samen selen plechten
ende elc met anderen vechten
vore hare recht ende hore ere
dits afgheleght sere
ic moet segghen al eest lachter
ghemeen orbore laet men achter
maer elc staet na sine bate
dits groet iammer ende ommate
scanden selen comen groet
ende seker des sal wesen noet
ende ic duchte si sijn gheboren
diet sien selen ende horen
god moeter alsoe toe sien
dat alle scanden moeten vlien
mids siere groter ghenaden
die den meneghen heeft beraden
gvlsecheit ende ommate
es tsmenschen groet ombate
ihesus sydrac doet ons bekint
die wijn ende vette morsele mint
en mach niet werden rike
noch seit hi des ghelike
dat gheen armoede en es soe quaet
alse die wt leckernien gaet
want soe hi was in meerren goede
soe hen swaerre es te moede
ia uele meer dan enen man
die noyt goet no welde en ghewan
noch soe doet hi ghewach
dat droncken arbeidere en mach
rike werden nemmermeere
noch seit die wise here
die mint leckere morsele
moet armoede hebben uele
noch maect hi ons dus ghewes
dat sober dranc ghesondere es
der zielen ende des lichamen met
vele wijns ghedroncken dat wet
crenct des menschen ziel ende lijf
ende aen ziele ende goet keyteijf
maect hine ende erenloes mede
tfledersijn in vote ende in lede
ende ander onghemac menegherande
dit sien wi daghelijcs achter lande
maect die wijn te menegher stonde
qualec rieken nase ende monde
lespen oec inder spraken
ende die oghen leep maken
luxurie can hi bringhen toe
sente paulus sprect alsoe
oec machment in deser wisen
wel verstaen als vander spisen
spise te uele ghenomen
doet dicke wile siecheit comen
nieman en sal als wi lesen
op spise te ghierech wesen
ihesus sydracs sone hi seit
menegherande spise geleit
deen op dander connen wale
siecheit maken ende quale
dit selue seit oec ypocras
ende galieen alsoe ict las
eenrande spise des sijt vroet
te maten gheten dat es goet
hongher bouen alle saken
doet crancke spise wel smaken
daerbi en soudemen niet eten dan
vor dat die hongher quame an
soe soude die spise sijn bequame
ende ghesont sijn den lichame
ghine selt hebben ghene gnoechlecheit
inder spisen wel smakelecheit
maer om den hongher te verslane
ende den lichame bi te stane
ende te houden in siere machte
dit sal sijn v ghedachte
want met herden cleinen dinghen
machmen den lichame henen bringhen
maer ouertollech ate ende dranc
maect sin ende lichame cranc
ende bedeerft die ziele mede
dits van rechte hare zede
en es gheene meerre bate
dan middelheit ende mate
ende die dese wel houden can
es de wijste eest wijf oft man
verdrachlecheit seit i wijs man
es ene doeght de verdraghen can
met verdrachliken moede
beide onrecht ende armoede
men sal niet te sere ontsien
diere dinc die men nien mach ontflien
want wie dat de dinc ontsiet
diere hi quite en mach sijn niet
dat ne mach helpen clein no groet
maer het bringt den mensche ter doet
want sijn vernoy es alte lanc
men pleeght te singene desen sanc
niet soe goet soe goet verdrach
dies men ghebeteren niet en mach
ende sorghen liden laten
dits een poent van groter baten
socrates seit dat verduldecheit
es ene hauene der zalecheit
want die mensche daer met
sijns vernoys best verghet
verdrachlecheit pleeght tsine
ieghen vernoy ene medicine
wet dat verdrachlechede
gaet vore alle wijshede
als ons catoen maect ghewes
niemen wel gheleert en es
die niet wel verdraghen en can
alse salomon seit die wise man
hi seit tsmenschen wijsheit binnen
mach men aen sijn verdrach wel kinnen
die verdraghen can tsinen vromen
vele groter dinghen ouercomen
men hoert catoene ghewaghen
wiltu verwinnen lere verdraghen
wijsheit en doech niet een bast
die verdrach niet en maect vast
dus es verdraghen alsmen vint
van alre wijsheit fondament
ende die niet verdraghen en wilt
behoeft wel dicke enen scilt
ende dicke moet hi hebben scade
ende onvriende ende onghenade
die meeste wijsheit die men vint
dats dat hem i man nien onderwint
parlaments die hem nien bestaet
ende des hem twint ane en gaet
alse liede te menegher vren
die hem daer toe laten huren
dat si vede helpen draghen
den vrienden ghelijc den maghen
wet dat dese hoe dat vert
alre scanden wel sijn wert
dese es ghelijc den doren
die den hont neemt metten oren
want hijs cume mach ontgaen
hine saelsenen bete ontfaen
salomon maect ons ghewes
dat die verdraghere beter es
dan die boude stoute man
die niet verdraghen en can
ende die oec in allen dinghen
sijn selfs noet can bedwinghen
dat hi uele starker es ghesint
dan die met stride een borch wint
die verdraghen willen leren
peinse omme den here der heren
die soe lieflike verdroech
dat menne ane enen cruce sloech
des hi verdient en hadde twint
maer hi hadde ons alsoe ghemint
dat hi ons verlossen woude
niet met siluere oft met goude
maer met sinen bloede roet
daer hi den hemel met ontsloet
starcmoedecheit es ene doeght
daer ghi uele goets wt merken moeght
want hets ene doeght wet dat wale
van iiij doeghden cardinale
die ic scone vertrecte ende claer
int boec gheheten der templaer
dese doeght noemt men alsoe
in latine fortitudo
vte deser doeght soe comen
vele eren ende vromen
alse ghetroestheit ende coenheit
ghestadecheit ende ghemindecheit
ende daer toe alle eersamhede
goeden name soect hi mede
ende heeft al dat weder seeght
daer onnere ende blame in leeght
melde es si oec sere
want daer in leeght ere
sonderlinghe elken man
die te poente gheuen can
starcmoedecheit ghetroest haer wel
alles dings goet ende fel
gheen dinc nes haer te haert
si lidet al onuervaert
liberaelheit vinden wi bescreuen
dat es gheuen ende weder gheuen
die welke doeght diet wel versint
nemmermeer vrec mensche ghewint
want si hem niet toe en hoert
want hi heeft verboert
want hi altoes nemen wille
ende laet gheuen ligghen stille
wie dat vanden sinen begheert
dien haet hi ende heeften onweert
daer omme sprac meester marchus
tote sinen gheselle aldus
die scenola was gheheten
scenola du wils altoes eten
met allen lieden op ende neder
ende nieman en et met di weder
du drings ander liede winen
ende nieman en drinct den dinen
doe nv weder des ghelike
oft du bleefs inden scande euwelike
altoes nemen ende geuen niet
es grote scande waer mens pliet
meltheit nes niet allene
goet gheuen groet oft clene
moet gherne vergheuen
dits ene meltheit sere verheuen
ende goedertierenheit connen mede
ongheueinst in elker stede
dits met gode bequame sere
oec soe mint god onse here
eenwldecheit tallen daghen
die salmen altoes met draghen
die lelye alsict las int latijn
hetense haere ghesellinne sijn
eenwldecheit es ter core
eene bloeme van edelen gore
sine peinst archeit clein no groot
dat si meent dat toent si bloet
si goret vore gode soete
ende der zielen gheeft si bote
want cristus sprac selue sijds ghewes
sijt eenwldech als die duue es
met vreden ende eendrachtecheiden
seldi al v dinghen beleiden
soe waer ghi moeght ende coent
soe wert v leuen ghescoent
ghi selt hebben pays ende vrede
met allen menschen telker stede
maer ieghen valschs ende onrecht
hebt ghestuin ende gheuecht
als verre des ghijt vermoeght
dats ene grote doeght
men sal quaetheit wederstriden
ende die niet ouer en laten liden
ende die daer vore bleue doet
voere in tser abrahams scoet
soete sprake ende vriendelike
maect den mensche van vrienden rike
ende felle herde spraken
connen vele onvrienden maken
goet name es beter menechfout
dan siluer stene oft gout
wie onder menschen ghemint es
oft oec vore gode sijds ghewes
seneca seit vriendelec spreken
can euelen moet ende gramscap breken
die vreedsam sijn ende stille alsoe
behoren seker gode toe
want god onse here wilt wesen
daer vrede es alsoe wi lesen
want tsine iongheren sprect hi
vrede met v allen si
oec seit die prophete dat
in vreden es ghemaect sijn stat
die comen wille tier stede
houde raste ende vrede
als men alle dinc hoeden sal
soe gaet raste bouen al
ende dier nes nerghen sekerlike
volmaect dan in hemelrike
wijs es hi die daer na steet
want si nemmermeer en te gheet
ghestadecheid als i wijs man seit
in dinghen daer orbore in leit
can den orbore voert driuen
maer wilt men slap daer in bliuen
soe eest meeslec sonder waen
sal die orbore wel voert gaen
in sijn beheet oec soe sal
die mensche volstaen ouer al
soe datmen hem niet en vinde
dat hi erghen ga te winde
men moet herderen alle dinghen
die men toten ende wilt bringhen
na dien dat herderen dan hoert
tenen orbore tsetten voert
soe selen wi dan sekerlike
herderen op hemelrike
ende nacht ende dach daerna poeghen
hoe wi gods hulde hebben moeghen
soe wat wi anders arbeiden
dat doet ons van gode sceiden
men mach niet dienen dat wet wale
gode ende der werelt tene male
wijsheit heet alsict versta
in latine prudentia
wijsheit hare nien onderwint
dan daer men doeght ende ere in vint
wijs man en beghinc nie
vorecope no persemie
noch iet daer ane lach blame
maer doeght ende goeden name
begheert si bouen alle dinc
maer soe wi doet sijn ghehinc
ter dinc daer scande in leit
es quite alre wijsheit
watter werelt scande es
es scande vore gode sijds ghewes
die wise man heeft van zeden
dat hi den tijt die es leden
ouer dinct soe hi best weet
in wat poente dat hine leet
ende om den vorcomenden tijt
wederdinct hi des seker sijt
om den tijt sijds ghewes
die inder ieghen worden es
sal hi dinken ende ordineren
hoe hine lide met eren
wijsheit als daer ghescreuen staet
es onderscheedt tusschen goet ende quat
ende datmen ten besten tie
ende dat quade altoes vlie
seneca seit dat wijsheit can
goet ende salech maken den man
wet dat rechte wijsheit
vliet alle weldecheit
ende oec rijcheit ende scat
salomon bat gode dat
hi hem rijcheit van goede
en gaue noch oec armoede
wijs man en dede dat verstaet
met vorrade noyt quaet
wijsheit doet ontsien gode
ende vast houden sine ghebode
die wise duchtet nacht ende dach
dat hi iet mestorden mach
ende es op sine hoede in dere wijs
ocht hi ghinc op een cranc ijs
want dese werelt sijds ghewes
es een ijs dat cranc es
wanter nieman in en leeft
die seker enen morghen heeft
maer nv en heet wijs nieman
die lieghen noch drieghen en can
ende met scalcheiden hem gheneren
ende heimelec vianden deren
dit heet wijsheit onder quade
maer god ende alle sine ghenade
op hem senden waerlike
die duren sal euwelike
doude wise scriuen oueral
datmen bedroeft niet sijn en sal
maer blide in goeder wise
dats seker in horen prise
salomon aldus ghewaecht
ghelijc dat die motte dore knaecht
die cledre menechfout
ende die worm et dat hout
alsoe bederft meer no min
bedroeftheit des menschen sin
die gherechte mensche en sal niet
hem bedroeuen wats ghesciet
want hi te vriende heeft den here
die regneert emmermere
maer die quade die sal leiden
sijn leuen met bedroeftheiden
want hi seker es ende ghewes
dat god onse here sijn viant es
ihesus sydrac seit al bloet
bedroeftheit heeft den meneghen doet
ne gheen orbore en es in hare
noch soe sprect hi hier nare
dat des menschen bliden moet
sijn leuen vergroyen doet
die droeue heeft allene
verdorret march in die bene
seneca maect ons ghewes
dat gheen dinc sotter en es
dan ghewinnen droeuen name
want hi en es nerghen bequame
en gheen dinc nacht ende dach
den wisen bedroeuen mach
hi duert vromelijc ende volstaet
in al dat hem ouergaet
wet wel dat bedroeft sin
en ghenen loen en bringhet in
en ware oft wi tselken stonden
bedroeft waren om onse sonden
verliest een mensche vrient oft goet
ende daerom laet droeuen moet
soe machem rouwen dat hi leeft
want hi der scaden twee heeft
alse pauphulus seit die wise clerc
seneca seit in sijn werc
die wise en bedroeft hem twint
om dat hi verlijest wijf ende kint
metten seluen mach hijt verdraghen
siere vriende doet tallen daghen
dat hi verbeit sijns selfs doet
want hi en weet clein no groot
weder si coemt heden oft morghen
si sijn wijs die daer om sorghen
om verlies dat der werelt toe hoert
en selen wi niet droeuen voert
maer omdat wi te meneghen stonden
gode verwracht hebben met sonden
selen wi droeuen vroech ende spade
ende roepen op gode ghenade
dat hi ons onse crancke leuen
mids siere ghenaden wilt vergheuen
elc mensche sal met sinne
scuwen der werelt minne
want sine can in bringhen niet
dan sorghe pine ende verdriet
ende dat si scone toent als gout
es argher dan verrot hout
hi slacht der bloemen die scone staet
daer scoenheit ende roke te nieute gaet
ende al si vaelt soe sijn verloren
beide scoenheit ende al dat goren
alle eersche mogenthede
ende rijcheit van goede mede
alle wijsheit van ertrike
ende cleergie die ghelike
moeten alle te nieute keren
dit moeghen wi daghelijcs leren
in allen wercken cleine ende groot
selen wi dincken om die doet
ende omme dat corte leuen
dat ons god heeft ghegheuen
die altoes dincken woude
hoe cort dat hi leuen soude
hine dade nemmermeer quaet
noch daer ghescreuen staet
dat altoes heeft die vroede
die doet in sinen moede
ghine selt uwen sin niet gheuen
daer toe dat ghi langhe selt leuen
seneca seit dat hi qualec leeft
die den hoep op lange lijf heeft
want hi hem seluen sere liecht
ende ane ziele ende lijf bedriecht
des ghelike seit catoen met
een ander meester heeft oec gheset
dat die ghene niet en leeft
die in sine herte altoes heeft
dat hi altoes wille leuen
een ander wise heeft bescreuen
datmen elken dach sal vresen
als oft die leeste soude wesen
die mensche sal tsauons slapen gaen
als te steruen sonder op staen
alsmen vint in langhen weghen
ghestof wint slijc ende reghen
alsoe vint men als ende als
int lang lijf uele ingeuals
ghine selt v niet bedroeuen dies
dat ghi hebt verganclec verlies
maer ghi selt droeuen dach ende nacht
dat ghi uwen scheppere hebt verwracht
men sal minnen deuwelec goet
vore tgoet dat saen inden moet
die wise salomon ons bescrijft
soe wat dese werelt bedrijft
ende al daer si mede omme gaet
dat es ydelheit ende beraet
dat proeft hi aldus hier met
hi seide ic hadde mijn herte gheset
in der werelt ydelen saken
ic dede grote huse maken
priele ende grote wijngarde
scone houe ende boegarde
wel ghemaect na sijn ghenoeghen
die alderhande vrochte droeghen
ende daer in springhende fonteynen
die altoes liepen sonder feynen
knechte ende ionc wiue twaren
die te minen dienste waren
grote familien daer toe mede
van ossen menechfoldechede
van scapen ende anderen beesten
mere dan ieman mochte gheleesten
haddic meer dan ieman die
vore mi hadde gheweest ie
van siluere ende van goude
haddic hope menechfoude
ende alrehande iuwele alsoe
die coninghe behoerden toe
zangers ende zangerssen
prikers ende prikerssen
potte ende nappe scone ende fijn
daer men met scincte den wijn
wat herte begherde ende oghen met
des volghdic hen al onghelet
ende in allen desen meer no min
settic mijn herte ende al minen sin
ende waende wel int therte mijn
dat al dit goet mijn hadde ghesijn
ende dat ic van groter macht ware
ende als ic mi bedachte daer nare
soe dochte mi dit al ydelhede
cost ende arbeit verloren mede
ende dat al dit sonder waen
weder te nieute moeste gaen
ende mijn arbeit na ende voren
altemale ware verloren
oft salomon die was dus vroet
hadde bina al dit goet
dat herte ghepeinsen mochte
ende hem al dit niet en dochte
wat moghen wi doen arme keytiue
die soe luttel hebben tharen liue
ende dat selue in onsen daghen
met groten arbeide beiaghen
ende behouden wijt dan na desen
dat moet in groten sorghen wesen
ende met droefheiden moten wijt
hier laten in corter tijt
ach hoe mach dat comen dan
dat wire soe vaste hanghen an
daer wi gode omme begheuen
ende verliesen deuwelec leuen
wat menschen selc es ghesint
dat hi de werelt niet en mint
noch sine herte nien leit
an hare onsaleghe rijcheit
hi heeft gode onsen here
te danckene herde sere
want gheen dinc als een wise sprect
therte meer van gode en trect
want van honderden niet een man
sijn rijcheit wel besitten can
niemen en sal traghen sine vaert
van bekeerne te gode waert
noch dat omme en ghenen dinghen
van daghe te daghe verlinghen
want wine weten groot no smal
wanner die doet comen sal
es men des morghens ghesont
men es dicke doet eer auont
die beswaert ware van onghemaken
ende hem des quite mochte maken
hine soude twint beiden van desen
hine hadde hem seluen ghenesen
hoe coemt dan dat besiet
dat wi die ziele en ghenesen niet
die duren moet euwelike
in helle oft in hemelrike
ihesus sydracs sone hi seit
dat nieman sijn ende en weit
oft waer oft hoe hi steruen sal
dits ghemeine ouer al
ghelijc alsmen den vesch vaet
metten hinghellen dat verstaet
ende die voghele metten stricke
alsoe worden menschen dicke
gheuaen ende sine weten hoe
ende te male bederft daer toe
in merren leit vrese groet
ende bringht den mensche ter doet
heuet een mensche mesdaen
enen mensche hi willet saen
beteren het dunct hem ere
ende oft wi mesdoen onsen here
die ons sciep ende maecte
ende die doet om ons smaecte
en selen wi hem niet haestelike
betren iawi sekerlike
die dwase peinsen cras
dat es morghen alsoe ic las
dan sal ic te biechten gaen
ende miere sonden aue staen
ende die morghen wats ghesciet
en can toe comen niet
maer gaen soe inden sonden voert
dat siere in bliuen versmoert
dus wert der morghen soe uele
dat int leste gaet uten spele
alsmen in goeden wille es
en salmen niet beiden des
men sal altehant daer met
voert gaen al onghelet
want goet wille dats dicke gheseit
en hout altoes niet ghedurecheit
ende dat es iammer ende scade
dat goet wille es onghestade
al es beiden des sijt vroet
in rade ende in uele dinghen goet
si es nochtan sorghelijc sere
int bekeren van onsen here
want wi een vre alst es in schijn
ons leuens niet seker en sijn
vele liede willen in clostere gaen
om dat sijt houden sonder waen
datmen daer blijft behouden bat
dan elre in eenre ander stat
wet dat cloester no cluce mede
gheuen en connen heylichede
maer die reynecheit int herte heeft
wet dat hi heylechleke leeft
ende want god ouer al es
soe mach men des sijt ghewes
gode dienen ouer al
in huys in strate in berch int dal
vele liede sijn sulc van zeden
dat si verwandelen hore steden
om gode te dienne hier ende daer
dat nes niet goet wet voer waer
want in onghestadeghen sin
en woent god meer no min
wie onlanghe duert op ene stede
dat bediet onghestadechde
selden ghedijt dat wet
die plante die men dicke verset
alsoe en beclijft vroech no spade
heylecheit int herte onghestade
want raste daertoe niet en hoert
dit sijn meester senecaes woert
stede noch abijt daer toe mede
en gheuen geen heylechede
maer in dat herte rene
leeght heylecheit allene
soe wie hem wille keren
ter vrienscap ons heren
sal gode minnen bouen al
ende sinen euenkersten hi sal
ghelijc hem seluen minnen
na sijn besten versinnen
ende hem seluen haten
dit sijn poente van baten
die god ghebiedt waerlike
daer men met coemt in hemelrike
met doeghden ende goeden manieren
salmen lijf ende ziele versieren
want gheen dinc soe wel en staet
als scone zeden hoe dat gaet
men seit daer een vers int latijn
dat scone zeden beter sijn
dan enech ander doeght mach wesen
dit machmen in catoen oec lesen
men sal den lichame oec niet sieren
allene met sconen manieren
maer met cuisschen clederen alsoe
na dat dien staet horet toe
middelheit in goeder wise
soe dats te uele nien gherise
want al te uele des sijt vroet
en was orber noyt noch goet
want sonderlincheit es ene onmate
bringhen inne grote ombate
landsheren ende prelate
ende liede van hoghen state
oft van hogher gheboert
wet dat hem wel toe hoert
suuerlec abijt des sijt vroet
bat dant ghemeinen lieden doet
maer dits al gheslaghen omme
ende mach v seghen waer omme
eest dat een groet here maect
een sunderlinghe cleet wel gheraect
eens dorpers sone sal des ghelike
hebben willen es hi rike
eest oec dat diernen scouwen
iet sunderlings ane scone vrouwen
si weruen daer na ende poeghen
hoe si des ghewinnen moeghen
dit nes behoerlec twint
hi es vroet die hem seluen kint
aldus sal elc sonder waen
na sinen staet ghecleedt gaen
niet te luttel noch te uele
mate es goet tallen spele
selke meestre oec ons leren
dat prinschen ende landsheren
selen hebben des seker sijt
altoes sunderlinghe abijt
daermense bi kinnen sal
onder die andre ouer al
ghestelec persone des sijt vroet
of die heffen der kerken goet
en selen gheen abijt draghen
daer si der werelt met behaghen
noch hem oec setten te wapen
ghelijc riddren ende scilt knapen
maer toeghen oetmoedechede
ghelijc cristus selue dede
die met siere doet dat goet wan
dear si euwelec leuen van
dus sal hem elc mensche dat verstaet
middelec houden na sinen staet
beide van cledren ende van ghelate
in desen leeght grote bate
inden cledren mach men selc stont kinnen
wat dat herte heuet binnen
gaet men ghescoert oft ontnayt
men seit dat herte leit verdrayt
draeght men oec paruren alsoe
die den persoen nien horen toe
soe siet men het heet een dwaes
dit sijn die worde her senecaes
diet middelheit wel houden can
dat es verre die wiser man
want daer alle doeght in leit
alsoe als aristotiles seit
mannen selen manlijc ghelaet
hebben want hem dat wel staet
salomon seit die wise man
wat mach wesen dan
man van wijfleker manieren
ende hare dinc wijslec hantieren
ouidius sprect oec van dien
datmen die altoes sal ontsien
want si sijn dicke onghestade
beide in rade ende in dade
ghelijc sij hen openbare
van buten toenen contrare
hoerre rechte manlijchede
alsoe sijn si int herte mede
daer bi salmense scuwen
ende te nausten niet ghetruwen
des ghelijc oec van wiuen
die manlec ghelaet driuen
elc man sal sijn herte maken
vrome ende manlijc in sinen saken
ende niet wanckel sijn daer inne
maer ghestadech sijn van sinne
ende duren vast in sinen moet
in sijn propoest op dat es goet
hi en sal oec na catoens leren
met hem seluen niet discorderen
want die hem seluen es fel
en sal nieman becomen wel
die mensche sal alsoe wi lesen
van herten altoes blide wesen
ende met hem seluen eendrachtech
ende in weldoen altoes verdachtech
ende ghetroestech sijn van moede
ia altoes met goeder hoede
niet wankelsinnech ende dan
mach hi wel heten een man
die mensche hebbic ghelesen
en sal niet geerne allene wesen
maer met goeden menschen ghemene
die gherecht sijn ende oec rene
daer sal hi altoes poeghen na
ons seit di wise seneca
dats een edel goet te wensche
te sine biden goeden mensche
want vore die goede dat verstaet
scaemt hem de mensche te doene quaet
want sonden werden dat wet
om die vroeghers dicke belet
salomon maect ons ghewes
dat het uele beter es
twee ghesellen ghemene
dan een mensche allene
deen doet den anderen gherief
alse die elc anderen hebben lief
ende valt die een daer neder
die ander heeften op weder
daer staet ghescreuen gheloues mi
soe wee hem die allene si
die heyleghe vadere daer met
die wise cloestre hebben gheset
meacten daer in een couent
sine micten op enecheit twent
om dat elc andren sal staen bi
ende helpen als hi tachter si
ia in allen goeden dinghen
een zeel van iij stringhen
brect noder int ghemene
dan ocht en hadde maer ene
woude men enen man deren
dat hi allene en conste gheweren
hi moeste tonder gaen
dat mochten si twee weder staen
hulpe ende raet die sijn goet
diese gherne neemt hi es vroet
lieue liede al eest dat ghi
heimelec allene sijt daer bi
en doet ghene sonde tere
peinst dat god onse here
die bouen sit inden hemel
vwe wercke alle siet wel
dien verborghen en es twint
want hi alle herten kint
ende orcondere ende rechtere es
van allen sonden sijds ghewes
twee leuene sijn waerlike
daer men met wint hemelrike
die bouen alle leuene gaen
deen leuen wildijt verstaen
dat es een werckende leuen
dander een bescouwende es bescreuen
nu hoert also gregorius seit
van desen tween donderscheit
dwerckende leuen wildijt weten
dats den honghere gheuen teten
den naecten decken sine lede
herberghen daer toe mede
den bedroefden vroech ende spade
troesten met rade ende met dade
ende altoes leren voert
den ongheleerden gods woert
den dolenden corrigeren
ende den hoeuerdeghen leren
ende weghen ter oetmoedegheden
grote sorghe draghen mede
om alder menschen salecheit
ende oec altoes sijn ghereit
den euenkersten vroech ende spade
alse een woude datmen hem dade
alse gregorius heeft bescreuen
soe es dit dwerckende leuen
scouwene leuen dat ghijt wet
heeft gregorius dus gheset
dats dat wi met alle sinnen
gode ende menschen selen minnen
ende alle wtwindeghe dinghen
vter herten selen dringhen
ende omme gode dincken allene
met bernender herten rene
ende in sunderlingh verlanghen
onse sceppere ane hanghen
ende alle eerdsche sorghe laten
ende begheren vter maten
tsiene ons heren anschijn
daer alle vrouden volmaect sijn
ende hebben oec verlanc
om der ingle soeten sanc
ende daer na gheselscap soete ende claer
dat sonder eende leuet daer
die in desen stade wille leuen
moet maghe lant goet begheuen
ende alle eerdsche dinghe ghemene
sonder sinen sceppere allene
om dese twee leuenen als men leest
heeft meneghe disputasie gheweest
welc van hem dat best ware
dat een van hem dats openbare
en es anders niet dan minnen
met ere soetheit van binnen
ende alle dinc van buten
vast vter herten sluten
dwerkende leuen dat ghi
hier vore horet segghen mi
es vele meerre arbeit
want i mensche moet sorfachtecheit
vore hem seluen draghen spade ende vroe
ende vore sinen euenkersten alsoe
ende hem deilen lijf ende goet
ende die ander des sijt vroet
en werket anders niet een twint
dan hi sinen sceppere mint
dese twee hebben onderscheit
nochtan hebben dicke gheseit
goede clerke openbare
dat scouwende beter ware
want cristus sprac hier te voren
dat magdalene hadde vercoren
dbeste deel dat nummermeren
van hare en soude keren
want si altoes sijt seker das
in bernender minnen was
ende niet achte een oert
van al dat der werelt toe hoert
hets oec waer des sijt vroet
die gode wilt dienen hi moet
sijn herte suuer maken
van alder werelt saken
die de werelt laten wille
hoeden hem des lude ende stille
dat hi niet en behoude voert
iet dat der werelt toe hoert
soe wie gode volghen sal
moet die werelt laten al
want behoudt hi der werelt iet
soe es sijn volghen al niet
die ewangelie doet ghewach
datmen tween heren niet en mach
te hulden dienen ghelike
wi selen laten dat ertrike
om trike dat euwelec duert
dat niemen en heeft ombesuert
god in hem seluen es een geest
wat men van hem singht oft leest
oft dicht oft scrijft daer af
dats algader maer een kaf
al die werelt machen minnen
maer hem en mach niemen kinnen
sine hoegde ende sine diepheit
sine lingde ende sine bretheit
en mach gheen mensche weten
hi blijft altoes onghemeten
hi es altoes moghentlike
in hemel ende ertrike
ende in helle daer toe mede
hi en wllet ghene stede
hem en es verborghen twint
want hi alle herten kint
sonder beghin ende sonder inde
ende sonder middelheit alsict vinde
want soe wat sonder ende es
en heeft gheen middelt sijds ghewes
ontfermhertech ende goedertieren
es hi in allen manieren
die niemens bede en ontseit
op datter salecheit in leit
hi es oetmoedegher allene
dan allen menschen ghemene
ghereet ter ontfermechede
ende traghe ter wraken mede
eyghenlec behoren hem toe
v poente ic seggu hoe
hi es melde ende waerachtech
gherecht ende alles machtech
ontfermhertech daer toe mede
maer sine ontfermhertechede
bouen al sine werken gaet
dats ons een groet toe verlaet
op sijn enech woert soe staen
hemel ende eerde sonder waen
ende alle dat daer inne es
staet in sine hoede sijds ghewes
ende dade hi sine hoede daer af iet
het soude weder al werden niet
want het van niet quam algader
alsoet woude die eneghe vader
god es onwandelbare
hen en liden ghene iare
noch tijt met noch vre
dits sine godlike nature
hine heeft ghisteren no heden
hem nes noyt tijt gheleden
want hi es sonder beghin
ende sonder inde meer no min
ende wat hi gheeft oft vte ghiet
hine heues te min niet
men mach hem sien no tasten
het nes nieman in rasten
dan si die hem minnen
met alder herten binnen
hem en mach deren gheen ongheual
want de hem heeft hi heuet al
ende de hem nien heeft hine heeft twint
dus doet ons sente augustijn bekint
vore al beghin soe was een
die beghin en heeft en gheen
vte wien dat alle dinghen
horen iersten spronc ontfinghen
god es een wort wildijt besien
gheformeert van letteren drien
ende alsoe sijn oec scone
in enen god drie persone
ende elc es god int ghemeen
nochtan nes der god maer een
dits wonder te merken an
hier op en sal gheen man
sere legghen sinen merc
want en was nie soe wisen clerc
van sinne in ghenen stonden
die dese dinc conste ghegronden
die dese worde verstaen wale
en sijn niet leec altemale
decretale ons dat beuelen
dat wi starclike gelouen selen
ende eenwldech belien
nv bidden wi gode den vrien
dat hi ons int leste sate
in des ghewarechs gheloefs state
ende in vasten hope mede
ende vanden viant ons beurede
soe dat wi comen salechlike
in sijn euwech hemelrike
dese boec wert volmaect aldus
in die maent van iunius
doen men screef cristus gheboert
dertiene hondert ende xl voert
ende oec v daer toe mede
al tantwerpen in die stede
int iiij iaer des regements
des tseests paus tser clements
ende in xviijst iaer des rijcs
des vifts keysers lodewijcs
ende int xxxiijste iaer
dat die derde ian voer waer
in brabant met groter ere
hertoghe sat ende here
int iaer alsict versinne
vander werelt beghinne
vjm ende hondert
ende xliij wien soes wondert
