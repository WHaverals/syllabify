alle die willen wesen vroet
hoe elc meinsce leuen moet
die ghesont wille bliue
besie wel wat ic hier scriue
want ic ne doere toe no af
anders dant aristotiles gaf
ende zendet met groter eeren
alexanders zinen heere
hier zo muechdi vroetscip leren
eist dat ghire v toe wilt keren
ende daer omme doen onderzouc
als ons orcont desen bouc
daer ic v of doe beghin
nu biddic gode meer no min
ende zire moeder vut vercoren
ende alle gods heligen te voren
datsi mi minen zin verlichten
also dat ic moete gedichten
dat gods eere moete zijn
eer desen bouc nemet fijn
suldi uele vroetscap horen
die aristotiles brinct te uoren
die de vroetste was zonder blijf
die oit van moeder ontfinc lijf
hier willic te deser stede
beghinnen van smeinscen lede
aristotiles doet uerstaen
die vroet clerc was zonder waen
dattie meinscelike leden
gemaect zijn ende gezet mede
na dordonnancie groot ende clene
vander werelt al gemene
bedi heetmen in griexer tale
die minder werelt al gemene
dese maecte nader scrifture
god naer alle creature
vp den vruidach uander aerde
bedi spreict van groter waerde
die wijse aristotiles
dat als die meinsce geboren es
gaet hi vp handen ende vp uoete
dan comt de iuecht met goeder moete
diene up ende neder recht
als het comt ter ouden echt
so cromt hi ter aerden waert
daer orcont hi ende openbaert
datti van aerden es genomen
ende hi weder daer toe moet comen
dat hooft spreict aristotiles
vanden mensce dat gemaect es
dat hersenbeckin van harden beene
daer gaen in uele naden cleene
ende meest int hooft vanden man
maer vanden wiue merct hier an
gaet waer i naet na zijn orconden
ooc heiftmen somwile vonden
hersenbeckin sonder naet
dat betekende nu uerstaet
die maniere van langen liue
na doude van manne ende van wiue
dicke ende hart des gelooft
dat hersenbeckin vp thooft
die kinderen van cleenre oude
hebbe bouen open de moude
eer si rechte spreken beghinnen
thersenbeckin heuet binnen
drie camerkine als wijt horen
ene bachten ende ene voren
ende inde middenwaerden ene
die voorste heift de macht allene
die zoe mach int gepeins uisieren
saken van vele manieren
die middelste heift de cracht
datsoe de verstannesse wacht
die derde die bachten staet
es die gedinkenesse ontfaet
dus eist dattie vorste ontfaet
die middelste besteet den raet
dachterste onthoudet al
als een heift zulc ongeual
datti int vorhooft wert dorwont
hi verlieset in corter stont
van gepeinse dat uisieren
wart hi in eniger manieren
dur slegen bachten hi verliest dan
datti onthouden niene can
die hooft zwere machmen dus genesen
eist vander zonnen houti an desen
met rosen watre zoutstuut dwaen
ende saluent met polioene zaen
ende ganc inde scade zitten
daert een deel wait buuter hitten
ende coele dijn hooft met stale
sweert van coude merct wale
dwaet met warmen watre lange
ende salvent met galange
ende met dielte ende met galigaen
ende suwer lange dus salt vergaen
sweret bi naturen of van pinen
eit dickenter het zal verdwinen
met waermen watre zoutuut dwaen
elx daechs ene musscate ontfaen
garoffels nagel ter nesen hout
ende slaept genouch dats dijn behout
comt van roke vander mage
nem laxatijk dats gene zage
comt van winde hier na gome
neimt vrucht vanden genieuer bome
ende wel gewreuen anijs
dits di best in alre wijs
aristotiles die zeget
die hersin die int beckin leget
datsoe es van couden aerde
gemaect van watre ende van aerden
galien seget ouer een
datsoe gedeelt es in tween
ten luchteren enten rechter waert
ende datter ene line tussen vaert
die hersine die thooft heift inne
es gemaect van smeinsce beghinne
die hersene heuet bloets min
dan ienich let dattie mensce heift in
want mer geen bloet ne toghe
hier bi es zoe een deel droghe
ende zonder adren ne ghene
die meinsce heeft mee hersene allene
van zire grote dan iet dat leift
ooc leist men dattie man heift
meer hersenen dandie vrauwe
plunius scriuet die getrauwe
dat in alle hersenen zijn
some clene beinekin
aristotiles die zeget
dattie hersene begaen leget
in ii liesen die biden bene
de starct es ende mach allene
gedogen datsoe es gewont
dan mach dander in gere stont
plinius seit wat diere so leuet
ende ni gene hersene heuet
dat het no weder nacht no dach
altoos niet gerusten mach
thaer es comen seit nature
van grouuer warmer humure
thaer wast alst bescreuen staet
als hitte bouen nature gaet
breken van spisen doet thaer uallen
ende uele humueren met allen
alst anden lasersten gesciet
ende als men an de manne ziet
den wiuen vallet in genen doene
entie geboren zijn spadoene
noch ooc niement vor dien dach
datti wiues plegen mach
dat doet der naturen coude
die thaer houdet met gewoude
aristotiles die zeghet
dat in couden lande leget
beede meinscen ende dieren
hebben haer van heeter manieren
ende dat stide hart ende wit
ende daer de landen zijn verhit
kersp ende bruun vintmense daer
wat so leuet ende uele heift haer
ende elc uogel van plumen groot
es luxurieus vp zijn genoot
niet dat leuet heift vp thooft
so uele haers dies gelooft
als die meinsce des heift noot
om der hersenen nattheit groot
datse dat haer met gewoude
bedecken van hitten ende van coude
beneden der hersene merct wale
sone wordt negheen man cale
plinius scriuet ouer waer
dat dicwile wasset haer
an oude lieden als zi zijn doot
ende dit es een wonder groot
plinius scriuet ende bediet
dattie slaep nes anders niet
dan in hem zeluen ruste van zinne
kinder zeget hi van beghinne
ne dromen in gheenre maniere
eer zij out zijn iii iaer of iiii
aristotiles orcont
dan men lieden in zulker stont
vonden heift diene droomde niet
ende ooc vint men zomich diet
dat niene droomt zine waren out
ende daer na comt met gewout
iof de doot iof ziecheit vele
dit zijn der naturen spele
vanden ogen heift plinius
in zinen bouc bescreuen dus
datsi zijn tedelste deel
vanden lichame geheel
want bider claerheit die van hare geet
so maken zij tondersceet
tusscen der doot ende tleuen
aristotiles heuet bescreuen
dat bi naturen des siens gewout
beede nat es ende cout
bedi de ziene weit vorwaer
es van watre dat claer
ende cout ende nat es bi naturen
ende geen let na der scrifturen
nes bi naturen cout ende nat
dan die hersene ende dat
die ziene es voren int hooft
subtijl zere dies gelooft
aldat leuet es sculdich des
te besiene dat uor hem es
ene zenewe vanden ogen gaet
toter eersenen dat verstaet
entie es hol ende ne geene el
daer vp leget hi weetmen wel
niet dat leuet van zire grote
ne heuet dogen so na genote
so na staende als de mensce doet
als men dogen beede ondoet
hare beeder ziene gaet ene vaert
die ziene heuet zulken aert
na des ghoens quade humuere
die hi heuet in zire nature
onzuuert hi daer hi vp ziet
als men an wiue te merken pliet
die de menstrua gedoget
als men haer den spegel toget
siet soere vp nerenstelike
soe ontreintene inder gelike
als offer ene rootheit in ware
groot twifel neimt de ziene dare
als men mach merken an hare allen
die vanden groten euele uallen
ondaenre ogen ne ziensi niet
van tituse horic bediet
die keiser die ihrsalem brac
enten ioden dede ongemac
des nachts als hi de ogen ondede
sach hi zo clare des wonderlichede
als oft hadde gewesen dach
maer cortelike daer hi lach
cam hem ene demsterhede
diet hem benam daer ter stede
sulc ziet verre zulc onuerre
maer die zonne maket erre
alle de ogen zonder waen
an dogen mach men verstaen
goedertierheit ontfarmichede
hate minne ende zeerichede
van vii vellen seit constantijn
dattie ogen gemaect zijn
in die middewaerden staet
die ziene diese alduere gaet
die sine es zo claer
ende zo subtijl dats waer
al es zoe vtermaeten clene
dat an hem zeluen al gemene
daerin besiet dies zidi vroet
al cout dinc es den ogen goet
doghenleden spreict aristotiles
ja datsi gemaect zijn dor des
datsi dogen van wat so leuet
decken als men noot heuet
ende rusten willen de creature
ende omme dat dat inder ure
van buten niene valle in dogen
want zij lettel muegen gedogen
dus zijnt tune die ogenleden
ende maken den ogen vreden
oren die zijn bi naturen
gaten nader scrifturen
ant hooft des meinscen binnen crum
dies herde vroede meesters sum
porte zijn vanden gedochte
tende daer of als ict bezochte
heuet eenrande sochthede
daer dat luud an comt mede
van dane vaert ter hersene waert
ende gheen vutganc no weder vaert
ne gaet vanden ersenen ten horen
twee aderen alst wijt horen
gaen vter horen ter hersene waert
vp die aderen zo vaert
dat instrument van beeden oren
ende wat dat leuet als wijt horen
ende oren heuet zonder de man
dat machse porren merct hier an
aldus eist int achterste deel
vanden houede al geheel
vanden horne dat instrument
ende niet sonder bekent
want bachten int hooft nes vleesch geen
noch hersene maer al in een
so es het vul luchten daer
ende men seget ouer waer
dat vanden horne dat instrument
vander lucht ons es gezent
ende dat rieken ende dat horen
hebben haren wech vercoren
metter gemeenre lucht van buuten
dien de nature doet ontsluten
subtile adren zonder waen
die vander hersene ter herten gaen
nuese dats i instrument
van riekene dits bekent
ende als ons aristotiles zeget
dats die wech die ooc pleget
die adem te lidene duere
niesensnuuten heft nature
daertoe gemaect datsi duer liden
alst geuallet tenigen tiden
dattie hersene wint ontfaet
daer die materie neder of slaet
trieken es metter lucht gemanc
alsic eerst sprac eer jet lanc
baerd onder de meinscelichede
gheuet i litekin mede
welc i wijf zij of een man
end comt alsic verstanden can
van eenre ouer uloiechede
man met groten baerde mede
die es van naturen heet
dies lettel heuet es cout godweet
sulke vrauwe heift bouenbaert
dats tekin ter hitten waert
spadoene hebben der barden niet
gheuallet ooc dats gesciet
datmen vuerde enen man
sijn baert zoude vallen dan
ende hi verliest manlic lijf
ende wart also bloot als twijf
een instrument es de mont
van smaken dats ons cont
want daer in de smake leget
wat dinge so leuens pleget
ontfanget zijn voetsel der mede
onder aldat leuet dats waerhede
van sijnre grote heuet de man
den minsten mont merct hier an
dattene nature wille daermede
castien vander ghierichede
nochtan vecht hi iegen mate
met ouer dranke met ouer ate
smaken beseffen dese ii zinne
sijn openbaerlijc alsict kinne
metter herten dander drie
rusten int houet dinke mie
dats horen rieken ende zien
thooft es hertoge vandesen drien
tanden zijn in alre wise
nuttelic te maelne de spise
die in waert ten liue gaet
plinius zeit nu uerstaet
datsi niet lichte in gere maniere
ne verbernen metten viere
drie manieren zijn van tanden
entie visieric v te handen
some staen zij gelijc der zage
ende some effene zome ragen
sagende tanden zijn bekent
in visch in honden ende in serpent
heffen tanden heuet de man
siminkel ende dat paert nochtan
ende beesten die hoornen dragen
eueren hebben tanden die ragen
ende olifanten ende waterperden
niet dat leuet vp der erden
ne laet twivout tanden vallen
vanden mensce horic callen
dat hem wassen ouer waer
dachterste tanden na xx iaer
ende lxxx iaren zulken man
wie zo in zine kintsceit dan
die twiuout tanden niet wassen zaen
alst tsire oude comt gegaen
so gesciet datsi hem uallen
ende weder wassen met allen
mutiaen scriuet ouer waer
dathi van c ende vii iaer
ene quene daer soe lach
hare twivout tande wassen zach
die buc heift mee tanden dande gheet
entie man dant wijf alsic weet
die tanden zijn na tbeen gedaen
dat muechdi anden moor verstaen
si zijn zwert hare tanden wit
aristotiles scriuet dit
dier gezagecant inden mont
dats vleesch gelijc den hont
dat scept ooc metter tonge riuiere
entie effentanden diere
drinken twater als die coe
wat so leuet nu merct hoe
ende dat uele tanden heuet
dat seit men dat lange leuet
ende dat lettel heift inden mont
dat leuet onlange stont
tonge dat es een let
dat aldaer toe es geset
datsoe formeren zal de wort
die de meinsce brinct vort
tongen zijn som groot zom clene
maer aristotiles prijst alleene
die gone die de mate heuet
want soe de beste tale vut geuet
dat eenes niet hare scout
maer wat dat hi des horens gewout
verloren heift ende niet ne hoort
dies ne leert hi gene woort
selden es zoe stom van hare
ende alst zo comt eist openbare
haers wortels scout iof zomegher adere
diese beneden hout te gadre
iof iuecht iof ander ziechede
die comt in al zulke lede
als alte dicke es die tonge
doet zoe lispen out ende ionge
iof stameren ende alsoe es dinne
so esmer ghaerne leuende inne
onder alle dinc die leuet
so es allene de meinsce die heuet
in hem begherte ongetelt
dies moest wesen met gewelt
datti in ongetellede woort
conste ende mochte bringen voort
sine begherte ende zine maniere
duuen ende uele ander diere
ineen versuchten in eenluut
bringen zi hare begherte huut
want zij ne zijn niet menighertiere
sine willen nemmee dan hare maniere
die stemme alsict bescreuen sach
dats der lucht weder slach
die men beseffen mach int horen
menige es zoete ende vut vercoren
die stemme starc al openbare
alvoort vanden xiiii iare
toter oudoem inden man
ende danne mindertsoe weder dan
luud ende ansichte vandesen tween
siet men uele dragen ouer een
want gelijc dat bi naturen
in des ansichten figuren
in de werelt man no wijf
niement eens es sonder blijf
also nes al vut ende vut
niement ooc gelijc int luut
elc meinsce heift na minen wane
syn luut ende zine gedane
gula dat es een let
biden zwelge geset
als ons scrijft aristotiles
datter stemme nuttelic es
als het niene es te groot
maer welctijt sore in comt noot
ende zwellet so versmort de man
so hete ment in dietsce den uf dan
epiglotus dats een instrument
als i hudekin bekent
gelijc als es uwla
den wertel vander tongen na
dat bedect instrumenten twee
maer niet te gader nemmermeer
dat een hiet ysofragus
dat instrument dient ons dus
dat dranc ende spise die ons voet
neder zendt met groter spoet
canne heet tander instrument
daer ons dadem dore es gezent
als dat uel bedect canna
ysofragus dan opensta
ende als es bedect ysofragus
canna es open wi lesent dus
canna es dat instrument
dattie lucht vut ende in zent
toter longere gaet neder
ende bouen der tongen wertel weder
epiglotus dect dese canne
datter niet in ne valle danne
ende alst ooc alsoe gesciet
datter in valt van spisen iet
so moet eenhoesten ouer luut
tote diendat es weder huut
macht niet vut dats een zwaer pant
men sterfter somwile omme te hant
talre beste geloues mi
dats dattie gone die bi hem zij
dat hine inden hals sla zere
en mach hem deeren nemmermere
canna heift ii telgen beneden
daer wi de uogelkine ontleden
mogen wijs best worden geware
dus est bescreuen vanhare
guittur heet de sterte ic wane
toten vppersten ende recht daer ane
formeert men in worden tluut
albouen daer zoe gaet vut
ende daersoe uergadert ant hooft
heuet zoe ene mont des gelooft
die ter middel heift i gat
van croostele es algader dat
bouen den andren gegraet
daer des meinscen luut dore gaet
dat wart geformeert in zangen
men leist datter dore gangen
lucht ende adem die ooc geuen
voetsel an smeinscen leuen
hals es een let dat hout te zamen
dat houet enten lichame
van vleessce ende van crostele mede
inden hals aldaer ter stede
vergaderen aderen herde vele
dorder hoofscher naturen spele
vanden vijf zinnen duer gaen
allene de mensce zonder waen
mach lettel bugen of doen liden
sinen hals dan an ii ziden
hine machene bugen in gere maniere
achterwaert als ander dieren
alle dieren bugene achter waert
sonder de wulf enne libaert
ende dat diet hierna allene
so mogen ooc alle uogelen gemene
been es des lichame fondament
den aermen vleessce gezent
dat het daer bi moge gestaen
inderre wijs nu merct zaen
dat een wech gemaect van aerden
sonder staken niene mach gehaerden
soe ne breict ende valt alte zamen
also ne mochten die lichame
niet gedueren sonder been
hart zijnder uele ouer een
ende binnen hol wit in gedane
starc iegen pine te wederstane
mans benen zijn sonder blijf
starker uele dan die wijf
sonder de wijf van amasone
die starcste wijfs onder den trone
dat iacob scriuet alsict las
die bisscop takers was
een vroet man ende leede goet leuen
hi heuet vanden wiue bescreuen
dat wonder es van hare cracht
ende zij kerstin zijn geacht
ende vp die sarrasinen striden
ooc geuelt in corten tiden
dattie coneghinne van hem
cam tote iherusalem
tons heren graue doen haer gebede
enter tempel diende mede
maerch dat ouer uloitheit van bloede
dat tbeen heuet in zine hoede
dat mach men zien andode kinder
men breke haer been men vint ghinder
el niet in dan bloet root
want hare hitte was niet zo groot
dat verzieden mochte zo zaen
ende witheit van marge ontfaen
march voet de hartheit van beene
ende men vint vissce ne geene
als ons plinius doet verstaen
die maerch hebben sonder waen
diere van couder naturen
hebben meest maerchs nader scrifturen
crosteel es zochter danne steen
ende harder danne vleesch ne gheen
als ons galien seghet
so es crostels uele dat pleget
van kinden te wordene been
inde moude ouer een
ne vergaderde dat hooft
ne dade tcrostel des gelooft
scouderen heift de mensce allene
meere dan ander diere gemene
na zine grote zuldijt verstaen
om datti last sal mogen ontfaen
die scouderen zijn van starken beene
gheformeert beede gemeene
omte dragene zwaren last
daer zijn de scouder bladen vast
breed ende dinne die de wide
ouer decken in elke zide
entie tvleesch onthouden mede
dat behoort te zulken lede
bughende arme heift vorwaert
de meinsce als nature beghaert
wel naer alle dander diere
bugen achterwaert na haer maniere
darme hebben in starke beene
dat vorden ellenboge gemeene
heuet i clene been ende i groot
darempistel een albloot
starc zijn de armen bi naturen
datsi muegen in pinen geduren
ende dapper ende bugende mede
omme te zine in hebbelicheden
starke zenewen zijnre ooc ynne
ende vele adren alsict kinne
daer fucisiene of zijn vroet
daert best in laten doet
als des lichames nature
heuet in te uele humure
inden armen es ene stede
dat men nomet de muus mede
een lettel bouen den helleboge
dat gene wonde mach gedogen
men blijfter emmer omme doot
nochtan seit de bouc albloot
slaetmen den arm of altemale
dat men tlijf ontdraget wale
ooc seggen meesters menich een
dat zulke muus es inde been
maer men es zo zeker niet
dat zulke dinc daer of gesciet
aristotiles doet uerstanden
vanden meinsceliken handen
datsoe gemaect zijn ter stede
dattie voorder voeten mede
sijn andie iiii voete diere
maer die meinscelike maniere
es van vele meere zinne
dan al dat leuen heuet inne
dies bedaerf hem menichfout
instrumenten te zire gewout
daer hi hem mede geneere
handen heuet tsire were
sijn lijf te bescermene mede
ende te menigher nuttelichede
vingeren die zijn ande hant
te meniger nutscap becant
zede te houdene ende ooc mede
te meniger behendichede
die dume es grouf cort ende dicke
ende cracht te doene gemicke
ende hevet alsoe uele machten allene
als alle dandre gemeene
nagelen die zijn ouer een
gemaect om tende vanden teen
te deckene ende vingeren mede
nagelen hebben meere harthede
an hem dant croostel ouer een
ende minder vele dan dat been
nagelen verliesen hare gedane
als het gaet den steruen ane
ende zomich euel mede
beesten hebben dor haer wreethede
clawen daer onse nagelen staen
om haer biten om haer slaen
nagelen van mannen ende wiue
sijn meest gedaen na haren liue
alle crumme clawede uogele mede
ne drinken niet dats waerhede
om tnatte vleesch daer si bi leuen
hem es ooc clare ziene gegeuen
ende hoger vlucht proie te vane
nature geuet hem ic wane
aderen zijn smeinscen riuieren
daert bloet bi na zire maniere
tallen lede loopt wale
ende diere zijn ii principale
die huuter herten gaen allene
ene groote ende ene cleene
van desen ii spreict plinius
in zijne bouken zelue aldus
dat vute breict menich adre
die den lichame duergaen algader
dese ii geuen ooc die vaert
met aderen ter hersene waert
van danen ten ogen enten oren
ter nese ter roeste alst wijt horen
dat elc zijn sins gebruken mach
van danen alsict bescreuen zach
leistmen dat tallen leden gaen
aderen die tallen tiden slaen
in haren slach an haren ganc
togen zij weder starc es of cranc
therte of ziec of gezont
dander adren dragen talre stont
tbloet achter leden harentare
drie gaenre al openbare
dorde aermen die wij meest laten
als wij meest noots hebben der baten
van herten van leueren des gelooft
die derde neimt beghin ant hooft
van danen gaen zij ter hersene waert
ende van dane nemen zij de vaert
inden vede dat daer bi
des mans begherte bekennet zij
wat des mans herte begaert
ende alle trecsi ten vede waert
daderen die hi heuet de man
dus vergadere menich an
daerbi wort het dat kint
datmen biden vede wint
dat het ontfaet die gelike
alder leden properlike
ooc lopen toten voeten neder
aderen vuter herten weder
daert biden voeten comt in
waerhenen wille smeinscen zin
zenewen houden te gader de beene
der heift de lichame menich eene
int hooft nes zenewe en gheene
maer uele in uoeten in handen in beene
men leset dat al zenewen heuet
dat bloet heuet ende leuet
in daerme zijn zenewen starc ende groot
maer in de scijnkelen weit albloot
sijnsi starker ende meere mede
zenewen als hem hare natheide
ghebreict so cremken zij in den man
ende dats hem grote pine dan
ne gheen vanden visscen gemene
ne heuet zenewen groot no clene
arterie zijn zonder waen
wel naer als aderen gedaen
ende zijn hol ende haer ganc
die es biden zenewen lanc
vander herten es haer beghin
galiens seget hier in
dat herte bi hem zuuert ooc
ende wech blaset zinen rooc
entie naturlike hitte mede
bi hem gedeelt wert in allen leden
die vliegende dieren altegader
ne hebben arterie no adre
no zenewen no arterien mede
sijn cordekine an smeinscen lede
die binnen duer dat uleesch gaen
ende als zenewen zijn gedaen
ooc zijnre zenewen heeten banden
harder dan zenewen onder tanden
die teen been an tander binden
daer die been enden mach men vinden
als een pesekin vut gaen
dat an tander been hout zaen
vleesch es sochte ende weldich cranc
ende lichte ter breclicheden ganc
vleesch no te mager no te vet
dat priset nature bet
dat na recht veruult de lede
sonder oueruloiechede
vleesch heuet verwe menigertiere
in mammen wit dats zine maniere
inde longere als rosaet
ter herten in roert alst daertoe staet
inde leuere purperin
swartachtich moet de milte zijn
die huut es een decsel mede
ouer al des meinscen lede
die de versaminge menichfout
aldect ende te gader hout
alre dinnest es smeinscen vel
hem mach geen let gedogen wel
want hets ombewist van goede hare
galiens zeget openbare
sulke huut es dicke zulke dinne
die dinste heift meest haers inne
ende soes scarp van naturen echt
entie dicke zochte ende slecht
menscen hebben witte huut
wel naer alde werelt vut
sonder allene daert uolc beronnen
metter cracht es vander zonnen
als tuolc es in ethiophen
de wareit weten wi al hopen
dat adaem hare ende onse vader
was enter meinsceit algader
maer weder zi zwart zijn bi naturen
of vander zonnen twiuelen scrifturen
rigge beghinnet anden hals
ende gaet neder als ende als
te gate dat heet fondament
van menigen sticke es dit bekent
alle duergate nu merct dan
die rebben die zijn vast der an
duer de gate vanden ricgebene
so gaet ene coorde alleene
die nuicha heet in latijn
daer of comt uele daer stidenessens in
de ric mach uele pinen dragen
maer alst comt tenlangen dagen
so bughet hi ende wart crom
dit merct men ande oude zom
barst es anden meinsce i let
toter weldicheit gezet
dat wers mach gedogen pine
sonder de mesquame zine
dat doet therte datter inleit
ende ander zaken als men zeit
die barst heuet als men weet
inde middel een been breet
duergate nu merct dan
die rebben uergaderen daeran
ende daer toe uele zenewen mede
die behoren ter meinscelichede
daeronder risen altemale
daderen die heeten principale
die hem gelijc tacken mede
deelen in al smeinscen lede
aristotiles zeit diet weet
dat niet dat leuet heift zo breet
de barst als de meinsce doet
na zire grote alsic verstoet
nauwe hebse al ander dieren
ende smal na hare maniere
mammen of teten machment nomen
die zijn van zochter vleessce comen
ende zijn als aristotiles zeit
instrumenten daer melc in leget
ende daer of comt meinscelic zaet
melc es nattheit dat verstaet
beede in meinscen ende in dieren
als zij vrucht dragen na haer manieren
dat vanden vleessce hem sceed dan
beter es de melc merct hier an
die tzwarte wijf geift dan de witte
in gheeten faelgiert alditte
bedi seget dattie melc
ende smeinscen zaet dese ii elc
hebben beghin van eenre stede
die fisisiene liens mede
aristotiles seit datmen vint
somwile melc ant knechtkin kint
gheen dier heuet de mammen voren
dan de meinsce als wijt horen
therte als zeit aristotiles
es tbeghin daer al roeren of es
therte dats de kerse allene
vanden lichaeme gemene
de longere leget niet aldaer
daer therte leget weit vor waer
die ademtucht comt van hare
maerct die nature al openbare
therte sette met groter waerde
indes lichaems middewaerde
tedelste inde edelste stede
negheen bloet comt mede
van andren steden ter herten waert
want soe es fontene daervute vaert
ende van alden bloede beghin
van hare gaet tallen leden in
de ghifte van hare cracht
therte es beghin gheacht
daer die begherte of comt te waren
van alre dinc die wij begaren
dat bloet dat therte heuet inne
es subtijl claer ende dinne
die longere es bouen der herten gezet
ende waer omme het es dat merct bet
die longere es zochte ende licht
ende es als ene waie gesticht
bouen der herten merct ditte
dattie herte van hare hitte
altegader niet worde uertaert
tscarpe vander herten es vorwaert
maer inden meinsce eist gekeert
ter luchter barst alsmen ons leert
in allen dieren vptie aerde
es therte inde middewaerde
sonder inden meinsce allene
daer eist ter luchter zide waert clene
anders zo waert alte cout
de luchter zide anhare gewout
na zine grote onder ander diere
heuet de meinsce uan meester maniere
therte ende zulc meinsce leuet
diese meere dan i ander heuet
sulc herte es groot zulc clene
sulc hart zulc zochte hort wat ic meene
die therte heuet hart es zonder zin
want harde herten hebben die diere
grote herte dats zine maniere
eist in meinscen eist in beesten
die es bloot na desen ieesten
ende des ne wanen niet leeke lieden
hoort hoe ict prouue ende bediede
grote herte mach niet zo zaen
hare hitte durendure ontfaen
als die gemate dus blijft soe cout
ende coutheit beneimt tgewout
datmen niet coene mach zijn
merct dat een clene huusekin
van enen viere altemale
eer warrem es dan ene zale
hasen ende herten die zijn bloot
entie hebben herten groot
therte ne mach min no mere
niet een twint gedogen van zere
no smerte no ziechede
ende dat muegen dander lede
ende dits recht want alst beghin
yet onwillens comet in
so bliuet al zonder cracht
dat van hem ontfanget macht
dits tekin dat in doot mans herte
noit man sach tekin der smerte
als men in dander leden ziet
therte ne mach ombiden niet
dat het yet gequets zij
maer eer hun comt de vreese bi
so comt de doot ende breket leuen
eer soe quetsinge heuet beseuen
men leist die steruen duer tvenijn
dat haer herten onuervuerlic zijn
dattie lieden zijn goet van zeden
milde of vrec of van pijnlicheden
blide of zeerich coene of bloot
dat doet de herte cleine ende groot
daer soe haer staen heift vercoren
te uerre achter of uoren
ter luchter of ter rechter stede
te hoge of te neder mede
scoonheid ende leelichede
leuere es an de rechter hant
der herten dits becant
de milte heift de luchter stede
aristotiles seit mede
dat wonder ware menigertiere
vond ment anders in enigen diere
die leuere es zoete menigertiere
es in hare ende zoetichede
meinsce ende stieren hebben ront
de leuere in alre stont
sinte clement zeit dat bidi
die leuere ant rechter zi
dat die spise verduen doet
ende vaerwet smeinscen bloet
galle es der leuere bi
heet ende drooge geloues mi
ende dat es na galiene
de maniere der caloriene
god heiftse inde leuere gezet
omhaer te helpene bet
omme te verziedene de spise
vander gallen seit de wise
so comt ongestadichede
gramcep ende subtijlhede
scarpheit van zinne ende lustichede
verheffinge ende coenhede
ende begherte van wiue
ghedinkenesse in desen liue
ende verandworden metter vaert
alle die lichame ooc die waert
verhit ende verdroget vander gallen
plinius horic callen
dat zulc meinsce ne heifter niet
dat cracht ende lange lijf bediet
aristotiles seit zulc die leift
die galle bouender leuere heift
entie zijn bi naturen wreet
sulc man es die galle steet
vander leuere een deel bet of
die hebben van omoeden lof
maer goede merket dan
die zijn goet in elken man
een vroet man seit de scrifture
dat men ten besten buge nature
dien i filosophien bezach
ende mercte dat an hem lach
bi naturen grote felhede
doch vant hine zochte telker stede
ooc wijsdene zine nature dul
ende in wanderen wijsheden vul
ende dies hadde in wonder groot
hier bi mach men merken al bloot
dat costume des zijt gewes
ene andre nature es
van socratese scrijft plinius
dathi genatuert es aldus
altoos was hi eens gedaen
goede costumen dedi zonder waen
costumen brinct zulken in rade
ghelijc oft naturen dade
aristotiles spreict wat zo leift
ende ne gheene galle heift
als de hert dat mach lancliuich zijn
als dolifant kemel ende dauphin
longere dats een instrument
dattie lucht vut ende in zent
bedi seit aristotiles
datsoe licht ende vul gaetkin es
ghelijc oft ene spoenge ware
alsoe den wijnt trect te hare
wast soe ende alsoene weder zent
mindert soe dit es bekent
dattie herte altoos slaet
comt hier bi dat uerstaet
dattie meinsce hem ontsiet
iof hoopt altoos ende anders niet
wat zo wandert ende leift
ende ademt weit dat longere heift
omte vercoelne de hitte
vander herten nu merct ditte
maer beesten die zijn zonder bloet
ende zonder nattheit alsic verstoet
ne hebber wat doen want haer geest
heuet der coutheden meest
maer wat zo leuet dat bekinnet
ende dat zine gelike winnet
heift longere ende bloet nader scrifture
om die hitte vander nature
maer wat zo waert vanhem geboren
heuet droge longere als wijt horen
ende bedi ne darst hem niet
ende drinken zelden als men ziet
want hare hitte nes niet groot
bidesen zaken eist albloot
dat zij vanden lichame zijn clene
want naturlike hitte allene
es van wasdomme zede
ende vele bloets es tekin mede
van naturliker hitten echt
ende hitte maect creaturen recht
ende hier bi es de meinsce allene
van naturen recht ende onder gemene
alre hande creaturen
van zire grote bi naturen
heift hi meest bloets weit ditte
dats die zaken der hitte
ende tvier wille vp waert ende niet weder
dus gaet de meinsce vp ende neder
plinius zeit vander longere mee
longere van visscen vander zee
men strijcse an houte alsoe clare
barnet ioft geoliet ware
ooc maect mer of olie claer
dat sonder longere leuet vor waer
heuet gheen luud zeit aristotiles
plinius zeit zo soe minder es
so snelre zijn de creaturen
diese hebben bi naturen
milte scriuet aristotiles
dat een let inden meinsce es
lanc ende smal also gedaen
als in een zwijn es zonder waen
ende andie luchter zide leget
die milte leist men dat pleget
te purgierne tquade bloet
es datsoe enen wee doet
so es tlaten ande luchter hant
of anden arem best te hant
mirthus es gagel ic wane
die vrucht die soe heueut ane
ghezoden ende genut mede
es goet iegen de moielichede
van leuere ende van milte mede
melancolie heuet hare stede
in de milte seit galien
dats bloet daermen of ziet gescien
den man zijn drouue ende gherne allene
swighende peinsende ende in wene
swaer ende traech ende herde bloot
sorgende ende ander quaetheit groot
plinius seit de milte belet
dat lopen meer dan enich let
des salmen den lopers laten
de milte adere thare baten
bvuc es recht als i zac gescepen
daer die vitaelge ines begrepen
so wort hi somwile so groot
datter somwile of comt de doot
aldat leuet draget sonderlingen
ouer een van enen dingen
dat al buuc heuet sonder waen
daert voetsel in mach ontfaen
ende enen huutganc daert mede
vut werpt doueruloiechede
al heueut blase dat buuc heuet
sonder tuogelte dat leuet
dat dranc ende spise te mate
vut laet naren tenen gate
plinius bescriuet de wise
die gansich es van sire spise
datti es van dulre maniere
onuersadelic zijnde dieren
die recht tgedaremte neder uaert
enter kele ten fondemente waert
dats die wulf als ic can verstaen
die dukere entie pellicaen
rebben zijn daer toe geset
datsi den buuc behouden bet
want anders ware de huut te dinne
te bescermene dattie buuc heift inne
achte heifter ande zide de man
ende zulc tiene daer es wonder an
staercst zijn de rechtere als wijt horen
ende alle dander been te voren
xiii hebber gehorende diere
ende hets der serpenten maniere
dat sire hebben xxx tsamen
want zij zijn lanc van lichamen
darmen seit sinte clement
es een bedarflic instrument
den meinsce die heuet nature
in also menighe figure
gekeert datsi de verduwede spise
neder zenden na hare wise
ende donuerduwede bouen laet
datter andre niet ne staet
entie spise alte zaen
vuten buuke niet wert gedaen
bouen der mage es darem ghene
nu scriuic van hare allene
maghe dat es een der lede
dat meest helpt der meinscelichede
want soe es die de spise ontfaet
ende versiet als daer toe staet
so datsoe verduwet es
ons seit aristotiles
datsoe binnen rou ooc zij
om te verwarmene daer bi
die spise ende om te lettene mede
datsoe niet zaen rume de stede
ene darme zonder dander gemene
comter vuter mage allene
jeiunium es zine name
in hem ne gaet niet hoet came
ghene grouue spise ne ware tnatte
trucket vuter magen datte
die groufheit vander spisen gaet
enen andrem wech dat verstaet
daert die nature weder vut driuet
andie daermekine zo men scriuet
sijn vijf aderen die de vaert
nemen toter leuere waert
daer vute trect zij dat natte
ende zenden der leuere datte
die leuere verziedet dan
ten nieren waert keret dan
van danen comt ter blasen mede
tupperste vander natthede
dat wort bi naturen bloet
dat alle die leden voet
ende vanden bloede tupperste deel
keert ter herten waert geheel
met aderen die de vaert
neimt vander leuere ter herten waert
twee zaken si geuet ditte
teen es naturlike hitte
ende tander heet een geest
die inde herte bi namen meest
leuen mach geheeten wesen
ende inde leuere heet men desen
den geest bi namen der naturen
indie hersene nader scrifturen
heet het des zinnes geest bi namen
desen geest es een middel tsamen
ende een bant alsic verheessche
tusscen der ziele enten vleessche
die niet ne mochten ouer een
ne dade een middel van hem tween
want die ziele onuerderflic es
menne zietse no tast nu merke des
ende dit vleesch es vander erden
dus es de geest de middewerde
blase dats tnederste let
binnen den meinsce gezet
daerin word die orine ontfaen
die vander nieren comt gegaen
haren crop die rect ooc mede
toter wertele vanden vede
daer vute toget die orine
weder de meinsce heuet pine
binnen ende oft hi heuet gezonde
als men noch ziet te menigen stonden
sonder blase es tgeuoghelte al
daeromme ne pissen zij groot no smal
matrix es dat naturlike let
an die vrouwe geset
als die vede es anden man
matrix es properlike nochtan
dat let dat een deel binnen staet
ende des mans zaet ontfaet
dat bider porten in wert gezent
die elc meinsce bi namen kent
die hout dat zaet in bi naturen
ende formeert tere creaturen
ende zendet vut ter rechter tijt
ooc willic dat ghijs zeker zijt
dat wijf ende mannen mede
al eens hebben alle lede
sonder matrix entie vede
aristotiles lyets mede
te hare waert lopen adren vele
om de lust van naturliken spele
haer wertele comt vander nauele zaen
gheliker wijs als wij verstaen
dattie wertel vanden vede
van den nieren comt mede
des es de niere in den man
de stede van luxurien dan
ende inde nauele zonder blijf
so heuet licgende dat wijf
somigen geuallet mede
datsi hebben bede dese lede
bede lieden ende beesten
als men leist in plinius ieeste
vede dats een instrument
daer men den man bi tusscen kent
die wertel comt bi manieren
als ic eerst zeide vander nieren
ende al daderen vanden lichame
houeden daer ante zamen
bi naturen es die vede
vutganc der oueruloiechede
der nattheit ende daer vte gaet
dat naturlike meinsce zaet
gheformeert zo es die vede
van vleessce ende van crostele mede
als hi bi naturen staet
so toocht dat crostel zine daet
want dan wast hi alre meest
dat doet die leuenlike geest
die beroert wart bi manieren
met gepeinse ende met visieren
somwile waert ooc die nature
allene beroert bi humure
van dranke ende van heeter spise
dat doetene slapende risen
smeinscen niere zijn als der coe
aristotiles seget daer toe
dattie rechter niere hoger leget
dan die luchter te liggene pleget
nochtan heift hi vetheden min
luxurie die leichter in
vanden man merct ende verstaet
ene adere es die vander herten gaet
want die leuere es stede van hitten
daerin es der minnen zitten
die zelue adere die gaet weder
vander leuere ten nieren neder
ende brinct met hare zaen
dinc die de herte heift uerstaen
entie leuere minnet mede
dus werden verwaremt daer ter stede
die niere daer de hitte vut gaet
daer die vede mede staet
dus vloeit de nattheit toten nieren
ende tedel bloet daer bi manieren
die verstandelike cracht van minnen
wort geordonneert van binnen
sendt vut hemelike dat zaet
biden vede daert dure gaet
arsbillen heuet de man
niet zonder redene merct dan
wel naer alle vieruoete diere
hebben sterten na haer maniere
om te deckene die stede
daermen den buuc bi zuuert mede
daer ouer als die nature wille
so heuet de meinsce arsbille
dat start wort in andre diere
wart uleesch anhem na de maniere
daer hi die leelichede bi dect
der stede daer donsuuerheit toe trect
lanken nemen hare stede
omtrent leuere ende milte mede
ende comen ande lendine gegaen
lanken der wijf die ontfaen
die vrucht die men wint daerane
ooc plegen zij mede tontfane
tversodene bloet van smeinscen lede
ende verkeerent in vetheiden
lanken dogen pine ouermate
van ouerdranke van ouerate
ende meest van spisen daer rooc of comt
dats datmen tlanc euel noemt
lendine dats een let
daeronder die dien zijn gezet
die knien daerna ende scinkelen twee
als ii colommen min no mee
die dat werc van bouen al
algader dragen zonder ual
in dese scinkelen in dese knien
ende daer toe in dese dien
sijn starke been ende zenewen mede
die houden der meinscen lede
die neder toter planten gaen
nederst zijn de voeten gestaen
als basen onder die colomme
dese dragen alde somme
vijf teen zijn daer huute geleet
vooren met nagelen gecleet
niet geclaewet als ander diere
hier toget des meinscen maniere
datti zochte zoude wesen
hielen menen als wijt lesen
dattie meinsce niet achterwaert valle
vier voeten hebben gene alle
planten van voeten heift zulc plat
sulc man hol best prist men dat
dat meinsce hebben tusscen tween
de huut es daer harder ouer een
ende harts an die baeruoet gaen
ende dits wonder zonder waen
ende groot tekin der naturen
yser ende stael mocht niet geduren
daer altoos des meinscen huut
ongescaet bliuet vut ende vut
hoort hier vanden zade voort
dat sperma heet in latine woort
onder alle creaturen
heuet de meinsce bi naturen
meest zaeds ende dit zijn de zaken
datti meest wiue mach genaken
aldat es pijnt hem daer toe
sijn zaet te werpene in de zoe
entie zoe werpet thare
in hare matrice openbare
aristotiles zeit te waren
dattie man tote lxx jaren
vrucht wint ende zulc daernaer
seget tote xc iaer
tote l jaren als men vint
so mach de vrauwe dragen kint
des mans zaet meent ende begaert
alst vaert ter matricen waert
dat formeert gelike des
daert of versceeden es
want daer es in i naturlic geest
die dengenen gelijct meest
die de plante wassen doet
alsoe begaert dat zaet albloot
dattie man vut geift naturlike
dat vanhem wasse zijn gelike
maer des wijfs zaet dat bekent
es materie ende fundament
vante winne creaturen
drierande lieden bi naturen
verliesen des winnens gewout
doude want hi es te cout
die zieke want hi es te cranc
kinder want des zaets ganc
hem al in wasdome staet
ontfanght een wijf smans zaet
ende vii dagen bliuet in hare
aristotiles zeit openbare
datsoe daer of zonder waen
emmer kint heuet ontfaen
merct hoe wijf ontfanget kint
ne let in hare niet i twint
dat kint te dragene verbiet
ende zoe danne mannes pliet
ende getempert es dat zaet
van coude van hitten dat verstaet
van natheden ende van droocheden
datsoe daer ontfaet ter stede
so luuct die matrice na das
also ons zeit ypocras
so uaste datter niet na dan
ene naelde in gecomen can
want es tsaet ongetempert yet
weit wel soe ne ontfanget niet
dies zeit zulc dat tsaet vanden man
allene de vrucht winnen can
maer dats fauel ende gedwas
ne geen dier nu merct das
ne laet zine hie totem gaen
nadien dathet heuet ontfaen
sonder recht dat wijf allene
dies nes te lachterne niet clene
die meinsce die men heet zo vroet
ende redene weet ende dus mesdoet
als die wijf hebben ontfaen
wert zij daer naer verzwaert zaen
ende ooc ziet men vp haer ogen
ene donkerheit vertogen
ten tienden dage ende anhem zomen
sietmense ooc bet spader comen
jan seget die philosophien
ene dinc daerment ooc bi mach zien
want als die vrouwen hebben ontfaen
hem cesseert alsoe zaen
hare menstruum dats dat bloet
dat elkenter maent baren moet
hoort die redene twi het zij
elke heete vrauwe gelouet mi
es couder dan de coutste man
die noit ter werelt lijf gewan
dies ne mach zoe gelijc den man
hare spise niet verduwen dan
haer ne bliuet oueruloiende bloet
daer soe haer telker maent of moet
purgieren ende dat niet mesquame
ende dit heet menstruum bi name
maer na tontfaen merct ditte
so dobbeleert in hare de hitte
dattie vrucht in deser wise
so verduwet in hare de spise
ooc weit wel dat dat zelue bloet
dat kint inder moeder voet
na dien dat matrix heuet ontfaen
dat zaet ende zoe haer luuct toe zaen
leget ter rechter zide dan
so bediet daer of een man
want daer es de leuere naer
daert of ontvanget de hitte daer
eist datter luchter zide leget
so wart een wijf als men zeget
ende dat doet de coude stede
die verre es vander leuere mede
eist ooc dat tsaet niet wel ne leget
ter rechter zide maer dat dreget
meest ter rechter zide waert
so wert een bloot man ende veruaert
ende dat zaet vander luchter zide
eist datter rechter hant iet tide
so wart een manlic wijf ende stout
als tsaet dus leicht in zijn gewout
maect dicken die nature ditte
ende dat bider matricen hitte
ende zoe cledet tere somme
met ere liese omme ende omme
ende also bescermet tsaet
datter an minge geen quaet
secondine heet dat bi namen
ende wast metten kinde tsamen
ende als tkint wart geboren
comet mede ende niet voren
ten vii sten dage bescriuet dus
de vroede macrobius
vertogen hem liesen van bloede
ant vel dat vanden zade es hoede
die hem mingen metten zade
bider houesscer naturen rade
inden xxxi daghe
vii dagen daerna dits gene zage
wort het verstot bider nature
tusscen bloets ende vleeschs figure
ende wart teenre massen also
geformeert wort embrio
dat embrio hout v hier ane
heuet noch geens kints gedane
dat ghinder of es droge of cout
dat verkeert in beens gewout
dats cout ende nat bi naturen
wort longere na der scrifture
ende datter droge es of heet
dat wert herte an datmen weet
ende datter heet es ende nat
ter leueren verkeert hem dat
met zo wonderliker manieren
dat niement leuet diet can visieren
dan comt die dorborende nature
die handen ende voeten geuet figure
ende nuese gaten duerbort ende horen
ende ander gaten als wijt horen
ende aderen maket datsoe bloet
achter die leden lopen doet
als al vulmaect zijn de leden
bi ons heren muegenthede
bi zire ghiften verstaet dat
wart de ziele gezent int vat
ende danne beghint i domende rooc
te loopene achter daderen ooc
ende geuet hem porringe ende leuen
dese porringe es bescreuen
beghint des lxx daechs ic wane
vanden beghinne van zinen ontfane
aristotiles heuet bescreuen
dattie ziele wart gegheuen
allene bider ghiften ons heren
ooc mogen wijt verstaen ende leren
vanden goeden sent augustine
die dus zeit inde worden zine
die ziele seit hi wert puur ende rene
van gode int vat gestiert allene
ende insturtende geformeert
nu merct danne ende deuiseert
beede dat insturten ende tmaken
dat zijn euen oude zaken
dus zendt de ziele god met vliten
nochtan seget zulc erite
ghelijc dat vleesch van vleessce comt
van manne van wiue alst es vornomt
secgen zij comt ziele van ziele
maer weit datsi in dhelle vielen
diet geloueden ende eerst screuen
bedi willix begeuen
daerna moet tkint voetsel ontfaen
dat ziele ende lijf heift zonder waen
die tijt moet in hem geduren
in hem ende in alle creaturen
die leuen tote andes leuens ende
nu merct hoe ic dit bekende
dat tkint inder moeder wert geuoet
een daremkin gaet alsict verstoet
vter matrice vander vrauwe
ant kints nauele mach men scauwen
daerof comt dat rodende bloet
vander leuere alsic verstoet
dat bloet voeder ende geuet hem echt
cracht na der naturen recht
want dat bloet gezuuert es
bider leuere nu merct des
sone heuet geen noot daer ter stede
hem te purgierne beneden
alle filosophen ende niet zom
secgen dat bi menstruum
dat kint inder moeder wert geuoet
ende dats vtermaeten quaet bloet
maer die heete leuere die zoete
die purgiert met goeder moete
camt pur ten kinde ende zonder hare
het zoudt eer doden openbare
eer voeden ende dat merct bet
sulke lieden zijn besmet
dat men heet honich mael of sproeten
of vleesch mael ende dat doet tonsoete
menstruum dat den kinde moiet
dat somwile so ouer uloiet
dat het druupt vp die kinder
ne ware de secondine niet ghinder
dat vel dat tkint bescermet wale
het duerviele tkint te male
doch bliuet smitte zonder waen
die men mach nemmermeer of dwaen
daer na alst kint vuldragen es
naect die gebornesse na des
die termine als men waent
es de vii of negende maent
ende twi het bet inde viiste maent zij
dan in die achtste dats bi di
vor de zeuende maent ne mach
gheen kint ter werelt zien den dach
ende bi naturen leuen lanc
want voor die tijt eist te cranc
als de zeuende maent gewint
so wart zere roerende dat kint
ende maect hem besich bi naturen
breict het dan ter zeluer vren
die zenewen diet met gewout
binnen inde matrice hout
so wort geboren ende comt vort
ende starc genouch zo men hoort
in dachtende maent macht zijn geboren
maer niet leuen als wijt horen
want zo vermoit es als men waent
van roerene in de zeuende maent
so vercranct ooc bi naturen
dat niet te liue mach geduren
maer van zire pinen groot
heuet al die maent rustens noot
ende gemaex ooc bi naturen
ter negender maent echt bi naturen
wort het roerende ende bezich zere
so alst wille god onse here
breict de zenewen ende comt vort
ende wenen es zijn eerste woort
hort waerbi tes ic maex v vroet
die stede daert was geuoet
es bi naturen warem ende nat
ende alst heuet geruumt tvat
vint het buuten de lucht cout
ende dit es des weenens scout
dus es rauwe ons eerste luut
sulc kint ooc eert comt vut
weent ende maect mesbaer
want die gebornesse es zwaer
ende dat merct ende verstaet ghi zomen
es dat kint ter porten comen
sidelangen of ricgelange of voeten voren
so eist vrese het ne mach zijn verloren
of der moeder costen tlijf
maer die heifmoeder tvroede wijf
mochte haer met zinne doen groot goet
maer arme lettel zijnre vroet
dies bliuet menich kint verloren
ende want si niene werden geboren
sone muegen zi niet genesen
noch ter glorien comen bi desen
ende dit claeget plinius de vroede
jamerlike met drouuen moede
nv wie dit leist neimt vor goet
hets scamelic maer dat wesen moet
ic sal v wisen heifmoeder wesen
also al wijt bescreuen lesen
van cleopatra die wilde
dat mense ouer zo wijs hilde
dat mense vander medicine tsamen
coneghinne hiete bi namen
dus heift zoet hare dochter bescreuen
ghi vrauwen alst gaet an v leuen
weist niet te scamel no te bloot
no ne belget clene nog groot
hets vrese alst wijf es te smal
of met smere geladen al
of als de porte te nauwe es
of verdrawen nu merct des
of alst kint thooft heift te groot
of ter porten comt aldoot
of bulrichde of ongeformeert
hoort ghi heifmoeder wien deert
hoe ghi zult hier mede doen
dits v een nuttelic sermoen
comt metten hoofde int vutwaert tiden
ende dander leden gestrect ter ziden
steict v hant ter porten inne
ende formeert zine leden met zinne
dat het rechte ter porten come
met beeden voeten comen zi vort zome
dan salse die heifmoeder houden
ende ne laten hem niet gewouden
de handen te scedene tien tiden
si mochten scueren der moeder ziden
maer an skints zide darmen strecken
ende dus zalment vort dan recken
eist dat kint thooft heift te groot
men salder moeder tsulker noot
maken i bedde dat hart zal wesen
ooc moetse haer getroosten in desen
ende zo sal houden des gelooft
ene ander vrauwen thooft
entie heifmoeder sal
tkint mettenhanden voort halen al
eist dat kint voort steict de hant
die heifmoeder zal te hant
die hant weder doen keren al
want het mochtse verliesen el
maer sette de vingeren metter vaert
andie scouderen ende drijfse inwaert
ende lecgen hem de hant ande zide
ende dan brinct voort in corten tiden
metten houede dat es goet
steket voort den enen voet
pinet vut te bringen nemmere
maer met uwen vinger alsic lere
die zuldi an zine hersbillen zetten
daermede zuldijt keren ende letten
tote dat ghi hebt den andren voet
ordonneert danne ende doet
of ghi muecht ten zeluen tiden
de handen strecken lancs der ziden
dus mach ment best vut winnen
heuet ooc bede de uoeten binnen
versceeden zo steict in de hant
ende vouchtse te zamen te hant
ende bringet voort alst es geleert
heuet thooft ooc verkeert
de heifmoeder zalt te rechte keren
ende biden scouderen als wij leren
ghemackelic tkint vuthalen
dattie matrix altemale
niene volge no gequets ne zij
toget eerst de knien hoort na mi
drivet weder in ende ordonneert
de voeten alst v es geleert
ende bringet zo met zinne voort
toget dersbillen eerst zo hoort
keert zochte ter ziden waert
ende ordonneert met groter vaert
dat thooft voren ter porten come
esser mee dan i als vrauwe zome
ghedragen hebben ende zij te samen
danne vor de poorte quamen
die heifmoeder zal tentiden
teen kint driuen teenre ziden
ende daer na tander bringen voort
ende wachten wel na mine wort
dat soe dit doe met zulken zinne
dat matrix daer tkint es inne
altoos niet gequets ne zij
entie poorte hoort na mi
salmen beghieten ende dwaen
maer waermer olien wildijt verstaen
iof men zal maken den zieken
metten zappe van fenigrieken
van malewen ende van lijnzade
te gader ghezoden bi rade
ende daer mede de poorte dwaen
lichtelike ende herde zaen
so rusten die wijf na desen
alsi van kinde zijn genesen
ja als ons aristotiles seget
dat waer die eens knechtkins leget
maer vanden magedekine niet lichte
bedi hebbic in mijn gedichte
dit ghezet dat ic begheere
dat ment vroede wiuen leere
ende zij daer bi helpen der cracht
die bi naturen gene macht
ne heuet datsoe haer helpen mach
alsoe alsic bescreuen zach
hebbict gedicht geloues mi
nu biddic dat uerholen zij
hier muechdi voort leren an
hoe dat daghelix de man
leuen sal daerhi bi can
vp dathem god der eren ian
sonder euel bi mach wesen
aristotiles als wij lesen
screeft zinen discipel vut vercoren
alexanders als wijt horen
ende noomde den bouc ooc mede
bedect van alre hemelichede
want hine node wilde openbaren
sident vant men den bouc te waren
in eens jupiters outaer
ende al ghescreuen weit vor waer
met letteren van finen goude
dus screef aristotiles doude
tote alexander zinen clerc
doe hi beghinnen zoude twerc
alexanders den coninc
send aristotiles dese dinc
want dat vleesch bederflic es
ende hem bederuenesse merct des
an leget biden humueren
die in hem zijn bi naturen
sone willic niet laten bliuen
in wille indit werc scriuen
some dinc die nuttelic es
ende orborlic nu merke des
vuter hemeliker medicine
salict nemen met mire pine
beziestu desen exemplare wel
ende dudus leues ende niet el
dune heues wat doen van ficisiene
en zij van zaken die te gesciene
gezet zijn die gheen man
met luste gescuwen can
alexanders nu onthout
alstu vanslape vp staen zout
so zoutu een lettel wanderen
ende effene recken elc let van andren
ende danne cammen dijn houet
bedi dat recken des gelouet
geuet den lichame cracht
entie dome die alden nacht
vp waert inde hersene slaen
sullen metten cammene vut gaen
in zomer tide zalt zijn cout
daer dudijn houet mede dwaen zout
ende warem in wintertijt
want dat geuet apetijt
tetene ende ooc heuet ditte
binnen des lichaamen hitte
hier naer zoutu dan
doen zuuerlike cleder an
niet vule want dits delijt
daer smeinscen moet zere in verblijt
ende wart gestarct ende ooc dat lijf
verblijt daer mede zonder blijf
danne dwach ogen mont ende handen
ende wrijf ooc dine tanden
met ene scortse die bitter es
eist alrene of ander merct des
dat maect di zuuer tant ende mont
danne neimt de flueme in corter stont
het zuuert tonge ende sprake
ende daer toe eist ene zake
die di geuet wille ter spise
aldus zecgen ons de wise
danne werpt specie inden viere
ende ontfanc den rooc sciere
maer dattie specie zij in saison
alsic di hier na cont sal doen
dats ene dinc die nuttelic es
soe ondoet des zijt gewes
die hersene ende ooc als ende als
maect so grouf arem ende hals
ooc maect soe den meinsce vet
ende tansichte verclaert zoe bet
v zinnen maect soe starc ende claer
ende doet mersen tgraeuwe haer
bestrijc di met specien dan
de beste die men vinden can
die in saisoene es ende riect wel
want bigenen zaken el
sone wort de zieke geuoet
sonder bider roken goet
alle zoete roke es hare spise
alsoe gevoet es derre wise
so werter bi dat herte vro
entie lichame gestarct also
ende tbloet loopt de aderen dure
onder zielen blide nature
danne zoutstu nutten dese twee
latuarie van aloe
ende van reubarbere zeit tgedichte
viere ingelsce penninc gewichte
dat truct de flueme in corten dagen
vuten croppe vander magen
ende wect de hitte des lichamen
ende verdrijft de wijnden tsamen
ende maket goeden mont
danne ganc ter zeluer stont
met dinen vrienden die zijn vroet
sitten spreken dats di goet
van zaken daer redene an es
alsti lust eten merke des
pine een lettel gaende of ridende
of tenigen ander dingen tidende
ende dat sal di nuttelic wezen
want die winde breken mettesen
het starct ende licht den lichame ditte
ende het meerst der magen hitte
het verdrijft de quade humure
ende die spise vint ter cure
de mage ontsteken ende heet
danne zij dine spise gereet
so setse danne vor di ende eit
van dat v genouget bet
alsoe vele als het vouge di
met broode dat wel geheuen zi
ende danne hout i stic dine ruste
onthier ende die echt etens luste
van andren gerechte daer naer
want eist dat mens te vele ontfa
spisen het breict barst ende zin
ende de mage verziedse te min
dus bliuet soe min in haren gront
wacht die mede talre stont
te drinkene vp dine spise
vele borrens in alre wise
eer soe verduwet wel naer
want dat water dats waer
als ment vul buucs drinct zere
vercout de mage zo lanc zo mere
ende niet nes argher den lichame
waert ooc dat alsoe came
dat ment moeste drinken dor noot
waert om hitte zwaer ende groot
waert dattie mage ware verhit
so drinkets lettel merct dit
ende dat danne wel cout zij
alstu hebs gheten hore na mi
daert sochte es nem dine ruste
maer niet slaep vul dine ruste
slaep eerst vp rechter zide
onlange ende in corten tide
keerdi ter luchter zide daer naer
ende vul maec dinen slaep daer
ende dat zultu vorwaer weten
dat dat slapen vor dat eten
maghert ende drooght den lichame
maer na male es slapens became
want hi voet wel smeinscen lijf
ende wacht di wel sonder blijf
tetene echt dune best zeker des
dattie mage geydelt es
ende gepurgiert vander eerster spise
dat zoutstu kennen inder wise
als di lust etens dits ene conde
ende di claer spu comt te monde
bedi teten es vrese groot
sonder lust ende zonder noot
want teten vint de mage cout
ende zonder verziedens gewout
maer als enen lust ende dan eit gereet
danne vint de spise de mage heet
weltijt zo di wel etens lust
ne leit niet langher no ne rust
dune eits wel saen na desen
die mage zal veruullet wesen
van vtermaten quader humuren
die so trect van slichamen naturen
entie emmer zal destorberen
der hersene ende haer zere deren
ende eitstu dan dit mogestu kinnen
die spise vint laeu de mage binnen
ende ne vroemt den lichame niet
nu hoort wat men v hier bediet
vier tiden telt men int iaer
die dus sceeden horter naer
te halfmarte comt lentin in
ende geduert no mee no min
danne tote alf wedemaent
danne eist zomer als men waent
tote alf pietmaent recht an
die herfst die comt dan
die tote december gaat
dan comt winter dat verstaet
ende gaet tote alfmaerte voort
nu merct wel vp dese woort
ende wacht dese tide ic radu dat
de lentin es warem ende nat
entie lucht van temperingen goet
danne verwect smeinscen bloet
danne es goet getemperde spise
als dese van deser wise
hennen kiekene quackelen mede
ende eieren met genouchlicheden
nemmee dan vi na mijn eten
wilde latue ende melc van gheten
ooc nes ghene tijt zo goet
daer het beter vp baten doet
hets goet bezich zijn in dat
enten lichame hebben gerat
baden ende zweeten zijn in saison
danne eist goed nemen pusoen
ende laxatiue spise ontfaen
want zo int iaer es mesdaen
in medicine in roukeloosheden
ende ooc inden latene mede
die tijt macht beteren dan
dan comt die zomer daeran
die beede droge es ende heet
houti dan na mijn geheet
wacht di van dranke ende van ate
ende en eit niet tongemate
dattu niet verblus dine hitte
ende coude spise als es ditte
caluerin vleesch met aisine
ende gemeste kiexkine
met gherstine mele gemest
suere boom vrucht es best
pume garnaten zijn dan goet
die gehuwet es ende zo wesen moet
wachte hem zere van ouer spele
niement ne late dan vele
ende doe de noot van bloede
rust uele ende hef dijns lijfs hoede
ende ne bade te dickent niet
nu comt de herfst ende dat beziet
die tijt es cout ende droge
danne pijndi ende poge
tetene dat van naturen es
warem ende nat merct des
kiekine lammer vrucht van wijnghaerde
die du vints van zoeten aerde
drinc danne goeden wijn ende claer
het betert danne weit vor waer
pinen inden zomer es
baden zijn goet merke des
purgatien zijn dan in saisoen
daerna comt des wijnters doen
die tijt es dan nat ende cout
danne secghic dattu nutten zout
bede medicine ende spise
die du vints van heeter wise
duue iongen ende wederin vleesch
harsten ende alrande dat heesch
et vigen nueten drinc goeden wijn
den alre besten die mach zijn
heete latuarie die et
ende wacht di inden tiden bet
vardigh te zinen inden lichame
endoe di grote mesquame
en doe noot ne laet geen bloet
warmen te viere es danne goet
constu gewinnen oengement
bestrike di daermede omtrent
ende danne nes niet onbequame
de roeringe inden lichame
alexander nu hout wel
ende merc dit diere bispel
hout de hitte vander naturen
want also lange alsoe gedure
wel getempert inden man
entie humuren mede dan
niet oueruloien merc ditte
want die humuren voeden de hitte
so heuet de man leuen gezont
tweer sins makic di cont
gebreict de meinsce ende wert out
eens bider naturen gewout
als de droochte inden meinsce comt
entie lichame breict ende verdomt
andersins bi quader hoede
als men ziet an die onvroede
die hem veroukelosen met allen
ende in qualen ende in euele vallen
nu zie dit ende merke bet
dese dinc maect den meinsce vet
ruste dats zinnes zekerhede
soete spisen heten mede
gedronken warme zoete melc
ende zoete wijn dit merke elc
ende dat lopen na dat eten
in wacken steden wilmen weten
daer het niene zij te heet
bade helpen mede gereet
vp dat menre lange in zitte
dat niet dat water entie hitte
humuren vten lichame trecke
maer na dattie lichame lecke
een deel vandes baeds wachede
goede roke rieken mede
van goeden crude alretiere
en ware indes zomers maniere
soude heete cruden nosen
danne rieken violetten rosen
in elker maent spuwe ene warf
ende inden zomer alst bedarf
bedi dat spuwen dat dwaet
de mage van humuren quaet
ende als de mage ghezuuert es
verwaremt zoe des zijt gewes
ende wort te verduwene heet
dit sterct den lichame gereet
van humuren ende van vetheden
houti wel na dese zede
so zoutu blide ende vro wesen
hore genouchlike bouken lesen
ende hore zingen zoeten zanc
ende mit dine vrienden ganc
hier ieget verdroget de lichame
ende vercrancse te samen
dat een alte lettel eit
ende vele pinet ouer wet
dicken vander zonne durscinen
vele verwandelingen pinen
vor maeltijt slapen merct des
vp een bedde dat hart es
in baden zitten ouerlanc
daer vulnesse in es ende stanc
soute spise bitter ende cout
dickent eten met gewout
vele drinken ontvarweden wijn
ende ongansen hoet mach zijn
menisoen dicke ende vtermate
ende ooc alte dicken laten
vele met wiue te zine mede
sorge ende zerichede
maer met ander quade gepeinsen
die dicwile de lieden veinsen
dit magert ende verteert den man
wie zo mach hi scuwet dan
nu late ons god alle dinc scuwen
daer quade dingen in vernuwen
ende moet ons bringen zonder sneuen
daer wij ewelike leuen
