ach goede liede hoe salic varen
die wolle es beter dant garen
het gheet met mi al achterwaert
hoe comet dat al dus qualijc vaert
in weet wat mi es ghesciet
en daet die lede duvel niet
in soude al dus niet mogen dolen
nu segt mi machtelt onverholen
waer omme stadi dus en claecht
ic come ende hebbe den vos verjaecht
die mi twee hoender heeft verbeten
hoe sidi al dus hier gheseten
op alle trouwe berechtes mi
luutgaert daer es groot redene bi
want dat ic niet en rase dats wonder
die avonture hout mi soe tonder
want wat ic pine nacht ende dach
te ghenen profite ic comen en mach
het doet emmer toverie
machtelt bider maghet marie
ic wene ghi niet en hebt geloghen
met toverie benic bedroghen
alsoe machtelt maecht u staen
mine coe es haer melc ontgaen
hen es anders niet dan water
en daet niet die helsche cater
ofte die lede perlesijn
hen soude al dus niet moghen sijn
maer wel vermoedic mi op ene
want ghisteren daer ic quam allene
op ene vierweechstede buten weghe
vandic sittene ene oude teve
ende hadde botere voer haer staende
ic wane dat si den duvel maende
die daer die botere comen dede
luutgaert bi gods moghenthede
ic moet u segghen onverholen
die boter hadse mi ghestolen
met quaden messen moet mense ontliven
in coste in eenre maent ghecrighen
van mijnre blare coe eneghe botere
wat ic clutse of wat ic clotere
het es al te male om niet
op alle trouwe kindise niet
die stronthoere woense hier bi
jase machtelt gheloves mi
si es van corterike gheboren
ende heeft haer ene ore verloren
van quader dieften dat es waer
ende oec wasse cort daer naer
uut ghint ghebannen op den pit
met meneghen dinc es si besmit
daer si met pleghet om te gane
kindise niet hets juliane
die ghinder woent op den hoec
si heeft een toveren boec
daer si met te toveren pleghet
hets jammer dat si niet en leghet
in enen put onder die galghe
vaste ghedolven metten balghe
si vercoept nu oesters bier
luutgaert wat sitten wi dan hier
ic kinse weel eest juliane
laet ons beiden bestaen te gane
ende enen poet biers te gader meten
wi selen al die waerheit weten
van desen saken groet ende smal
gherne machtelt groet ongheval
moet haer gheven sente bride
want ic menech quaet ghetide
hebbe leden dat si mi brachte ane
segt vrouwe ver juliane
hebdi enich oesters bier
jaic ghi vrouwen wenen comdi hier
al dus te gadere onder u lieden
het moet emmer yet bedieden
over mi moghdi wesen coene
juliane wi hebben hier te doene
wi droncken gerne van uwen biere
ic bits u set ons biden viere
haelt ons bier wi selent betalen
in vragher niet na ic gaets u halen
altoes ghebiet te mi weert
vrouwe juliane ons beiden deert
ende gherne souden wijs u vraghen
maer qualijc dorren wijs ghewaghen
wi weten wel dat ghijs sijt vroet
gherne gheraecten wij ane goet
coster wi wel comen ane
ons es ghegheven te verstane
waert dat sake dat ghi wout
dat ghi ons wel hulpen sout
ende hier omme siwi tote u comen
wat gebuerinnen mochtic u iet vromen
met mire const met minen rade
ic ben die ghene diet gerne dade
want u welvaren ware mi lief
haddi die hant van enen dief
daer neghen messen op waren ghedaen
het soude u altoes voerwaert gaen
soe waer ghi die hant ane sloecht
ay hoere dat ghi ons dies gewoecht
dies moetti hebben vele quader jaren
nu weten wi wel al oppenbaren
wat ghi met ons hebt ghedreven
ghi selt ons moeten wedergheven
dat ghi ons qualijc hebt ghestolen
ofte wi selen u oghen uutpolen
ende met desen pot soe gheraken
u toverie sal nu uutcraken
